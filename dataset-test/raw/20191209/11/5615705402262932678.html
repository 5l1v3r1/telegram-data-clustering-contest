<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205376-mikitas-prodav-svoyu-chastku-v-arsenal-plaza-spivvlasniku-tarantino-family-za-10-mln-zmi"/>
    <meta property="og:site_name" content="Mind UA"/>
    <meta property="article:published_time" content="2019-12-09T11:40:00+00:00"/>
    <meta property="og:title" content="Микитась продав свою частку в Arsenal Plaza співвласнику Tarantino Family за $10 млн – ЗМІ"/>
    <meta property="og:description" content="Однак у прес-службі «Укрбуду» заявили, що йдеться не про продаж проєкту, а про вихід із наявних партнерських відносин"/>
  </head>
  <body>
    <article>
      <h1>Микитась продав свою частку в Arsenal Plaza співвласнику Tarantino Family за $10 млн – ЗМІ</h1>
      <h2>Однак у прес-службі «Укрбуду» заявили, що йдеться не про продаж проєкту, а про вихід із наявних партнерських відносин</h2>
      <address>
        <time datetime="2019-12-09T11:40:00+00:00">09 Dec 2019, 11:40</time>
      </address>
      <p>Експрезидент «Укрбуд Девелопмент» Максим Микитась продав свою частку в бізнес-центрі Arsenal Plaza співвласнику однієї з найбільших київських ресторанних компаній Tarantino Family Дмитру Федотенкову за $10 млн. Про це <a href="https://nv.ua/biz/consmarket/ukrbud-mikitas-maksim-mikitas-prodal-svoyu-dolyu-v-bc-arsenal-plaza-za-10-mln-novosti-ukrainy-50057833.html?fbclid=IwAR3qkhGKjIbUBzNZ3Jolcox1Emd1uN2agjv5SuwsYlJMw35PxlnroJQH6b0">повідомляє</a> НВ Бізнес.</p>
      <p>«Микитась продав свою частку Федотенкову в бізнес-центрі за $10 млн, і ці кошти пішли на добудову житлових комплексів компанії. Партнери знайшли інвестора, який був готовий вкласти $35 млн у добудову всіх комплексів. Після введення житла в експлуатацію і продажу всіх квартир сторони хотіли поділити весь прибуток і вийти з проекту», – розповів глава великої девелоперської компанії, який побажав залишитися неназваним.</p>
      <p>Але, за словами джерела, великий інвестор від угоди відмовився через проблеми, які почалися в Микитася</p>
      <p>У прес-службі «Укрбуду» заявили, що йдеться не про продаж проєкту, а про вихід із наявних партнерських відносин.</p>
      <p>«Проект бізнес-центру Arsenal Plaza з самого початку і аж до виходу з нього «Укрбуду» реалізовувався учасниками, які не є членами корпорації. А підприємства – члени корпорації виконували агентську функцію – виводили проєкт на ринок, забезпечували маркетинговий супровід, проводили консультації клієнтів. Надалі вектор діяльності компаній – членів корпорації, які працюють у Києві, змінився. Зараз вони зосереджені насамперед на виконанні вже взятих раніше зобов'язань і завершенні всіх розпочатих проектів у сфері житлового будівництва, куди й спрямовуються основні робочі ресурси. У зв'язку з цим необхідність подальшого продовження партнерства з проектом Arsenal Plaza відпала, і «Укрбуд» вийшов з числа партнерів», – заявили в компанії.</p>
      <p>Сьогодні, 9 грудня, міністр економічного розвитку, торгівлі та сільського господарства Тимофій Милованов <a href="https://mind.ua/news/20205368-milovanov-problemi-vkladnikiv-ukrbudu-ce-vidpovidalnist-uryadu">заявив</a>, що уряд знайде шляхи вирішення проблеми вкладників будівельної компанії «Укрбуд», задіявши законодавчий, фінансовий та правоохоронний механізми.</p>
      <p>Нагадаємо: 5 грудня цього року інвестори житлових комплексів корпорації «Укрбуд» звернулися до президента України Володимира Зеленського із закликом вплинути на ситуацію із зупинкою будівництва їхніх будинків.</p>
      <p>Того ж дня генеральний директор компанії «Укрбуд девелопмент» Олег Майборода заявив, що забудовник <a href="https://mind.ua/news/20205262-intergal-bud-pogodivsya-dobuduvati-vsi-obekti-ukrbudu-majboroda">«Інтергал-Буд» погодився добудувати всі об'єкти «Укрбуду»</a>.</p>
      <p>6 грудня в компанії «Інтергал-Буд» заявили, що дійсно розглядають можливість завершення проєктів «Укрбуду», але будь-які зафіксовані <a href="https://mind.ua/news/20205282-intergal-bud-zafiksovanih-domovlenostej-shchodo-zavershennya-proektiv-ukrbudu-poki-nemae">домовленості зараз відсутні</a>.</p>
      <p>Натомість експрезидент корпорації «Укрбуд» Максим Микитась заявив, що втратив контроль над компанією, а гендиректор «Укрбуд Девелопмент» <a href="https://mind.ua/news/20205245-majboroda-prodav-ukrbud-development-restoratoru-dmitru-fedotenkovu-mikitas">Олег Майборода організував продаж активів</a> девелоперської компанії ресторатору Дмитру Федотенкову.</p>
      <related>
        <h4>Також читайте</h4>
        <a href="https://mind.ua/news/20205368-milovanov-problemi-vkladnikiv-ukrbudu-ce-vidpovidalnist-uryadu"/>
        <a href="https://mind.ua/news/20205282-intergal-bud-zafiksovanih-domovlenostej-shchodo-zavershennya-proektiv-ukrbudu-poki-nemae"/>
        <a href="https://mind.ua/news/20205262-intergal-bud-pogodivsya-dobuduvati-vsi-obekti-ukrbudu-majboroda"/>
      </related>
    </article>
  </body>
</html>