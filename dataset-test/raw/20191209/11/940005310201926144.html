<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/vicepremierul-turcan-anulam-pensiile-speciale-dar-nu-pe-toate-cat-sustine-ea-ca-platim-pe.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T11:57:00+00:00"/>
    <meta property="og:title" content="Vicepremierul Turcan: Anulăm pensiile speciale, dar nu pe toate. &quot;Bugetul pe 2020 a fost închis&quot;"/>
    <meta property="og:description" content="Vicepremierul Raluca Turcan afirmă că PNL a decis să susţină anularea pensiilor speciale, cu excepţia celor ale militarilor şi magistraţilor, precizând că România cheltuie 9 miliarde de euro anual cu aceste pensii speciale, scrie News.ro."/>
  </head>
  <body>
    <article>
      <h1>Vicepremierul Turcan: Anulăm pensiile speciale, dar nu pe toate. "Bugetul pe 2020 a fost închis"</h1>
      <h2>Vicepremierul Raluca Turcan afirmă că PNL a decis să susţină anularea pensiilor speciale, cu excepţia celor ale militarilor şi magistraţilor, precizând că România cheltuie 9 miliarde de euro anual cu aceste pensii speciale, scrie News.ro.</h2>
      <address>
        <time datetime="2019-12-09T11:57:00+00:00">09 Dec 2019, 11:57</time>
      </address>
      <p>“Am luat decizia ca PNL să susţină anularea pensiilor speciale, cu excepţia pensiilor militarilor şi magistraţilor, care deja au o decizie a Curţii Constituţionale. În felul acesta se elimină o inechitate crasă în sistem, sunt aproape 9 miliarde de euro pe an, care sunt cheltuite de statul român cu pensiile speciale”, a declarat Raluca Turcan, luni, într-o conferinţă de presă, <a href="https://www.news.ro/politic-intern/turcan-am-luat-decizia-ca-pnl-sa-sustina-anularea-pensiilor-speciale-cu-exceptia-pensiilor-militarilor-si-magistratilor-1922401009332019121319193659">citată de News.ro</a>.<br/>Ea a mai spus că liberali doresc să vină cu o lege a pensiilor care să elimine inechităţile din sistem prin stabilirea principiului contributivităţii ca punct de plecare în calcularea pensiilor.<br/>“Dorim ca în paralel cu anularea unor privilegii care sunt date pe criterii discriminatorii să venim cu o lege a pensiilor care să elimine inechităţile din sistem prin stabilirea ca punct de plecare în calcularea pensiilor a principiului contributivităţii. O ţară întreagă aşteaptă ca în România pensiile să fie calculate pe principiul contributivităţii şi tot ceea ce înseamnă privilegiu stabilit la discreţia politicienilor să fie eliminat”, a mai afirmat vicepremierul.</p>
      <p>Anul acesta, cheltuielile cu pensiile "normale", plătite din bugetul asigurărilor sociale de stat, <b>ar urma să fie de aproape 19 miliarde de euro</b>, ținând cont de execuția bugetară pe primele 10 luni ale acestui an și incluzând majorarea cu 15% a punctului de pensie începând de la 1 septembrie. </p>
      <p>Dacă cifra prezentată de către vicepremierul Raluca Turcan este corectă, ar însemna că, per total, circa o treime din cheltuielile cu pensiile din România sunt pentru pensionarii "speciali". </p>
      <h3>Bugetul pe 2020 "a fost închis"</h3>
      <h3> </h3>
      <p>Vicepremierul Raluca Turcan a afirmat, luni, că bugetul pe anul 2020 "a fost închis", iar Guvernul încearcă să menţină un deficit de 3,6%, urmând să anunţe "exact" procedura pe care liberalii vor merge în privinţa adoptării acestui proiect de lege.</p>
      <p>"Vă amintiţi cât de cinic spunea domnul Teodorovici că nimeni nu va putea închide bugetul decât domnia sa. Vreau să le transmitem celor din PSD nu numai că am închis bugetul pe anul 2020, că încercăm să menţinem şi un deficit bugetar de 3,6%, cel mai probabil, negociat cu Uniunea Europeană, care să ne permită să punem pe masă, pe de o parte, acoperirea cheltuielilor şi, pe de altă parte, crearea de venituri pentru susţinerea întregii părţi de cheltuieli pentru anul viitor. Domnii care îşi imaginează că vor putea face tot felul de jonglerii şi mizerii pe spinarea românilor pentru anul 2020 să îşi ia gândul de la aşa ceva, pentru că Guvernul Orban va face un buget deştept şi al prosperităţii", a declarat Turcan, la finalul şedinţei Biroului Executiv al PNL, întrebată dacă Guvernul îşi va asuma răspunderea pe legea bugetului pe anul viitor.</p>
      <p>Potrivit Ralucăi Turcan, Guvernul va adopta "exact" acea strategie în Parlament care să nu permită PSD "să îşi facă tot felul de calcule meschine pe spinarea românilor". "Vom anunţa exact care este procedura pe care vom merge în privinţa bugetului pe anul 2020", a spus ea.</p>
      <p>Vicepremierul a precizat că bugetul pe anul 2020 este gândit şi creionat "în nişte condiţii extreme", care trebuie respectate, "din cauza incompetenţei guvernanţilor anteriori".</p>
      <p>"Din acest motiv, partea de cheltuieli a bugetului pentru anul 2020 va fi onorată şi nu vom avea un dublu limbaj acum la guvernare faţă de ce am spus în campania electorală. Tot ceea ce înseamnă majorare de pensie, de salariu, de salariu minim, cu impact pe legea salarizării se va respecta. De aceea, fiecare cheltuială şi fiecare venit în bugetul pe anul 2020 va fi extrem de bine gândită ca şi componentă şi nu vom accepta ca demersuri populiste şi sinucigaşe ale PSD să îşi pună amprenta pe unica şansă de dezvoltare pe care o au românii prin bugetul pe anul 2020. Mâine, în şedinţa de Guvern, premierul va prezenta parametri pe care vom merge în construcţia bugetului pe anul 2020. Cert este că tot ce înseamnă drămuire la maximum a cheltuielilor nu va avea un impact major în privinţa bunăstării românilor, sunt doar lucruri pe care le vom echilibra", a menţionat Turcan.</p>
      <p>Sursa: News.ro StirilePROTV</p>
    </article>
  </body>
</html>