<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/ryanair-no-tancara-la-base-de-girona-despres-que-els-treballadors-accepten-passar-a-ser-fixos-discontinus"/>
    <meta property="og:site_name" content="Diari La Veu"/>
    <meta property="article:published_time" content="2019-12-09T11:03:00+00:00"/>
    <meta property="og:title" content="Ryanair no tancarà la base de Girona després que els treballadors accepten passar a ser fixos discontinus"/>
    <meta property="og:description" content="Els empleats de la infraestructura hauran d'estar a l'atur tres mesos a l'any"/>
  </head>
  <body>
    <article>
      <h1>Ryanair no tancarà la base de Girona després que els treballadors accepten passar a ser fixos discontinus</h1>
      <h2>Els empleats de la infraestructura hauran d'estar a l'atur tres mesos a l'any</h2>
      <address><time datetime="2019-12-09T11:03:00+00:00">09 Dec 2019, 11:03</time> by <a rel="author">DLV</a></address>
      <p>VILOBÍ D'ONYAR (ACN). L'aerolínia de baix cost Ryanair finalment <a href="https://www.diarilaveu.com/ryanair-confirma-tambe-tancara-base-girona">no tancarà la base de l'Aeroport Girona-Costa Brava</a> després d'un acord assolit amb els treballadors dijous passat. Entre finals de novembre i principis de desembre va oferir als empleats de Girona una última oferta per evitar el tancament, en què havien d'acceptar passar de ser treballadors fixos a fixos discontinus i una majoria ho ha acceptat, tal com ha avançat TV3. <br/><br/>L'empresa ja ha anunciat que els treballadors hauran d'estar tres mesos a l'any a l'atur. De tota manera, la portaveu d'USO Ryanair, Lídia Arasanz, ha alertat que en els nous contractes "hi ha clàusules que no acabem d'entendre" i que estan estudiant a fons. Una d'elles és que no es reconeixerà l'antiguitat dels treballadors.<br/><br/>La portaveu d'Unió Sindical Obrera (USO) a Ryanair ha destacat que "hi ha persones que fa vint anys que treballen a l'empresa", però amb els nous contractes serà "com començar de zero en una altra empresa". Per això, Arasanz creu que els nous contractes "s'han d'agafar amb pinces".<br/><br/>Els nous contractes començaran a tindre vigència l'1 de gener de 2020. Des d'aquell moment, els treballadors comptaran amb contractes de nou mesos i tres més que hauran d'anar a l'atur. Arasanz ha alertat que això comportarà problemes en "les cotitzacions", que es modificaran lleugerament pels tres mesos anuals que no constaran.<br/><br/>Una de les noves clàusules del contracte que han firmat els treballadors gironins de Ryanair és que comptaran amb la categoria laboral d'"agents de servei d'atenció al client" en comptes de tripulants de cabina. Arasanz ha afirmat que és un fet "molt greu" pels riscos de salut que assumeix el personal d'avió i que ara no es reconeixerà enlloc. La portaveu ha avançat que el sindicat estudiarà "fins a quin punt és legal" aquesta regulació de categoria laboral per la feina que fan. El sindicat ha detallat que els pilots d'avió també han hagut de signar el canvi de contracte i passaran a ser treballadors fixos discontinus.<br/><br/><b>Una "bona notícia"</b><br/><br/>Lídia Arasanz creu que el fet que Ryanair mantinga oberta la base gironina és "una bona notícia", ja que suposa que "hi haurà famílies que no aniran a l'atur. Malgrat tot, ha criticat "les maneres" com l'empresa ha "coaccionat" els treballadors per mantindre la base oberta. La portaveu sindical creu que l'empresa no va donar prou temps als treballadors per estudiar amb atenció la resposta que havien de donar.<br/><br/>De fet, l'empresa els va oferir aquesta opció entre finals de novembre i principis de desembre. De tota manera, els treballadors que estigueren d'acord havien de signar el contracte abans del dijous 5 de desembre de forma individual. Finalment, divendres la companyia va avisar que "hi havia la majoria suficient" de treballadors que havien acceptat fer el canvi contractual. El sindicat ha demanat a l'aerolínia que especifique "quanta gent" equival a la "majoria suficient" però no han donat les dades.</p>
      <related>
        <h4>Les més llegides</h4>
        <a href="https://www.diarilaveu.com/mor-lactor-alcoia-pep-cortes"/>
        <a href="https://www.diarilaveu.com/pedania-saix-alqueria-blanca-ven-wallapop"/>
        <a href="https://www.diarilaveu.com/economia-valenciana-part-baixa-ranquing-autonomic-competitivitat"/>
        <a href="https://www.diarilaveu.com/podem-vota-contra-moratoria-permetia-ajuntaments-seguir-contractant-policies-locals-interins"/>
        <a href="https://www.diarilaveu.com/ivam-mira-mediterrani--2020-obra-renau-karamustafa"/>
      </related>
    </article>
  </body>
</html>