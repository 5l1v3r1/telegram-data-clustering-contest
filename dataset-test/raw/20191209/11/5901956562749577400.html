<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/oddajate-stanovanje-furs-napovedal-poostren-nadzor-258523"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Oddajate stanovanje? Furs napovedal poostren nadzor"/>
    <meta property="og:description" content="Finančna uprava Republike Slovenije (Furs) je na svoji spletni strani objavila opozorila za vse lastnike stanovanj, ki prek portalov Booking in Airbnb oddajajo stanovanja v turistične namene, da so ..."/>
  </head>
  <body>
    <article>
      <h1>Oddajate stanovanje? Furs napovedal poostren nadzor</h1>
      <h2>Januarja bo finančna uprava pod drobnogled vzela stanodajalce.</h2>
      <address><time datetime="2019-12-09T11:45:00+00:00">09 Dec 2019, 11:45</time> by <a rel="author">P. K.</a></address>
      <p>Finančna uprava Republike Slovenije (Furs) je na svoji spletni strani objavila opozorila za vse lastnike stanovanj, ki prek portalov <i>Booking</i> in <i>Airbnb </i>oddajajo stanovanja v turistične namene, da so zavezanci za davek na dodano vrednost (DDV). »Če se še niste identificirali za DDV, to storite čim prej. Poostrene nadzore bomo izvajali v začetku leta 2020. Do takrat pa lahko identifikacijo za DDV ter oddajo mesečnih obračunov DDV za nazaj storite kot samoprijavo in se izognite globam.«<br/><br/>Če zavezanci svojih davčnih obveznosti v zvezi z oddajanjem nepremičnin v turistični najem ne bodo izpolnili oziroma bodo nadaljevali nezakonito oddajanje, bo proti njim finančna uprava uvedla postopek o prekršku, v zvezi s katerim bo lahko izrečena globa od 400 do 30.000 evrov. </p>
      <blockquote>Ne glede na to, kako ste identificirani za namene DDV, morate gostu, ki ste mu nudili storitev, izdati račun in ga davčno potrditi.</blockquote>
      <p>Kot posameznik lahko oddajate in oglašujete oddajanje prostih kapacitet v turistične namene le, če imate to dejavnost ustrezno registrirano. Šteje se, da fizična oseba, ki oddaja nepremičnine v turistični najem, opravlja delo na črno, če ni vpisana ali nima priglašenega dela, kakor to določa zakon o preprečevanju dela in zaposlovanja na črno.<br/><br/>V Fursu sicer ugotavljajo, da se zavezanci, ki oddajajo stanovanja v turistični najem, čedalje pogosteje registrirajo za opravljanje dejavnosti. V tem delu se torej prostovoljno izpolnjevanje obveznosti izboljšuje. To pa žal ne velja za področje DDV. <br/><br/> </p>
    </article>
  </body>
</html>