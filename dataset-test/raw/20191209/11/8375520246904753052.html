<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/v-uzhgorodi-viyskoviy-poraniv-nozhem-tovarisha-po-sluzhbi--645488.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T11:13:00+00:00"/>
    <meta property="og:title" content="В Ужгороді військовий поранив ножем товариша по службі"/>
    <meta property="og:description" content="Поліція Ужгорода з’ясовує обставини замаху на життя військовослужбовця"/>
  </head>
  <body>
    <article>
      <h1>В Ужгороді військовий поранив ножем товариша по службі</h1>
      <address>
        <time datetime="2019-12-09T11:13:00+00:00">09 Dec 2019, 11:13</time>
      </address>
      <h4>Поліція Ужгорода з’ясовує обставини замаху на життя військовослужбовця</h4>
      <p>В Ужгороді з'ясовуються обставини замаху на життя військовослужбовця його товаришем по службі. Про це повідомили у відділі комунікації ГУНП в Закарпатській області.</p>
      <p>«Правоохоронці Ужгородського відділку поліції задокументували факт замаху на вбивство 52-річного військовослужбовця його 31-річним товаришем по службі. Повідомлення про госпіталізацію до лікарні чоловіка з ножовими пораненнями надійшло до поліції сьогодні, 8 грудня, близько 19:20», - йдеться у повідомленні.</p>
      <p>Зі слів лікаря, до медзакладу каретою швидкої допомоги з ножовими пораненнями доставлено 52-річного військовика. Слідчо-оперативна група, що прибула за викликом, з’ясувала, що поранення чоловік отримав у військовій частині, яка дислокується в Ужгороді.</p>
      <p>На місці події попередньо встановлено, що у військовослужбовців Збройних сил України за контрактом – 31-річного та 52-річного чоловіків, –  виник конфлікт. У розпалі молодший службовець наніс декілька ударів ножем своєму старшому товаришу по службі.</p>
      <p>За фактом замаху на вбивство у поліції відкрили кримінальне провадження за частиною 2 статті 15 частини 1 статті 115 Кримінального кодексу України.</p>
      <p>Стосовно 31-річного чоловіка вирішується питання про затримання його в порядку ст. 208 КПК України.</p>
      <p>У ході досудового слідства, правоохоронці з’ясують усі обставини даного злочину.</p>
      <related>
        <a href="https://glavcom.ua/news/doba-na-donbasi-boyoviki-sim-raziv-obstrilyali-ukrajinski-poziciji-645395.html"/>
        <a href="https://glavcom.ua/columns/badrak/rik-yakiy-ukrajinska-armiya-vtratila-645123.html"/>
        <a href="https://glavcom.ua/news/zelenskiy-zrobiv-homchaka-general-polkovnikom--644975.html"/>
      </related>
    </article>
  </body>
</html>