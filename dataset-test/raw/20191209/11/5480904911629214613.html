<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/o-moznem-bourani-domu-v-presove-po-explozi-rozhodnou-urady-brzy/1830399?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T11:19:00+00:00"/>
    <meta property="og:title" content="O možném bourání domu v Prešově po explozi rozhodnou úřady brzy"/>
    <meta property="og:description" content="Bratislava/Prešov - Slovenské úřady patrně již v nejbližších dnech rozhodnou o zbourání alespoň části dvanáctipatrového obytného domu v Prešově, kde při výbuchu plynu a následném požáru zemřelo v pátek nejméně sedm lidí. Objekt prohlédnou znalci a zástupci stavebních firem. Uvedla to primátorka Prešova Andrea Turčanová. Poničená budova ohrožuje bezpečný přístup k sousednímu paneláku, který byl rovněž evakuován."/>
  </head>
  <body>
    <article>
      <h1>O možném bourání domu v Prešově po explozi rozhodnou úřady brzy</h1>
      <address><time datetime="2019-12-09T11:19:00+00:00">09 Dec 2019, 11:19</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava/Prešov - Slovenské úřady patrně již v nejbližších dnech rozhodnou o zbourání alespoň části dvanáctipatrového obytného domu v Prešově, kde při výbuchu plynu a následném požáru zemřelo v pátek nejméně sedm lidí. Objekt prohlédnou znalci a zástupci stavebních firem. Uvedla to primátorka Prešova Andrea Turčanová. Poničená budova ohrožuje bezpečný přístup k sousednímu paneláku, který byl rovněž evakuován.</p>
      <slideshow>
        <figure>
          <img src="https://i3.cn.cz/6/1575888562_P201912090380501.jpg"/>
        </figure>
        <figure>
          <img src="https://i3.cn.cz/6/1575888344_P201912090376401.jpg"/>
        </figure>
        <figure>
          <img src="https://i3.cn.cz/6/1575888284_P201912090375601.jpg"/>
        </figure>
        <figure>
          <img src="https://i3.cn.cz/6/1575888304_P201912090376001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3405">Fotogalerie: Výbuch v bytovém domě v Prešově</a>
        </figcaption>
      </slideshow>
      <p>Statici již v neděli za nevyhnutelné označili odstranění nejméně čtyř vrchních podlaží poškozeného domu, ve kterém výbuch a oheň poničily také střechu a celé schodiště. Vlastníci bytů podle listu Korzár souhlasili se zbouráním celého domu, bude-li to nutné.</p>
      <p>Až do alespoň částečné demolice poškozené bytovky se do svých bytů nebudou moci podle Turčanové vrátit ani obyvatelé sousedního bytového domu. Úřady vlastníkům tamních bytů dnes umožnily alespoň provizorní zajištění oken, které tlaková vlna při výbuchu rozbila.</p>
      <p>Prostor kolem poničeného obytného domu policie spolu s vojáky uzavřela. Statici varovali, že z budovy může padat uvolněný materiál.</p>
      <p>Policie umožnila obyvatelům poškozeného bytového domu požádat o nové osobní doklady přednostně a bez poplatku za jejich vystavení.</p>
      <p>Přesnou příčinu neštěstí úřady zatím neoznámily. Policejní vyšetřovatel ale v souvislosti s případem obvinil tři osoby z obecného ohrožení. Policie tak učinila poté, co podle médií zadržela jednatele stavební firmy a dělníky, kteří těsně před explozí v Mukačevské ulici prováděli výkopové práce. Podle médií existuje podezření, že výbuch souvisel s předěláváním plynového potrubí.</p>
    </article>
  </body>
</html>