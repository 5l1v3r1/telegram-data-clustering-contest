<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/scomparsa-di-samira-il-marito-trova-in-un-fossato-le-scarpe-della-donna-sono-sue/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T11:41:19+00:00"/>
    <meta property="og:title" content="Scomparsa di Samira, il marito trova in un fossato le scarpe della donna: “Sono sue”"/>
    <meta property="og:description" content="Le scarpe di Samira El Attar sono stata ritrovate dal marito in fondo a un fossato a pochi chilometri da casa, sulla Statale 16, in provincia di Padova. A fare la scoperta proprio il marito della donna scomparsa da Stanghella il 21 ottobre scorso, lasciando la figlioletta di 4 anni. Sul posto sono intervenute le forze dell'ordine che indagano per sequestro di persona."/>
  </head>
  <body>
    <article>
      <h1>Scomparsa di Samira, il marito trova in un fossato le scarpe della donna: “Sono sue”</h1>
      <h2>Le scarpe di Samira El Attar sono stata ritrovate dal marito in fondo a un fossato a pochi chilometri da casa, sulla Statale 16, in provincia di Padova. A fare la scoperta proprio il marito della donna scomparsa da Stanghella il 21 ottobre scorso, lasciando la figlioletta di 4 anni. Sul posto sono intervenute le forze dell’ordine che indagano per sequestro di persona.</h2>
      <address><time datetime="2019-12-09T11:41:19+00:00">09 Dec 2019, 11:41</time> by <a rel="author" href="https://www.fanpage.it/author/angela-marino/" target="_blank">Angela Marino</a></address>
      <p>Le scarpe di <b>Samira</b> sono stata ritrovate dal marito in fondo a un fossato a pochi chilometri da casa. Si tratterebbe proprio delle scarpe nere indossate dalla moglie prima di far perdere le proprie tracce, per <b>Mohammed El Atta</b>r, l'uomo che un mese fa ha denunciato la scomparsa della moglie da Stanghella (Padova) e che ha allertato le autorità per il ritrovamento avvenuto a pochi passi da casa. L'uomo ha fatto la scoperta stamane in un un campo nella periferia del Padovano, lungo la Statale 16, dove è andato insieme alla zia della 43enne. Sul campo è stato ritrovato anche un <b>frammento di portachiavi</b> che Mohammed ha detto di essere della moglie.</p>
      <p>Sul posto sono intervenute immediatamente le forze dell'ordine che indagano per sequestro di persona. Sulle scarpe e sulla scena, infatti, potrebbero essere presenti importanti elementi di prova che aiutino a ricostruire quanto accaduto alla mamma di Stanghella. <b>Samira El Attar</b>, infatti, sarebbe scomparsa nel nulla dopo aver accompagnato la figlioletta di 4 anni alla scuola materna. La donna ha lasciato la bimba in classe, poi è rimontata in sella alla sua bici bianca ed è tornata a casa, da dove sarebbe andata via intorno alle 10 diretta, secondo il marito, a un colloquio di lavoro con un potenziale datore.</p>
      <p>La donna, infatti, lavorava spesso come badante notturna ed è per questo, a suo dire, che <a href="https://www.fanpage.it/attualita/mamma-sparita-da-padova-la-firma-di-samira-del-documento-del-marito-ma-era-gia-scomparsa/">Mohamed non ha denunciato immediatamente</a> la scomparsa quando non è rientrata a dormire. L'uomo, infatti, ha detto di aver pensato che la moglie fosse andata a lavorare e che sarebbe rincasata l'indomani, ma così non è stato. Nei giorni successivi all'apertura delle indagini la casa dove la coppia vive a Stanghella è stata setacciata dai RIS, che hanno scavato anche nel terreno antistante l'abitazione, dove è stato<a href="https://www.fanpage.it/attualita/mamma-scomparsa-da-padova-tracce-ematiche-in-casa-il-marito-di-samira-sangue-animale/"> trovato del sangue</a> animale.</p>
    </article>
  </body>
</html>