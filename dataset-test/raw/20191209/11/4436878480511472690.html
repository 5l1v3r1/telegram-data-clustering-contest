<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/192436/russia/expulsada/quatre/anys/jocs/mundials/dopatge"/>
    <meta property="og:site_name" content="www.naciodigital.cat"/>
    <meta property="article:published_time" content="2019-12-09T11:45:00+00:00"/>
    <meta property="og:title" content="Rússia, expulsada quatre anys de Jocs i mundials per dopatge"/>
    <meta property="og:description" content="Sanció històrica per a les federacions russes"/>
  </head>
  <body>
    <article>
      <h1>Rússia, expulsada quatre anys de Jocs i mundials per dopatge</h1>
      <h2>Sanció històrica per a les federacions russes</h2>
      <address>
        <time datetime="2019-12-09T11:45:00+00:00">09 Dec 2019, 11:45</time>
      </address>
      <p>Sanció històrica per dopatge. Rússia ha estat expulsada dels Jocs Olímpics i de tots els campionats mundials que se celebraran en els propers quatre anys, després que l'Agència Mundial Antidopatge (AMA) hagi dictaminat castigar-la per manipular dades de laboratori. La decisió s'ha decidit per unanimitat pels 12 membres del comitè executiu.<br/><br/>Els esportistes russos que demostrin que estan nets, no obstant, podran participar als campionats sota bandera internacional, però sense representar les seves federacions, és a dir, podran participar a les competicions sota bandera neutral. Això exclou també les seleccions russes.<br/><br/>El comitè executiu de l'AMA va prendre la decisió després de concloure que Moscou havia alterat les dades de laboratori, en implantar evidències falses i eliminar arxius vinculats a proves de dopatge positives que podrien haver ajudat a identificar substàncies prohibides en els tests de sang. La decisió suposa un càstig sense precedents en la història de la lluita contra el dopatge.<br/><br/><b>Rússia, fora dels Jocs i del Mundial de futbol</b><br/><br/>La decisió de l'AMA anunciada aquest dilluns ha comportat que Rússia no pugui participar com a país en els Jocs d'estiu de Tòquio (2020) i els d'hivern de Pequín (2022), així com el Mundial de futbol de 2022.<br/><br/>A més, aquesta sanció també implica la prohibició durant quatre anys que Rússia pugui ser escollida com a seu de competicions majors, com és el cas dels Jocs o els Mundials. Ara l'agència antidopatge rusa (RUSADA) té ara 21 dies per recórrer aquesta decisió, que segurament acabarà al Tribunal d'Arbitratge Deportiu.<br/><br/>Malgrat la prohibició de l'AMA, Rússia sí que té permís per participar a l'Eurocopa 2020, en la qual Sant Petesburg serà una de les seus, perquè la UEFA no és un esdeveniment universal i no es defineix com a "organització d'esdeveniments importants" respecte a les decisions sobre infraccions antidopatge.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>