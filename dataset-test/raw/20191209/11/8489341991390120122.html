<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811047/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D9%88%D8%B1%D8%B2%D8%B4-%D8%A8%D9%87-%D8%A7%D8%AA%D9%81%D8%A7%D9%82%D8%A7%D8%AA-%D8%A8%D8%A7%D8%B4%DA%AF%D8%A7%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87-%D8%B2%D9%88%D8%AF%DB%8C-%D8%AE%D8%A8%D8%B1%E2%80%8C%D9%87%D8%A7%DB%8C-%D8%AE%D9%88%D8%A8%DB%8C-%D8%AE%D9%88%D8%A7%D9%87%DB%8C%D9%85-%D8%B4%D9%86%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T11:14:00+00:00"/>
    <meta property="og:title" content="واکنش وزارت ورزش به اتفاقات باشگاه استقلال: به زودی خبر‌های خوبی خواهیم شنید"/>
    <meta property="og:description" content="سخنگوی وزارت ورزش و جوانان گفت: با کمک وزارت خارجه و سفیر ایتالیا در تهران پیگیر بازگشت و ادامه فعالیت استراماچونی هستیم."/>
  </head>
  <body>
    <article>
      <h1>واکنش وزارت ورزش به اتفاقات باشگاه استقلال: به زودی خبر‌های خوبی خواهیم شنید</h1>
      <h2>سخنگوی وزارت ورزش و جوانان گفت: با کمک وزارت خارجه و سفیر ایتالیا در تهران پیگیر بازگشت و ادامه فعالیت استراماچونی هستیم.</h2>
      <address>
        <time datetime="2019-12-09T11:14:00+00:00">09 Dec 2019, 11:14</time>
      </address>
      <p>به گزارش گروه ورزشی خبرگزاری دانشجو، به نقل از پایگاه خبری وزارت ورزش و جوانان، مازیار ناظمی مدیر کل روابط عمومی وزارت ورزش و جوانان با اشاره به پیگیری های مستمر مسعود سلطانی فر برای حل مشکلات سرمربی ایتالیایی تیم استقلال اظهار داشت: آقای وزیر از شب گذشته تماس های متعددی با مسئولان  وزارت خارجه از جمله دکتر عراقچی و همینطور سفیر ایتالیا در ایران داشته است و امیدواریم بزودی با پیگیری آقای جوزپه پرونه سفیر ایتالیا از بازگشت استراماچونی و ادامه تعهدات او و همراهی با تیم استقلال تهران خبرهای خوبی بشنویم. </p>
      <p>ناظمی افزود: رضایت هواداران و ادامه روند موفقیت استقلال دغدغه خاطر و سرمایه مدیریتی وزارتخانه است. از همان لحظه اعلام خبر جدایی استراماچونی وزیر ورزش و جوانان از مدیر عامل و هیات مدیره خواست به سرعت برای رفع این مشکل و استمرار فعالیت سرمربی ایتالیایی اقدام کنند.<br/><br/> سخنگوی وزارت ورزش و جوانان عنوان کرد: با پیگیری و دستورات وزیر ورزش و جوانان با رفع موانع تحمیلی ناشی از تحریم ها، حقوق معوقه سرمربی ایتالیایی تیم استقلال از مسیر سیستم بانکی کشور به سرعت در اختیار وی قرار می گیرد. </p>
      <p>ناظمی درباره شایعه استعفای مدیر عامل استقلال تهران گفت: فعلا حفظ آرامش هواداران و تیم استقلال و بازگشت آقای استراماچونی در اولویت اول است و در این مورد بعدا اطلاع رسانی می کنیم.</p>
    </article>
  </body>
</html>