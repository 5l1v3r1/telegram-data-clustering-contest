<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/analizi/9/a/britanskite-izbori-i-zasedaniiata-na-centralnite-banki-sa-vyv-fokusa-na-pazarite-tazi-sedmica-294617/"/>
    <meta property="og:site_name" content="Investor.bg"/>
    <meta property="article:published_time" content="2019-12-09T11:52:00+00:00"/>
    <meta property="og:title" content="Британските избори и заседанията на централните банки са във фокуса на пазарите тази седмица"/>
    <meta property="og:description" content="изтича и крайния срок за постигане на търговската сделка преди САЩ да наложат допълнителни мита върху износа от Китай"/>
  </head>
  <body>
    <article>
      <h1>Британските избори и заседанията на централните банки са във фокуса на пазарите тази седмица</h1>
      <h2>изтича и крайния срок за постигане на търговската сделка преди САЩ да наложат допълнителни мита върху износа от Китай</h2>
      <address><time datetime="2019-12-09T11:52:00+00:00">09 Dec 2019, 11:52</time> by <a rel="author">Радостина Ивчева</a></address>
      <p>Отново ни предстои една седмица, в която ще бъдат взети решения с потенциал да повлияят на развитието на глобалната икономика в краткосрочен и дългосрочен план. Изборите в Обединеното кралство влизат в заключителната си фаза, крайният срок, в който САЩ и Китай могат да постигнат сделка преди Вашингтон да наложи допълнителен кръг от мита върху износа от Пекин изтича, а Фед и ЕЦБ ще проведат последните си заседания за тази година. Ето малко подробности за това, което ще движи пазарите през тази седмица, предоставени от Bloomberg.</p>
      <p>
        <b>Време е за избори</b>
      </p>
      <p>Предизборната кампания във Великобритания навлиза в последната си седмица. На 12-и декември гражданите на Обединеното кралство ще се отправят към урните, за да изразят своето виждане за бъдещия път на страната. Консервативната партия е водеща в анкетите, но никой не може да предскаже със сигурност какъв ще бъде резултатът от предсрочните парламентарни избори. Всеки възможен изход би оказал значително и различно въздействие върху местните активи. Основният краткосрочен рисков фактор за инвеститорите е дали ще има ясно мнозинство за торите и как ще се развият занапред събитията около Brexit. Така, че трейдърите в момента насочват вниманието си основно към урните и нивата на пауда, както и на индекса FTSE 250.</p>
      <p>
        <b>Крайният срок</b>
      </p>
      <p>Вотът в Обединеното кралство не е единственото по-значимо събитие тази седмица. Идните дни предстои и изтичането на крайния срок за налагане на допълнителни мита върху китайски стоки от страна на САЩ. Двете страни имат време едва до 15-и декември, за да финализират търговската си сделка. Данни за нивата на китайския износ, публикувани през уикенда, свидетелстваха за негативното въздействието, което оказва водената чрез налагане на мита война. Износът от Поднебесната империя за САЩ е спаднал с цели 23% през ноември, а общият износ на страната отбеляза изненадващ спад. Другият основен източник на напрежение между двете страни също не показва признаци за подобрение, след като продемократичните протести в Хонконг през уикенда бяха най-многобройните, наблюдавани от месеци.</p>
      <p>
        <b>Дебати за паричната политика</b>
      </p>
      <p>Следващите няколко дни ще бъдат доминирани и от дебати относно политиката на централните банки. Предстоят последните за тази година заседания на Федералния резерв и Европейската централна банка (ЕЦБ). Официалната среща на Управителния съвет на ЕЦБ, която ще се проведе на 12 декември, ще бъде първата по рода си за новия управител Кристин Лагард. Ръководството на Фед, от своя страна, ще заседава на 10-и и 11-и декември.</p>
      <p>Очаква се централните банки да прекарат следващото десетилетие, вливайки повече пари в икономиката, макар и с по-бавни темпове, отколкото преди. Но реалният въпрос се състои в това какви други инструменти ще бъдат приложени, за да се гарантира, че паричната политика може да продължи да бъде ефективна в преодоляването на очакваните последващи спадове.</p>
      <p>
        <b>Какво още?</b>
      </p>
      <p>Азиатските акции започнаха седмицата с повишения с стойностите си в очакване на срещите на централните банки и наближаващото повишение на митата, но в Европа се наблюдават спадове. Цените на петрола остават близо до най-високите си стойности за последните12 седмици, след като Саудитска Арабия обяви в петък решението си за ограничаване на добива на петрол дори с повече от договореното с членовете на ОПЕК +. Това накара Goldman Sachs да повиши прогнозите си за стойностите на суровината през 2020 г.</p>
      <p>
        <i>По статията работиха: <a href="https://www.investor.bg/analizi/9/a/britanskite-izbori-i-zasedaniiata-na-centralnite-banki-sa-vyv-fokusa-na-pazarite-tazi-sedmica-294617/znvygb:enqbfgvan.vipurin@Vairfgbe.ot">Радостина Ивчева</a>, редактор <a href="https://www.investor.bg/analizi/9/a/britanskite-izbori-i-zasedaniiata-na-centralnite-banki-sa-vyv-fokusa-na-pazarite-tazi-sedmica-294617/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/surovini/365/a/prodyljavashtiiat-spad-v-iznosa-na-kitai-poniji-cenite-na-petrola-294609/"/>
        <a href="https://www.investor.bg/evropa/334/a/frenskiiat-premier-tvyrdo-sym-reshen-da-zavyrsha-pensionnata-reforma-294597/"/>
        <a href="https://www.investor.bg/novini/130/a/tyrgovskata-voina-sys-sasht-otnovo-udari-iznosa-ot-kitai-294590/"/>
      </related>
      <related>
        <a href="https://www.investor.bg/evropa/334/a/boris-djonsyn-izglejda-shte-specheli-vota-v-chetvyrtyk-no-ostava-neiasno-s-kolko-294635/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/dimityr-radev-bankoviiat-sektor-e-v-systoianie-da-ustoi-i-na-nai-negativniia-scenarii-294533/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/petyr-andronov-skoro-shte-ima-uvelichenie-na-taksite-za-bankovo-obslujvane-na-gishe-294503/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/podnoveniiat-tyrgovski-optimizym-dade-tlasyk-na-aziatskite-borsi-294429/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/trymp-tyrgovskata-sdelka-moje-da-izchaka-do-sled-izborite--294300/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/9/a/rabotnite-mesta-i-promishlenostta-v-sasht-shte-sa-vyv-fokusa-na-sedmicata-294196/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/djonsyn-velikobritaniia-shte-izleze-ot-es-nai-kysno-na-31-ianuari-294105/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/martin-mitrencev-pazarite-se-kolebaiat-pod-znaka-na-tyrgovskoto-sporazumenie-294018/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/9/a/ochakva-ni-sedmica-izpylnena-s-optimizym-okolo-globalnoto-ikonomichesko-razvitie-293795/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>