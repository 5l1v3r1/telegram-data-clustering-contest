<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/insan-yuzlu-sapan-baligi-illallah-ettirdi-1289432-yasam/"/>
    <meta property="og:site_name" content="Gazete Vatan"/>
    <meta property="article:published_time" content="2019-12-09T11:09:00+00:00"/>
    <meta property="og:title" content="İnsan yüzlü sapan balığı illallah ettirdi"/>
    <meta property="og:description" content="Adana'da deniz suyunun soğumasıyla birlikte yoğun bir şekilde ortaya çıkan insan yüzlü sapan balığı balıkçıları illallah ettirdi."/>
  </head>
  <body>
    <article>
      <h1>İnsan yüzlü sapan balığı illallah ettirdi</h1>
      <h2>Adana'da deniz suyunun soğumasıyla birlikte yoğun bir şekilde ortaya çıkan insan yüzlü sapan balığı balıkçıları illallah ettirdi.</h2>
      <address>
        <time datetime="2019-12-09T11:09:00+00:00">09 Dec 2019, 11:09</time>
      </address>
      <p>Adana'nın Karataş ilçesi kıyılarında deniz suyunun soğumasıyla birlikte balon balığı popülasyonu azalırken, avlarda yoğun şekilde ortaya çıkan insan yüzlü sapan balığı, ekonomik değeri olmaması ve ağları parçalaması nedeniyle balıkçıları mağdur etti.</p>
      <p>
        <b>"TEMİZLENMESİ ÇOK ZAHMETLİ"</b>
      </p>
      <p>Karataşlı balıkçılar, ağları parçalayan insan yüzlü sapan balığının, toksini siyanürden bin 200 kat daha zehirli olan balon balıklarından ekonomik olarak daha zararlı olduğunu söyledi. Balıkçı Hakan Kangal, kış mevsiminin gelmesiyle balon balıklarının azaldığını ancak sapan balığı popülasyonunun arttığını kaydetti. Tüccarların sapan balığını temizlenmiş halde kilosunu 1,5 TL'den aldıklarını anlatan Kangal, temizlemesi çok zahmetli olduğu için avladıkları bu balıkları satmayıp denize attıklarını dile getirdi.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/12/09/--4321394.Jpeg"/>
      </figure>
      <p>
        <b>"YEMEK PARASINI BİLE ÇIKARAMAYACAĞIZ"</b>
      </p>
      <p>Sapan balığı yoğunluğu nedeniyle değerli balıkları da avlayamadıklarını vurgulayan Kangal şunları söyledi: Bu balığın hiç kıymeti olmadığı için bizi yoruyor. Mesela bugün 4 kişi ava çıktık. Hemen hemen bir ton ağırlığında bu balıktan çıktı. Bu balıklar biraz hacimli olduğu için bütün ağı kaplıyor. Mürekkep balığı, dil balığı için ava çıktık ancak bu balıklar yüzünden çok az balık avlayabildik. Beklentimiz zaten 30 kilo değerli balıktı yani bin lira gelir bekliyorduk ancak bugünkü kazancımız 150-200 TL. Emek harcayan 4 arkadaşımızın yemek parasını bile çıkaramayacağız.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/12/09/--4321395.Jpeg"/>
      </figure>
    </article>
  </body>
</html>