<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813458/%D8%A8%D8%A7-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D8%AF%DB%8C%D8%B1%D9%88%D8%B2-%D9%86%D9%85%DB%8C-%D8%AA%D9%88%D8%A7%D9%86-%DA%A9%D9%88%D8%AF%DA%A9-%D8%A7%D9%85%D8%B1%D9%88%D8%B2-%D8%B1%D8%A7-%D8%A8%D8%B1%D8%A7%DB%8C-%D9%81%D8%B1%D8%AF%D8%A7-%D8%AA%D8%B1%D8%A8%DB%8C%D8%AA-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:17:32+00:00"/>
    <meta property="og:title" content="با برنامه‌های دیروز نمی‌توان کودک امروز را برای فردا تربیت کرد"/>
    <meta property="og:description" content="دبیر مرجع ملی کنوانسیون حقوق کودک در نشست تخصصی کودکان ایران؛ وضع موجود و سیاست‌های دوستدار کودک گفت: با برنامه‌های دیروز نمی توان کودک امروز را برای فردا تربیت کرد."/>
  </head>
  <body>
    <article>
      <h6 class="kicker">دبیر مرجع ملی کنوانسیون حقوق کودک:</h6>
      <h1>با برنامه‌های دیروز نمی‌توان کودک امروز را برای فردا تربیت کرد</h1>
      <address><time datetime="2019-12-09T11:17:32+00:00">09 Dec 2019, 11:17</time> by <a rel="author">زهرا میرزایی</a></address>
      <p>دبیر مرجع ملی کنوانسیون حقوق کودک در نشست تخصصی کودکان ایران؛ وضع موجود و سیاست‌های دوستدار کودک گفت: با برنامه‌های دیروز نمی توان کودک امروز را برای فردا تربیت کرد.</p>
      <p>به گزارش ایسنا به نقل از وزارت دادگستری، محمود عباسی معاون حقوق بشر و امور بین الملل وزیر دادگستری و دبیر مرجع ملی کنوانسیون حقوق کودک در دومین نشست تخصصی کودکان ایران؛ وضع موجود و سیاست‌های دوستدار کودک که به موضوع آموزش، تربیت و آینده اختصاص داشت با اشاره به احصای چالش‌های استانی حقوق کودک، بازماندگی از تحصیل را چالش بزرگ همه استان‌ها برشمرد و تأکید کرد: در برخی استان‌های محروم نظیر سیستان و بلوچستان وضع آموزش و فقر بسیار اسف بار است و حتی در برخی از استان های تقریباً برخوردار نظیر گلستان نیز با چالش جدی بازماندگی از تحصیل مواجهیم.</p>
      <p>وی افزود: مدیریت آسیب های اجتماعی که کودکان را تهدید می کند یکی از برنامه های اساسی ما در مرجع ملی کنوانسیون حقوق کودک است و انسداد مبادی تحصیلی در صدر این برنامه ها قرار دارد.</p>
      <p>عباسی حمایت همه جانبه دولت در این زمینه ها را لازم اما کافی ندانست و تأکید کرد: خیّرین و سازمان های مردم نهاد در این زمینه باید به یاری دولت بشتابند.</p>
      <p>این استاد دانشگاه در بخشی از سخنان خود بر هماهنگی بین دستگاهها و نظارت بر فعالیت ها آنها و پایش حقوق کودک در سطح ملی اشاره کرد و گفت: به زودی گزارش شش ماهه نخست پایش حقوق کودک در شورای هماهنگی مرجع ملی کنوانسیون حقوق کودک طرح و در صورت تصویب به اطلاع مسئولان و مردم خواهد رسید.<br/><br/>وی افزود: متأسفانه برنامه منسجم و سیاست روشنی در امر آموزش در مهدکودک ها و حتی در مدارس وجود ندارد و نظام تحول آموزش و پرورش نیز چشم انداز روشنی فراروی جامعه قرار نداده است. در امر آموزش آن هم در سطح ابتدایی و متوسطه برای کودکان باید هدفمند حرکت کرد. تولیت آموزش و پرورش برای کودکان و نوجوانان با وزارت آموزش و پرورش است، اما به نظر می رسد قدرت مافیای کمک آموزشی در کشور برنامه های آموزش و پرورش و مدارس را تحت الشعاع خود قرار داده است.</p>
      <p>انتهای پیام</p>
    </article>
  </body>
</html>