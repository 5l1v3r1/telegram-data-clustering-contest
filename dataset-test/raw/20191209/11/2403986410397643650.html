<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/techno/google_pohovaye_okulyari_dopovnenoyi_realnosti_glass_explorer_edition_n1245840"/>
    <meta property="og:site_name" content="24 Канал"/>
    <meta property="article:published_time" content="2019-12-09T11:07:00+00:00"/>
    <meta property="og:title" content="Google &quot;поховає&quot; окуляри доповненої реальності Glass Explorer Edition"/>
    <meta property="og:description" content="Список скасованих продуктів Google поповнився ще одним пристроєм – компанія оголосила про припинення підтримки окулярів доповненої реальності Google Glass Explorer Edition. Зауважимо, пристрій дебютував на ринку в 2014 році із цінником 1 500 доларів."/>
  </head>
  <body>
    <article>
      <h1>Google "поховає" окуляри доповненої реальності Glass Explorer Edition</h1>
      <address><time datetime="2019-12-09T11:07:00+00:00">09 Dec 2019, 11:07</time> by <a rel="author" href="https://24tv.ua/techno/yeva_shvarts_tag7087/" target="_blank">Єва Шварц</a></address>
      <p>
        <b>Список скасованих продуктів Google поповнився ще одним пристроєм – компанія оголосила про припинення підтримки окулярів доповненої реальності Google Glass Explorer Edition. Зауважимо, пристрій дебютував на ринку в 2014 році із цінником 1 500 доларів.</b>
      </p>
      <p>Власники колись амбітного ґаджета Google Glass Explorer Edition вже почали отримувати фінальне оновлення прошивки, яке "вбиває" більшу частину його функцій.</p>
      <blockquote>До теми: <a href="https://24tv.ua/techno/ar_okulyari_virtualnoyi_realnosti_google_smart_godinnik_oglyad_n1243559">Смартфони незабаром зникнуть: що може їх замінити</a></blockquote>
      <h3>Що відомо про оновлення</h3>
      <p>Відповідно до опису апдейта <a href="https://bit.ly/2E0oio2">на офіційному сайті Google</a>, користувачі повинні завантажити та встановити останню версію прошивки самостійно до 25 лютого 2020 року. Після зазначеної дати оновлення видалить "необхідність і можливість" використовувати обліковий запис Google при роботі з пристроєм і "відв'яже" його від сервісів компанії.</p>
      <p>
        <b>Презентація Google Glass Explorer Edition – дивіться відео</b>
      </p>
      <figure>
        <iframe src="https://www.youtube.com/embed/4EvNxWhskf8" width="560" height="315" data-service="Youtube" scrolling="no"/>
      </figure>
      <p>Google Glass Explorer Edition продовжить працювати і без установки нової прошивки, але в будь-якому випадку втратить доступ до екосистеми сервісів Google, а також можливість роботи з мобільним додатком MyGlass для смартфонів.</p>
      <h3>Чи працюватимуть далі окуляри</h3>
      <p>Хоча окуляри і втратять більшу частину сервісних функцій, в "цеглину" вони не перетворяться: користувачам будуть доступні функції Bluetooth, можливість завантаження сторонніх додатків, а також зйомка відео і фотографій.</p>
      <h3>Які окуляри не отримають "вбивчого" оновлення</h3>
      <p>Апдейт не зачепить корпоративну версію Google Glass Enterprise Edition, яку вендор почав пропонувати представникам будівельної індустрії і лікарям близько двох років тому.</p>
      <blockquote>Більше новин, що стосуються подій зі світу технологій, ґаджетів, штучного інтелекту, а також космосу читайте у розділі <b><a href="https://24tv.ua/techno/tehno_tag5908/">Техно</a></b></blockquote>
    </article>
  </body>
</html>