<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813450/%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%AF%D8%B3%D8%AA%D8%A7%D9%88%D8%B1%D8%AF%D9%87%D8%A7%DB%8C-%D9%BE%DA%98%D9%88%D9%87%D8%B4%DB%8C-%D9%88-%D9%81%D9%86%D8%A7%D9%88%D8%B1%D8%A7%D9%86%D9%87-%D8%A7%D8%B1%D8%AF%D8%A8%DB%8C%D9%84-%DA%AF%D8%B4%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:13:38+00:00"/>
    <meta property="og:title" content="نمایشگاه دستاوردهای پژوهشی و فناورانه اردبیل گشایش یافت"/>
    <meta property="og:description" content="ایسنا/اردبیل همزمان با هفته پژوهش دستاوردهای دستگاه‌های اجرایی، دانشگاه‌ها و مراکز علمی در حوزه پژوهش در قالب نمایشگاهی در معرض دید علاقمندان قرار گرفته است."/>
  </head>
  <body>
    <article>
      <h6 class="kicker">همزمان با هفته پژوهش</h6>
      <h1>نمایشگاه دستاوردهای پژوهشی و فناورانه اردبیل گشایش یافت</h1>
      <address><time datetime="2019-12-09T11:13:38+00:00">09 Dec 2019, 11:13</time> by <a rel="author">سمیه درازی</a></address>
      <p>ایسنا/اردبیل همزمان با هفته پژوهش دستاوردهای دستگاه‌های اجرایی، دانشگاه‌ها و مراکز علمی در حوزه پژوهش در قالب نمایشگاهی در معرض دید علاقمندان قرار گرفته است.</p>
      <p>رئیس سازمان مدیریت و برنامه‌ریزی استان اردبیل در حاشیه برپایی این نمایشگاه در اردبیل در گفتگو با ایسنا، اظهار کرد: براساس آئین نامه شورای برنامه‌ریزی استان اردبیل دبیرخانه کارگروه آموزش، پژوهش، فناوری و نوآوری در سازمان مدیریت و برنامه‌ریزی استان اردبیل فعال شده تا فعالیت‌ها در این حوزه رصد شود.<br/>داود شایقی خاطرنشان کرد: در گرامیداشت هفته پژوهش کارگروهی فعالیت خود را از ماه‌ها پیش شروع کرده است که دبیرخانه آن نیز در سازمان مدیریت و برنامه‌ریزی استان اردبیل مستقر شده است.<br/>وی در مورد برگزیدگان جشنواره پژوهش خاطرنشان کرد: در سه بخش دانشگاهی، پارک علم و فناوری و دانش‌آموزی این جشنواره برگزار می‌شود تا در این حوزه‌ها منتخبین اعم از اساتید دانشگاه، دانش‌آموزان و معلمان و همچنین برگزیدگان دستگاه‌های اجرایی مورد تجلیل و تکریم قرار گیرند.<br/>رئیس سازمان مدیریت و برنامه‌ریزی استان اردبیل افزود: در گرامیداشت این هفته علاوه بر نواخته شدن زنگ پژوهش قرار است روز پنجشنبه در مراسمی از برگزیدگان پژوهش در 6 حوزه علوم انسانی، فنی و مهندسی، پایه، علوم پزشکی، دستگاه‌های اجرایی و دانش‌آموزان و معلمان تجلیل شود.</p>
      <p>ریالی اعتبار پژوهشی برگشت نخورده است<br/>شایقی در مورد اعتبارات پژوهشی نیز بیان کرد: 25 دستگاه اجرایی استان که اعتبارات استانی دارند یک درصد اعتبارات هزینه‌ای خود را باید در حوزه پژوهش هزینه کنند که امسال این رقم 495 میلیون تومان است.<br/>وی تصریح کرد: در قالب فراخوانی که منتشر شده ما مراحل مختلف عقد قرارداد و بررسی طرح‌ها را انجام دادیم تا به تدریج با جذب اعتبارات پژوهشی این طرح‌های پژوهشی اجرایی و عملیاتی شود.<br/>رئیس سازمان مدیریت و برنامه‌ریزی استان اردبیل با اشاره به برپایی نمایشگاه دستاوردهای پژوهشی استان در دانشگاه محقق اردبیلی و مشارکت سازمان مدیریت و برنامه‌ریزی گفت: ما در این نمایشگاه سند توسعه اشتغال روستایی را در معرض دید علاقمندان قرار داده‌ایم تا عموم مردم در جریان اجرای این برنامه قرار گیرند.<br/>شایقی بیان کرد: 645 روستای استان اردبیل در قالب برنامه ششم توسعه مشمول تهیه این سند خواهند بود که سالانه قرار است برای 129 روستا سند توسعه اشتغال تدوین شود.<br/>وی گفت: در دو سال گذشته این سند برای بیش از 258 روستا تدوین شده که ما در این نمایشگاه نمونه‌ای از طرح‌های پژوهشی را در این حوزه ارائه کردیم.<br/>رئیس سازمان مدیریت و برنامه‌ریزی استان اردبیل بیشترین اعتبارات حوزه پژوهشی را با 120 میلیون تومان مربوط به استانداری اعلام و اظهار کرد: به غیر از دستگاه‌های اجرایی که اعتبارات ملی دارند 25 دستگاه اجرایی استان بهره‌مند از این ردیف اعتباری هستند و یابد به موقع جذب و هزینه شود.<br/>شایقی ادامه داد: ما در قالب 44 فراخوان نسبت به پذیرش 142 طرح پژوهشی در بخش‌های کشاورزی، فنی و مهندسی، علوم انسانی، بهداشت و زنان اقدام کرده و تلاش کردیم تا این طرح‌ها با کیفیت مناسب مورد بررسی، تحقیق و تحلیل قرار گیرند.</p>
      <p>حضور جهاددانشگاهی اردبیل در نمایشگاه دستاوردهای پژوهشی استان</p>
      <p>همچنین در این نمایشگاه که با شرکت دانشگاه‌ها، موسسات پژوهشی و حوزه پژوهش دستگاه‌های اجرایی استان اردبیل برگزار می‌شود معاونت پژوهشی و مرکز رشد گیاهان دارویی جهاددانشگاهی استان اردبیل آخرین دستاوردهای مطالعاتی و تحقیقاتی خود را عرضه کرده است.<br/>در غرفه جهاددانشگاهی استان اردبیل آخرین دستاوردهای فناورانه واحدهای فناور مرکز رشد فناوری فرآورده‌های گیاهان دارویی، درمان ناباروری قفقاز و مطالعات شهری و دفتر بانک سلول‌های بنیادی خون بند ناف رویان در معرض دید عموم گذاشته است.<br/>در طول مدت برگزاری نمایشگاه همکاران مراکز گیاهان دارویی، خدمات تخصصی مطالعات شهری، مرکزدرمان ناباروری و انتشارات جهاددانشگاهی با حضور در غرفه به سوالات مراجعه‌کنندگان پاسخ داده و اطلاعات لازم را ارائه می‌کنند. همچنین بروشور معرفی گیاهان دارویی، نمایندگی بانک خون نوزاد، مرکز درمان ناباروری قفقاز و فعالیت‌های جهاددانشگاهی بین بازدیدکنندگان پخش می‌شود.<br/>گفتنی است بیستمین نمایشگاه دستاوردهای پژوهشی و فناوری استان اردبیل از 16 تا 20 آذرماه در سالن تربیت بدنی دانشگاه محقق اردبیلی دایر خواهد بود و علاقه‌مندان می‌توانند از ساعت 9 صبح تا 17 عصر از آن بازدید کنند.<br/>انتهای پیام</p>
    </article>
  </body>
</html>