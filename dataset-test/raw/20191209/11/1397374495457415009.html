<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/rukomet/liscevic-i-da-je-krenula-u-istu-stranu-unela-bih-je-sa-loptom-u-gol-394959.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T11:39:00+00:00"/>
    <meta property="og:title" content="Liščević: &quot;I da je krenula u istu stranu, unela bih je sa loptom u gol!&quot;"/>
    <meta property="og:description" content="Srpska rukometašica Kristina Liščević rekla je danas da je njena ekipa pobedom protiv Nemačke u poslednjim trenucima utakmice pokazala da nikada ne odustaje i da će dati sve od sebe da ispuni cilj i plasira se olimpijske kvalifikacije."/>
  </head>
  <body>
    <article>
      <h1>Liščević: "I da je krenula u istu stranu, unela bih je sa loptom u gol!"</h1>
      <h2>Srpska rukometašica Kristina Liščević rekla je danas da je njena ekipa pobedom protiv Nemačke u poslednjim trenucima utakmice pokazala da nikada ne odustaje i da će dati sve od sebe da ispuni cilj i plasira se olimpijske kvalifikacije.</h2>
      <address><time datetime="2019-12-09T11:39:00+00:00">09 Dec 2019, 11:39</time> by <a rel="author">Beta</a></address>
      <p>Srpska rukometašica Kristina Liščević rekla je danas da je njena ekipa pobedom protiv Nemačke u poslednjim trenucima utakmice pokazala da nikada ne odustaje i da će dati sve od sebe da ispuni cilj i plasira se olimpijske kvalifikacije.<br/><i><br/></i><i>"Velika pobeda. Čestitam devojkama na strašnom mentalnom sklopu u poslednjih pet minuta. Ovo je četvrta utakmica u kojoj smo pokazali da nikad ne odustajemo, da ćemo se boriti do kraja, da ćemo život ostaviti za bodove. Sve smo bliži Olimpijadi, želimo što bolje mesto i da nam se ti snovi ostvare</i>", rekla je Liščević, preneo je Rukometni savez.<br/><br/>Rukometašice Srbije pobedile su Nemačku sa 29:28 u drugom kolu druge faze Svetskog prvenstva u Kumamotou, golom Liščević u poslednjim trenucima utakmice iz sedmerca. <br/><br/><i>"Imali smo više kontrole u prvom nego u drugom, kada smo imali mnogo padova i prestali da radimo ono u čemu smo bili najbolji. Malo nam je opala kreativnost, imali smo par gluposti, šutevi preko gola, probijanja, možda sudije, možda nisu. Drago mi je da smo se izvukli iz svega toga mnogo jače nego Nemačka, koja je fantastična ekipa</i>", navela je Liščević.<br/><br/>Upitana o sedmercu u završnici, Liščević je rekla da je bila smirena.<br/><br/>"<i>Ono što je uvek u glavi, pomislila sam: 'Čekaj je što duže možeš, čim izabere stranu druga će biti slobodna gde god da šutnem. Drugo i da mi krene u istu stranu, šutnuću joj toliko jako da će ući u gol zajedno sa loptom"</i>, dodala je.<br/><br/>Srbija će u trećem kolu igrati protiv Danske, od 10 časova u sredu.<br/><i><br/>"Danska je jak protivnik. Imamo slobodan dan, da se oporavimo i vratimo u igru na najbolji način"</i>, navela je Liščević.</p>
      <p>Izvor: Beta</p>
    </article>
  </body>
</html>