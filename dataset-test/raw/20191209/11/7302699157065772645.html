<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000117703"/>
    <meta property="og:site_name" content="MGR Online"/>
    <meta property="article:published_time" content="2019-12-09T11:05:00+00:00"/>
    <meta property="og:title" content="สุดเศร้า! แม่เหยื่อสาวบุรีรัมย์ถูกกระสุนลูกหลงอันธพาลไล่ยิงกันดับคารถตู้ กอดหลานร่ำไห้ปานจะขาดใจ"/>
    <meta property="og:description" content="บุรีรัมย์-สุดเศร้าแม่เหยื่อสาวเคราะห์ร้ายถูกลูกหลงอันธพาลไล่ยิงกันกระสุนเจาะร่างดับคารถตู้ กอดหลานร่ำไห้ปานจะขาดใจบอกรับไม่ได้พ้อมีลูกสาวคนเดียวหวังเป็นที่พึ่งต้องมาจากไปกับสิ่งที่ไม่ควรเกิด ด้านสามีร้องรับผิดชอบ ลูกน้อย2คนขาดแม่"/>
  </head>
  <body>
    <article>
      <h1>สุดเศร้า! แม่เหยื่อสาวบุรีรัมย์ถูกกระสุนลูกหลงอันธพาลไล่ยิงกันดับคารถตู้ กอดหลานร่ำไห้ปานจะขาดใจ</h1>
      <address><time datetime="2019-12-09T11:05:00+00:00">09 Dec 2019, 11:05</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012171401.JPEG"/>
      </figure>
      <p>
        <b>บุรีรัมย์-สุดเศร้าแม่เหยื่อสาวเคราะห์ร้ายถูกลูกหลงอันธพาลไล่ยิงกันกระสุนเจาะร่างดับคารถตู้ กอดหลานร่ำไห้ปานจะขาดใจ บอกรับไม่ได้พ้อมีลูกสาวคนเดียว หวังเป็นที่พึ่งของครอบครัวต้องมาจากไปกับสิ่งที่ไม่ควรเกิด ด้านสามีร้องลงโทษตามกม.และให้รับผิดชอบ สงสารลูกน้อย 2 คนต้องขาดแม่</b>
      </p>
      <figure>
        <iframe src="https://www.youtube.com/embed/WlniKnrBZ7A" width="560" height="315" data-service="Youtube" scrolling="no"/>
      </figure>
      <p>วันนี้ ( 9 ธ.ค.) ผู้สื่อข่าวรายงานว่า ที่บ้านเลขที่ 87 บ้านหนองเตียน ต.หนองไทร อ.นางรอง จ.บุรีรัมย์ ซึ่งเป็นสถานที่ตั้งศพของ น.ส.อริสา ปราบภัย หรือหนู อายุ 27 ปี หญิงสาวเคราะห์ร้ายที่ถูกลูกหลงจากเหตุการณ์วัยรุ่นไล่ยิงกัน กระสุนเจาะเข้าบริเวณข้างชายโครงด้านขวา ขณะนั่งรถตู้โดยสารมาจะเข้า อ.พนมสารคาม จ.ฉะเชิงเทรา เพื่อมุ่งหน้าไปยังกรุงเทพมหานคร จนได้รับบาดเจ็บสาหัสและเสียชีวิตในเวลาต่อ นั้น</p>
      <figure>
        <img src="https://mpics.mgronline.com/pics/Images/562000012171402.JPEG"/>
      </figure>
      <figure>
        <img src="https://mpics.mgronline.com/pics/Images/562000012171403.JPEG"/>
      </figure>
      <p>บรรยากาศภายในงานเป็นไปอย่างโศกเศร้า โดยเฉพาะ นางรำพึง ปราบภัย อายุ 58 ปี แม่ของ น.ส.อริสา ยังทำใจไม่ได้กับเหตุการณ์ที่เกิดขึ้น ได้กอดหลานชายวัย 8 ขวบ ซึ่งเป็นลูกของผู้เสียชีวิตร้องไห้ปานจะขาดใจ และเล่าทั้งน้ำตาว่า ตนมีลูกสาวเพียงคนเดียวและหวังจะเป็นที่พึ่งของครอบครัว ไม่คาดคิดว่าเหตุการณ์แบบนี้จะมาเกิดขึ้นกับครอบครัวตัวเอง ทั้งที่ไม่ได้เกี่ยวข้องหรือรู้เรื่องอะไรด้วย แต่ต้องมาถูกลูกหลงเสียชีวิตแบบไม่ทันได้รู้ตัวด้วยซ้ำ<br/><br/>ทั้งเสียใจและสงสารลูกสาวมาก เพราะลูกสาวเป็นคนขยันทำมาหากิน และเพิ่งจะกลับมาช่วยที่บ้านเกี่ยวข้าว กำลังจะเดินทางกลับไปทำงานที่กรุงเทพฯ แต่ต้องมาจากไปกับเหตุการณ์ที่ไม่ควรจะเกิดขึ้น จึงอยากให้ผู้ที่ก่อเหตุได้รับกรรมกับสิ่งที่ทำและอยากให้มารับผิดชอบเยียวยาครอบครัวด้วย เพราะลูกสาวถือเป็นเสาหลักที่หาเลี้ยงครอบครัว และยังมีลูกน้อยอีก 2 คน อายุ 8 ขวบ และ 2 ขวบ ต้องขาดแม่ไม่รู้ว่าหลังจากนี้จะใช้ชีวิตอยู่ยังไง</p>
      <figure>
        <img src="https://mpics.mgronline.com/pics/Images/562000012171404.JPEG"/>
      </figure>
      <p>ด้าน นายสมใจ เชนไชย อายุ 41 ปี สามีผู้เสียชีวิต บอกว่า ตนเองกับภรรยากำลังจะเดินทางไปทำงานที่กรุงเทพฯ เพื่อหาเงินมาเลี้ยงครอบครัวและลูกน้อยอีก 2 คน ไม่คิดว่าภรรยาจะต้องมาเจอกับเหตุการณ์แบบนี้ เคยเห็นแต่ในข่าวไม่คิดจะมาเกิดกับครอบครัวตัวเอง เสียใจมากเพราะนอกจากตนเองจะต้องสูญเสียภรรยาไปโดยไม่ทันได้ล่ำลาแล้ว ลูก 2 คนยังต้องขาดแม่อีก ยังไม่รู้จะใช้ชีวิตอยู่กันยังไง อยากให้ดำเนินการตามกฎหมายกับผู้ที่กระทำ และอยากให้มาเยียวยารับผิดชอบครอบครัวที่ต้องมาสูญเสียคนที่รักด้วย แม้มันจะไม่สามารถแลกได้กับชีวิตคนๆ หนึ่งก็ตาม</p>
      <figure>
        <img src="https://mpics.mgronline.com/pics/Images/562000012171405.JPEG"/>
      </figure>
      <figure>
        <img src="https://mpics.mgronline.com/pics/Images/562000012171406.JPEG"/>
      </figure>
      <figure>
        <img src="https://mpics.mgronline.com/pics/Images/562000012171407.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000117703"/>
      </related>
    </article>
  </body>
</html>