<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361399"/>
    <meta property="og:site_name" content="КУЛТУРА - РТРС"/>
    <meta property="article:published_time" content="2019-12-09T11:55:00+00:00"/>
    <meta property="og:title" content="У суботу манифестација &quot;Дринић кроз игру и пјесму&quot;"/>
    <meta property="og:description" content="Културно умјетничко друштво &quot;Грмеч&quot; из Дринића у општини Петровац, седми пут по реду организује традиционалну манифестацију Вече фолклора &quot;Дринић кроз игру и пјесму&quot;, која ће бити одржана у суботу 14. децембра ове године."/>
  </head>
  <body>
    <article>
      <h1>У суботу манифестација "Дринић кроз игру и пјесму"</h1>
      <address>
        <time datetime="2019-12-09T11:55:00+00:00">09 Dec 2019, 11:55</time>
      </address>
      <p>
        <i>Културно умјетничко друштво "Грмеч" из Дринића у општини Петровац, седми пут по реду организује традиционалну манифестацију Вече фолклора "Дринић кроз игру и пјесму", која ће бити одржана у суботу 14. децембра ове године.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153037.jpg"/>
        <figcaption>Културно умјетничко друштво "Грмеч" из Дринића<br/>Фото: РТРС</figcaption>
      </figure>
      <p>Ова манифестација биће одржана у сали Основне школе "Дринић" у истоименом мјесту, са почетком у 18 часова, а међу учесницима ће се наћи културно-умјетничка друштва и пјевачке групе из Петровца и околних општина, али и из Србије.</p>
      <p>Тако су, поред организатора, своје учешће потврдила културно-умјетничка друштва "Мира Лукач" из Дрвара, "Сава Вукосављев" из Змајева у Србији, "Гаврило Принцип" из Босанског Грахова, те домаће пјевачке групе "Дрвосјече" и "Теша и Гаги", затим Етно ансамбл "Успомене" из Дрвар и Етно група "Царза" из Дрвара, али и Дјечји хор из Дринића.</p>
      <p>Према ријечима организатора ове већ традиционалне манифестације, циљ је на једном мјесту окупити омладину и одрасле и то око идеје о учењу, добрим навикама и традицији, са намјером да се сачувају од заборава.</p>
      <p>- Желимо да овом манифестацијом окупимо младе и старе око основне идеје о пјесми и игри, као изразу слободе српског народа на овим просторима - рекао је Бошко Бранковић, секретар КУД-а "Грмеч".</p>
      <p>Он је позвао Петровчане И све љубитеље фолклола И изворних пјесама да дођу на овај догађај и на тај начин подрже његову организацију, са циљем да он у наредним годинама постане мјесто окупљања људи овог краја.</p>
      <p>Генерални покровитељ ове манифестације је Министарство просвјете И културе Републике Српске, док су пријатељи манифестације општине Петровац-Дринић и Босански Петровац, те Епархија бихаћко-петровачка Српске православне цркве.</p>
    </article>
  </body>
</html>