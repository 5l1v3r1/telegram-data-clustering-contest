<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/reggio-emilia-picchia-la-moglie-davanti-ai-figli-perche-non-gradisce-lalbero-di-natale/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T11:43:56+00:00"/>
    <meta property="og:title" content="Reggio Emilia: picchia la moglie davanti ai figli perché non gradisce l’albero di Natale"/>
    <meta property="og:description" content="L'episodio è avvenuto a Scandiano, in provincia di Reggio Emilia, dove un uomo probabilmente ubriaco ha riversato la sua rabbia nei confronti della moglie dopo aver visto l'albero di Natale che la donna aveva allestito ieri pomeriggio insieme ai figli. L'uomo è stato arrestato dai carabinieri, subito intervenuti."/>
  </head>
  <body>
    <article>
      <h1>Reggio Emilia: picchia la moglie davanti ai figli perché non gradisce l’albero di Natale</h1>
      <h2>L’episodio è avvenuto a Scandiano, in provincia di Reggio Emilia, dove un uomo probabilmente ubriaco ha riversato la sua rabbia nei confronti della moglie dopo aver visto l’albero di Natale che la donna aveva allestito ieri pomeriggio insieme ai figli. L’uomo è stato arrestato dai carabinieri, subito intervenuti.</h2>
      <address><time datetime="2019-12-09T11:43:56+00:00">09 Dec 2019, 11:43</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <p>Altro grave caso di violenza domestica. E' successo a Scandiano, in provincia di Reggio Emilia, dove un uomo ieri sera poco dopo essere tornato a casa, probabilmente ubriaco, ha scaraventato a terra l'albero di Natale che la moglie e i figli minori avevano fatto nel pomeriggio, come da tradizione. Quando la donna gli ha chiesto conto del suo comportamento l'uomo è andato su tutte le furie e nonostante la presenza dei bambini prima ha insultato la moglie, poi l'ha malmenata davanti a loro.</p>
      <p><b>La richiesta di aiuto ai Carabinieri di Reggio Emilia è arrivata ieri sera intorno alle 22. L’intervento dei militari</b> di Scandiano nella casa della coppia è stato immediato. Alla vista delle uniformi, tuttavia, l’uomo ha rincarato la dose, assumendo un atteggiamento minaccioso e violento anche nei confronti dei militari e tentando di impedire il loro accesso in casa. Riusciti ad immobilizzarlo gli uomini dell’Arma hanno potuto ricostruire i fatti constatando, tra l'altro, come l’episodio non fosse un caso isolato.</p>
      <p>Nell’ultimo anno, infatti, l’uomo si era ripetutamente reso protagonista di comportamenti simili culminati in gravi vessazioni e anche violenze nei confronti della compagna, una 40enne residente a Scandiano. Accertati i fatti e considerata la flagranza dei reati di maltrattamenti in famiglia e resistenza a pubblico ufficiale, l’uomo è stato quindi dichiarato in arresto e condotto in caserma. Al termine delle formalità è stato condotto in carcere.</p>
    </article>
  </body>
</html>