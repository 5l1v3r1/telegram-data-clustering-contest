<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/717074-pote-plhronontai-koinoniko-merisma-doro-christoygennon-epidomata-kai-syntaxeis.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T11:27:00+00:00"/>
    <meta property="og:title" content="Πότε πληρώνονται κοινωνικό μέρισμα, Δώρο Χριστουγέννων, επιδόματα και συντάξεις"/>
    <meta property="og:description" content="Καταιγισμός πληρωμών ξεκινά από σήμερα, που αφορά δικαιούχους επιδομάτων, ανέργους και συνταξιούχους, καθώς όπως παραδοσιακά συμβαίνει τα τελευταία χρόνια τα επιδόματα και οι συντάξεις Ιανουαρίου"/>
  </head>
  <body>
    <article>
      <h1>Πότε πληρώνονται κοινωνικό μέρισμα, Δώρο Χριστουγέννων, επιδόματα και συντάξεις</h1>
      <address>
        <time datetime="2019-12-09T11:27:00+00:00">09 Dec 2019, 11:27</time>
      </address>
      <p>Καταιγισμός πληρωμών ξεκινά από σήμερα, που αφορά δικαιούχους επιδομάτων, ανέργους και συνταξιούχους, καθώς όπως παραδοσιακά συμβαίνει τα τελευταία χρόνια τα επιδόματα και οι συντάξεις Ιανουαρίου πιστώνονται νωρίτερα στους δικαιούχους, ένεκα εορτών.<br/><br/>Έτσι από τη Δευτέρα 9 Δεκεμβρίου 2019, θα αρχίσει να καταβάλλεται το Δώρο Χριστουγέννων του ΟΑΕΔ στους επιδοτούμενους ανέργους και στις δικαιούχους της ειδικής παροχής προστασίας μητρότητας.<br/><br/>Όπως αναφέρει το insider.gr, από την ίδια ημερομηνία θα ξεκινήσουν να προπληρώνονται τα επιδόματα ανεργίας, τα επιδόματα μακροχρονίως ανέργων, καθώς και τα βοηθήματα ανεργίας των αυτοτελώς και ανεξαρτήτως απασχολουμένων.<br/><br/>Το δώρο Χριστουγέννων  για τους μισθωτούς του ιδιωτικού τομέα, που εργάζονται με σχέση εξαρτημένης εργασίας αορίστου ή ορισμένου χρόνου, πλήρους ή μερικής απασχόλησης σε οποιοδήποτε εργοδότη, πρέπει να καταβληθεί μέχρι την 21η Δεκεμβρίου. Επειδή φέτος η ημερομηνία αυτή είναι Σάββατο, το Δώρο θα πρέπει να πιστωθεί στους λογαριασμούς των δικαιούχων έως την Παρασκευή 20 Δεκεμβρίου.<br/><br/>Στις 17 Δεκεμβρίου θα ανοίξει η ηλεκτρονική πλατφόρμα για την υποβολή των αιτήσεων για τη χορήγηση του κοινωνικού μερίσματος.<br/><br/>Σύμφωνα με τον υπουργό Οικονομικών, η πλατφόρμα θα δέχεται αιτήσεις έως τις 26 Δεκεμβρίου και από τις 27 Δεκεμβρίου θα ξεκινήσει η καταβολή του επιδόματος των 700 ευρώ ανά οικογένεια, η οποία θα ολοκληρωθεί ως τις 31 Δεκεμβρίου.<br/><br/><b>Επιδόματα</b><br/><br/>Πριν τις γιορτές θα πληρωθούν επίσης και όλα τα επιδόματα του ΟΠΕΚΑ, δηλαδή το επίδομα παιδιού Α21, το ΚΕΑ, το επίδομα ενοικίου και τα προνοιακά επιδόματα του Οργανισμού.<br/><br/>Συγκεκριμένα την παραμονή των Χριστουγέννων (Τρίτη 24 Δεκεμβρίου) θα καταβληθούν:<br/><br/>- Tο Επίδομα Παιδιού σε όλους όσοι υπέβαλλαν αίτηση Α21 και εγκρίθηκε το διάστημα Νοεμβρίου - Δεκεμβρίου.<br/><br/>- Tα προνοιακά, αναπηρικά και διατροφικά επιδόματα μηνός Δεκεμβρίου<br/><br/>- Tο Κοινωνικό Εισόδημα Αλληλεγγύης (ΚΕΑ) στους δικαιούχους των οποίων οι αιτήσεις εγκρίθηκαν έως τις 30 Νοεμβρίου. <br/><br/>- Tα επιδόματα στεγαστικής συνδρομής και ομογενών<br/><br/>- Tο Επίδομα Στέγασης (ενοικίου) μηνός Δεκεμβρίου σε όλους όσοι υπέβαλλαν αίτηση στην ειδική ηλεκτρονική πλατφόρμα έως τις 30 Νοεμβρίου.<br/><br/><b>Συντάξεις</b><br/><br/>Οι συντάξεις Ιανουαρίου θα ξεκινήσουν να καταβάλλονται από τις 18 Δεκεμβρίου, σύμφωνα με απόφαση του διοικητικού συμβουλίου του Ενιαίου Φορέα Κοινωνικής Ασφάλισης (ΕΦΚΑ).<br/><br/>Οι συντάξεις των μη μισθωτών (δηλαδή των συνταξιούχων που προέρχονται από τους τέως φορείς ΟΑΕΕ, ΟΓΑ και ΕΤΑΑ), θα πληρωθούν στις 18 Δεκεμβρίου 2019, ημέρα Τετάρτη, αντί της 24ης Δεκεμβρίου 2019.<br/><br/>Ο ΟΠΕΚΑ θα καταβάλλει τις συντάξεις των Ανασφάλιστων Υπερηλίκων Ιανουαρίου στις 20 Δεκεμβρίου ημέρα Παρασκευή, ενώ την ίδια ημέρα θα πληρωθούν οι συντάξεις στο Δημόσιο, στο ΙΚΑ, στο ΝΑΤ και ΚΕΑΝ, καθώς και οι προσωρινές συντάξεις Ενόπλων Δυνάμεων, Σωμάτων Ασφαλείας και Πυροσβεστικού Σώματος.</p>
      <figure>
        <iframe src="https://www.youtube.com/embed/8rLWMO5KlfI" width="560" height="315" data-service="Youtube" scrolling="no"/>
      </figure>
    </article>
  </body>
</html>