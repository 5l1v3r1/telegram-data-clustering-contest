<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/banjaluka/Praznici-produzavaju-radno-vrijeme-banjaluckih-ugostitelja/572708?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T11:15:02+00:00"/>
    <meta property="og:title" content="Praznici produžavaju radno vrijeme banjalučkih ugostitelja"/>
    <meta property="og:description" content="BANJALUKA - Ugostiteljski objekti u Banjaluci, osim u stambenim zgradama, od sutra do 15. januara mogu raditi jedan čas duže u odnosu na uobičajno radno vrijeme."/>
  </head>
  <body>
    <article>
      <h1>Praznici produžavaju radno vrijeme banjalučkih ugostitelja</h1>
      <address><time datetime="2019-12-09T11:15:02+00:00">09 Dec 2019, 11:15</time> by <a rel="author">N.N.</a></address>
      <p>BANJALUKA - Ugostiteljski objekti u Banjaluci, osim u stambenim zgradama, od sutra do 15. januara mogu raditi jedan čas duže u odnosu na uobičajno radno vrijeme.</p>
      <p>Iz Gradske uprave saopšteno je da ugostiteljski objekti mogu raditi u neograničenom radnom vremenu 1, 2, 7. i 14. januara 2020. godine.</p>
      <p>Do 15. januara restorani, ugostiteljski objekti za ishranu i piće i ugostiteljski objekti za piće mogu raditi radnim danima od 7.00 do 1.00 čas i vikendom do 2.00 časa.</p>
      <p>Ugostiteljski objekti kojima je dodijeljen znak kvaliteta "zlatna kašika" radnim danima mogu raditi od 7.00 do 2.00 časa, a vikendom do 3.00 časa.</p>
      <p>Noćni klubovi, disko-barovi, disko-klubovi/diskoteke i noćni barovi, mogu raditi radnim danima od 19.00 do 4.00 časa, a vikendom od 19.00 do 5.00 časova.</p>
      <p>Svadbeni saloni mogu raditi od 7.00 do 4.00 časa.</p>
      <p>Radno vrijeme ugostiteljskih objekata do 15. januara u stambenim zgradama je od 7.00 do 23.00 časa radnim danima i vikendom, a za ugostiteljske objekte kojima je dodijeljen znak kvaliteta "zlatna kašika" je do ponoći radnim danima, a vikendom do 1.00 čas.</p>
      <p>Zaključak je donesen na zahtjev Turističke organizacije grada Banjaluka radi ukazane potrebe za dužim radom ugostiteljskih objekata u vrijeme predstojećih praznika.</p>
    </article>
  </body>
</html>