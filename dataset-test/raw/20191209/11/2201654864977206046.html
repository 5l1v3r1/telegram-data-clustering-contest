<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/ingatlan/totalis_bizonytalansagban_az_operahaz.695810.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T11:57:00+00:00"/>
    <meta property="og:title" content="Totális bizonytalanságban az Operaház"/>
    <meta property="og:description" content="Most úgy tűnik, hogy jövő februárban nyithat az Eiffel Műhelyház, az Operaház felújításának befejezésére pedig 2021 szeptemberéig várni kell. Továbbra is kérdőjelek övezik a két előadóhely beruházását, amelyek befejezése a korábbi tervekhez képest csúsznak."/>
  </head>
  <body>
    <article>
      <h1>Totális bizonytalanságban az Operaház</h1>
      <h2>Most úgy tűnik, hogy jövő februárban nyithat az Eiffel Műhelyház, az Operaház felújításának befejezésére pedig 2021 szeptemberéig várni kell. Továbbra is kérdőjelek övezik a két előadóhely beruházását, amelyek befejezése a korábbi tervekhez képest csúsznak.</h2>
      <address><time datetime="2019-12-09T11:57:00+00:00">09 Dec 2019, 11:57</time> by <a rel="author" href="https://www.napi.hu/szerzo/Szakonyi%20P%C3%A9ter" target="_blank">Szakonyi Péter</a></address>
      <p>Továbbra is bizonytalan, hogy mikor és mennyiből újul meg az Magyar Állami Operaház épülete, és mikor nyithat az Eiffel Műhelyház, vagyis az a raktárközpont, ahol próbákra, sőt előadásokra is lehetőség lesz.</p>
      <p>A kormány részéről egyelőre "passzivitás" tapasztalható kívülről nézve: egyelőre annyi bizonyos, hogy az Andrássy úti épület felújításának befejezéséhez egyelőre nem rendeltek hozzá új forrást, az Eiffel-épület befejezésére viszont átcsoportosításokkal teremtettek pénzt. Mindezek fényében legalábbis megkérdőjelezhető az, hogy megnyílik-e jövő februárban az egykori MÁV-csarnokba telepített "opera-kirendeltség", s még inkább kérdéses, hogy 2021-ben felgördülhetnek a függönyök a "nagy" operában. (Az Operaház megnyitásának várható időpontját 2019. januárra, míg az Eiffel Műhelyház hivatalos átadásárát 2019. január 27-ére tervezték.)</p>
      <p>
        <b>Szürrealista történet</b>
      </p>
      <p>Egyelőre nehezen látható, hogy a főváros egyik emblematikus, Ybl Miklós tervezte épülete miért nem készült még el, de ennél is különlegesebb a kőbányai létesítmény helyzete. Az eredeti tervek szerint ugyan mindkettőnek már működnie kellene, de a már késznek tekinthető Eiffel Műhelyház sem nyitotta meg kapuit - erre talán 2020 tavaszán kerülhet erre sor.</p>
      <p>A nagyívű és sok elismerést learatott műhelyház koncepció megvalósítása ugyanis már majdnem teljesen befejeződött: a raktárak, műhelyek, próbatermek és maga a színpad már elkészült. Alapvetően az Eiffel Műhelyház megközelítése jelent gondot. A Kőbányai úton - felújításra szoruló - villamospályán ugyan hat vonalnak is van megállója, valamint a közelben van a Kőbánya-felső vasútállomás is, de a későn végződő operaelőadások esetében releváns probléma, hogy közel sincs elegendő parkolóhely a környéken.</p>
      <p>A villamosvonalak felújítása, valamint a parkolók létesítése mellett egy újabb érv lehet, hogy az egykori MÁV-épület mellett jönne létre majd az új Közlekedési Múzeum.</p>
      <p>
        <b>Mennyi lesz a végszámla</b>
      </p>
      <p>Nemcsak az átadási időpontok kétségesek egyelőre: azt sem tudni, hogy mekkora lesz a beruházások végszámlája. A legutolsó becslések is több hónappal ezelőttik, akkor az Operaház és az Eiffel Műhelyház együttes beruházási nagyságrendjét minimum 50 milliárd forintra taksálták szakértők. Korábban a <a href="https://hvg.hu/kultura/20190711_Mar_senki_nem_tudja_mennyiert_ujitjak_fel_az_Operahazat_azt_sem_mikor_nyit">hvg.hu arról írt</a>, hogy már 2016-ban 28 milliárdnál járt a teljes projekt költségkerete, 2018-ban viszont a felújítás költségei elérték a 30 milliárd forintot, amellyel a West Hungária Bau Kft., az Épkar Zrt. és a Laki Épületszobrász Zrt. konzorciumát bízták meg (ők videósorozatot is <a href="https://www.napi.hu/prcikk/filmsorozatban-kovethetjuk-nyomon-az-operahaz-korhu-helyreallitasat.676717.html">készítenek</a> a munkálatokról.)</p>
      <p>Önmagában az Andrássy úti épület rekonstrukciója 21 milliárdos tétel, amelyhez járul még a Hajós utcai üzemház és színpadtechnika 8 milliárdja. (Ez utóbbi egyébként állítólag szinte teljesen elkészült.) Az Eiffel pedig jelenlegi állapotában -vagyis a kiegészítő beruházások nélkül - közel 20 milliárd forintot emésztett fel.</p>
      <p>Nagy kérdés azonban nemcsak az, hogy még mennyire van szükség a kőbányai létesítmény biztonságos működéséhez, hanem az is, hogy mennyi kell az Ybl-palota befejezéséhez. Itt ugyanis a becsült 30 milliárd forintos ráfordítás csak az épület állagi, technikai, szerkezeti felújításának kerete. A műemléki restauráció ugyanakkor még el sem kezdődött, és költségei további milliárdokat igényelhetnek.</p>
      <p>A már befejeződött bontások során ugyanis rengeteg váratlan feladatra derült fény. Ezek közül csak egy a híres Lotz-freskó kritikus állapota, amellyel csak a közelmúltban szembesültek a szakemberek. Ennek restaurálása újabb sok százmilliós netán milliárdos pluszköltséget is jelenthet. A Királyi lépcsőház helyreállításának ügye is egyelőre kétesélyes: vagy elvégzik a 2021 őszi átadásig, vagy későbbre halasztják ezt.</p>
      <p>
        <b>Még a kormány sem döntött</b>
      </p>
      <p>A kormány eddig hiába vette napirendre többször is az Operaház ügyét, értesüléseink szerint eddig nem határozott a felújítás további menetrendjéről és az ehhez szükséges pluszforrásokról sem. Elképzelhető, hogy a 2021-as átadást is át kell ütemezni majd. Legutoljára annyi derült ki, hogy az operával kapcsolatos épületek kialakítása és felújítása között csoportosított át <a href="https://www.napi.hu/magyar_gazdasag/koltsegvetes-atcsoportositas-kormany.691679.html">forrásokat az állam</a>.</p>
      <p>Az Opera és a Műhelyház felújításának részleteiről  és költségeiről az érintetteket - így legfőképpen a nemzeti vagyon kezeléséért felelős tárca nélküli minisztert  -  kérdeztük, de "választ" csupán Bárfai-Máger Andrea sajtó főosztályától kaptunk. A pontokba szedett kérdésekre a következő  mondatokat írták:</p>
      <p>"A kormány a Magyar Állami Operaház felújításához szükséges valamennyi döntését már korábban meghozta. A munkálatok mind az Andrássy úti főépületben, mind a Műhelyházban ütemezetten haladnak. Az opera rajongók és a szakma számára is izgalmas lesz 2020 tavasza, amikor az egykori vasúti járműjavító egyik legszebb épülete, az Eiffel Csarnok a nagyközönség számára is megnyitja a kapuit, hogy az Erkel Színház mellett itt is nagyszerű premierekkel és előadásokkal szórakoztassa a nagyközönséget, az Ybl palota történetének legnagyobb és legátfogóbb megújítása alatt is."</p>
    </article>
  </body>
</html>