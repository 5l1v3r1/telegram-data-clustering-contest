<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/megalonei-to-astynomiko-megaro-1132654"/>
    <meta property="og:site_name" content="Cretalive"/>
    <meta property="article:published_time" content="2019-12-09T11:41:00+00:00"/>
    <meta property="og:title" content="&quot;Μεγαλώνει&quot; το Αστυνομικό Μέγαρο"/>
    <meta property="og:description" content="Υπογραφή της σύμβασης για τις εργασίες επέκτασής του."/>
  </head>
  <body>
    <article>
      <h1>"Μεγαλώνει" το Αστυνομικό Μέγαρο</h1>
      <h2>Υπογραφή της σύμβασης για τις εργασίες επέκτασής του.</h2>
      <address>
        <time datetime="2019-12-09T11:41:00+00:00">09 Dec 2019, 11:41</time>
      </address>
      <p>Ένα σημαντικό έργο, προϋπολογισμού 900 χιλιάδων ευρώ, υπογράφηκε το πρωί της Δευτέρας στα γραφεία της Περιφέρειας Κρήτης. <br/><br/>Τη σύμβαση υπέγραψαν ο Περιφερειάρχης Κρήτης Σταύρος Αρναουτάκης και ο Αστυνομικός Διευθυντής Ηρακλείου Νίκος Σπυριδάκης. Παρόντες ήταν επίσης ο Αντιπεριφερειάρχης Ηρακλείου Νίκος Συριγωνάκης, , η προϊσταμένη της Διεύθυνσης Τεχνικών Έργων της Περιφέρειας Κρήτης Καίτη Ιερωνυμάκη, το στέλεχος της υπηρεσίας Δήμητρα Τζανάκη, και μέλη του διοικητικού συμβουλίου της Ένωσης Αστυνομικών Υπαλλήλων ν. Ηρακλείου.</p>
      <p>Με το παρόν έργο- η μελέτη συντάχθηκε από το Τμήμα Δομών Περιβάλλοντος της Δ/νσης Τεχνικών έργων της Περιφέρειας Κρήτης- προβλέπεται η προσθήκη 456,69m2 τμήματος στον Β’ όροφο, αίθουσα συνάθροισης κοινού (λέσχη), δύο γραφεία, W.C. και κουζίνα – μαγειρείο, καθώς και 72,84 m2 του ανατολικού κλιμακοστασίου, το οποίο είναι στεγασμένο, με προσθήκη ανελκυστήρα.</p>
      <figure>
        <img src="https://cdn.cretalive.gr/_750xAUTO_fit_center-center_86/arnaoutastynom5.jpg?mtime=20191209114757"/>
      </figure>
      <p>Σε δηλώσεις του ο <b>Περιφερειάρχης Κρήτης, Σταύρος Αρναουτάκης</b>, χαρακτήρισε το έργο σημαντικό και με κοινωνική διάσταση, καθώς στη λέσχη θα εξυπηρετούνται καθημερινά εκατοντάδες ένστολοι των Σωμάτων Ασφαλείας και ο Στρατός. Ειδικότερα ο Περιφερειάρχης στις δηλώσεις του ανέφερε: «Υπεγράφη σήμερα η προγραμματική σύμβαση μεταξύ της Περιφέρειας Κρήτης και του Υπουργείου Προστασίας του Πολίτη για τη λέσχη Αξιωματικών και ενστόλων στο Ηράκλειο. <b><i>Ένα έργο που με την ολοκλήρωση της μελέτης, που είχε αρκετά θέματα η μελέτη την οποία ολοκλήρωσαν οι υπηρεσίες της Περιφέρειας, θα ξεκινήσει η διαγωνιστική διαδικασία και σε σύντομο χρονικό διάστημα να υπάρχει αυτή η λέσχη που θα εξυπηρετεί όλους τους ένστολους της ευρύτερης περιοχής. Σημαντικό έργο, κοινωνικό έργο, όπου θα εξυπηρετούνται εκατοντάδες ένστολοι καθημερινά</i></b>».</p>
      <p>Από την πλευρά του ο <b>Αστυνομικός Διευθυντής Ηρακλείου Νίκος Σπυριδάκης</b> ευχαριστώντας τον Περιφερειάρχη Κρήτης Σταύρο Αρναουτάκη για την δρομολόγηση του έργου ανέφερε: «Πρόκειται για ένα σημαντικό για εμάς έργο, θα εξυπηρετήσει στο σύνολό του το Αστυνομικό προσωπικό και όχι μόνο, ένα πολύ μεγάλο ευχαριστώ στην Περιφέρεια, στον Περιφερειάρχη. <b><i>Ελπίζω οι διαδικασίες να είναι γρήγορες και να δούμε το έργο υλοποιήσιμο και λειτουργήσιμο για το ένστολο προσωπικό των Σωμάτων Ασφαλείας αλλά και του Στρατού</i></b>».</p>
      <figure>
        <img src="https://cdn.cretalive.gr/_750xAUTO_fit_center-center_86/arnaoutastynom4.jpg?mtime=20191209114752"/>
      </figure>
      <figure>
        <img src="https://cdn.cretalive.gr/_750xAUTO_fit_center-center_86/arnaoutastynom3.jpg?mtime=20191209114748"/>
      </figure>
      <figure>
        <img src="https://cdn.cretalive.gr/_750xAUTO_fit_center-center_86/arnaoutastynom.jpg?mtime=20191209114743"/>
      </figure>
    </article>
  </body>
</html>