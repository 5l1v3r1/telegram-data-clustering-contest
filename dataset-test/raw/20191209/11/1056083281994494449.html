<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813447/%D9%88%D8%B2%D8%B1%D8%A7%DB%8C-%D8%AF%D9%81%D8%A7%D8%B9-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D9%BE%D8%B1%D8%AF%D9%87-%D8%A7%D8%B2-%D8%B9%D9%84%D8%AA-%D9%86%D8%A7%DA%A9%D8%A7%D9%85%DB%8C-%D9%85%D8%B0%D8%A7%DA%A9%D8%B1%D8%A7%D8%AA-%D8%A8%D8%A7-%DA%A9%D8%B1%D9%87-%D8%B4%D9%85%D8%A7%D9%84%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:11:31+00:00"/>
    <meta property="og:title" content="وزرای دفاع سابق آمریکا پرده از علت ناکامی مذاکرات با کره شمالی برداشتند"/>
    <meta property="og:description" content="دو تن از وزرای دفاع سابق آمریکا ناکامی مذاکرات میان رهبر کره شمالی و رئیس جمهور آمریکا را با عدم آمادگی و عدم همکاری با متحدان مرتبط دانستند."/>
  </head>
  <body>
    <article>
      <h1>وزرای دفاع سابق آمریکا پرده از علت ناکامی مذاکرات با کره شمالی برداشتند</h1>
      <address><time datetime="2019-12-09T11:11:31+00:00">09 Dec 2019, 11:11</time> by <a rel="author">سپیده هاشمی</a></address>
      <p>دو تن از وزرای دفاع سابق آمریکا ناکامی مذاکرات میان رهبر کره شمالی و رئیس جمهور آمریکا را با عدم آمادگی و عدم همکاری با متحدان مرتبط دانستند.</p>
      <p>به گزارش ایسنا، به نقل از شبکه خبری سی‌ان‌بی‌سی، لئون پانه‌تا، وزیر دفاع سابق آمریکا درباره مذاکرات دونالد ترامپ، رئیس جمهور آمریکا با کیم جونگ اون، رهبر کره شمالی گفت: اگر قرار است که رئیس جمهور آمریکا با رهبر کشور دیگری دیدار و مذاکره کند، بهتر است از نظر اینکه چه موضوعاتی باید مطرح شوند و اینکه ما درخصوص چه مسائلی باید توافق کنیم، باید خیلی خوب آماده شود تا به نتیجه برسد.</p>
      <p>وی افزود: بله، ما در تلاش‌ها برای مهار آنچه در کره شمالی رخ می‌دهد، پیشرفت‌هایی داشته‌ایم اما به نظر من کره شمالی در حال حاضر اگر بیشتر نه اما به اندازه گذشته یک تهدید بزرگ محسوب می‌شود.</p>
      <p>در همین حال جیمز ماتیس، دیگر وزیر دفاع سابق آمریکا که در کنار پانه‌تا در نشست سالانه دفاع ملی ریگان حضور داشت، گفت: شاید ما از هماهنگی لازم برخوردار نبودیم و با متحدان‌مان همکاری نکردیم و به جای هماهنگی با آنها به گونه‌ای رفتار کردیم که از تمامی اتفاقات از طریق گزارشات روزنامه‌ها مطلع شوند.</p>
      <p>وی بار دیگر بر اهمیت همکاری با متحدان تاکید کرد؛ موضوعی که باعث استعفای غیرمنتظره وی به عنوان وزیر دفاع ترامپ شد.</p>
      <p>ژنرال ماتیس گفت: تنهایی عمل کردن در این جهان کارآمد نخواهد بود. و در حال حاضر کاری که ما در برخی موارد انجام می‌دهیم این است که ما بدون یا علیه متحدان‌مان عمل می‌کنیم.</p>
      <p>پانه‌تا، مدیر سابق سازمان سیا و وزیر دفاع آمریکا در دولت باراک اوباما تاکید ماتیس بر همکاری با متحدان را بازگو کرد.</p>
      <p>وی گفت: حق کاملا با جیمز ماتیس است. قدرت آمریکا در ائتلاف‌هایمان و توانایی‌مان برای همکاری با یکدیگر است. درک می‌کنم که رئیس جمهور نگران این مساله است که طرفین دیگر سهم خود را بپردازند اما او باید به طور همزمان نسبت به اهمیت این ماموریت نیز نگران باشد. آمریکا ۲۵ هزار نیروی خود را در این منطقه برای مقابله با تهدید کره شمالی نگه داشته است.</p>
      <p>انتهای پیام            </p>
    </article>
  </body>
</html>