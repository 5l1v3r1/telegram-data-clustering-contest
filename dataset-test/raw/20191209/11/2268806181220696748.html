<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/martial-arts/dalgoochakvaniyat-revansh-mezhdu-deyan-topalski-i-daniel-iliev-shte-bade-predhozhdan-ot-shestviya.html"/>
    <meta property="og:site_name" content="Topsport.bg"/>
    <meta property="article:published_time" content="2019-12-09T11:57:43+00:00"/>
    <meta property="og:title" content="Дългоочакваният реванш между Деян Топалски и Даниел Илиев ще бъде предхождан от шествия"/>
    <meta property="og:description" content="Двамата изявени бойци са феновете на грандовете ЦСКА и Левски"/>
  </head>
  <body>
    <article>
      <h1>Дългоочакваният реванш между Деян Топалски и Даниел Илиев ще бъде предхождан от шествия</h1>
      <address>
        <time datetime="2019-12-09T11:57:43+00:00">09 Dec 2019, 11:57</time>
      </address>
      <p>Предстоящият реванш между кикбоксьорите Деян Топалски и Даниел Илиев нажежи страстите до червено. Феновете на двамата организират  шествия преди дългоочаквания бой, съобщава boec.bg.</p>
      <p>Двамата ще излязат един срещу друг на ринга на 20-ти декември, петък в столичната зала "Универсиада" като част от програмата на 33-ото издание на британския промоутър Muay Thai Grand Prix. Двубоят им по правилата на К1 ще бъде главна среща и ще се проведе в пет рунда.</p>
      <p>Още при обявяването на реванша поддръжници на двамата български бойци се заканиха да направят страхотно шоу. Освен че са сред водещите имена в този атрактивенспорт, интригата около тази среща е и на друга основа - ЦСКА срещу Левски. Илиев от години е част от Сектор "Б" и на всяка своя среща се радва на огромна подкрепа от страна на "сините" фенове. Топалски е от ЦСКА и ще има подкрепата на различни "червени" фракции.</p>
      <p>Билети за галата започнаха да се разпродават като топъл хляб от първата минута, в която бяха пуснати в продажба. Очаква се пълна зала, като този път в "Универсиада" ще бъде монтирана и допълнителната трибуна.</p>
      <p>От фенклубовете вече обявиха, че ще имат организирано придвижване до залата в деня на събитието. Както традиционно се прави преди футболните дербита между "сини" и "червени", така и сега маршрутите им ще бъдат разминати, за да не се стига до инциденти. Организаторите ще осигурят отделни входове за двете агитки, а охраната се очаква да бъде много сериозна.</p>
    </article>
  </body>
</html>