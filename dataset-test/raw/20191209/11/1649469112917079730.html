<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/teatras/vilniaus-miesto-teatras-atviras-ratas-i-spektakli-seneles-pasaka-pakviete-globos-namu-aukletinius/"/>
    <meta property="og:site_name" content="Made in vilnius"/>
    <meta property="article:published_time" content="2019-12-09T11:53:48+00:00"/>
    <meta property="og:title" content="Vilniaus miesto teatras Atviras ratas į spektaklį “Senelės pasaka” pakvietė globos namų auklėtinius"/>
    <meta property="og:description" content="Gražiausių metų švenčių laukimas – metas, kuomet šiluma ir geromis emocijomis ypatingai norisi dalintis su kitais. Gruodžio 7 dieną Vilniaus miesto teatras „Atviras ratas“, bendradarbiaudamas su Vilniaus miesto savivaldybe, į žiūrovų itin mylimą spektaklį „Senelės pasaka“ (rež. Aidas Giniotis) pakvietė du šimtus Vilniaus globos namų, vaikų dienos centrų ir šeimos..."/>
  </head>
  <body>
    <article>
      <h1>Vilniaus miesto teatras Atviras ratas į spektaklį “Senelės pasaka” pakvietė globos namų auklėtinius</h1>
      <address><time datetime="2019-12-09T11:53:48+00:00">09 Dec 2019, 11:53</time> by <a rel="author">Made in Vilnius</a></address>
      <p>Gražiausių metų švenčių laukimas – metas, kuomet šiluma ir geromis emocijomis ypatingai norisi dalintis su kitais. Gruodžio 7 dieną Vilniaus miesto teatras „Atviras ratas“, bendradarbiaudamas su Vilniaus miesto savivaldybe, į žiūrovų itin mylimą spektaklį „Senelės pasaka“ (rež. Aidas Giniotis) pakvietė du šimtus Vilniaus globos namų, vaikų dienos centrų ir šeimos paramos centrų globotinių bei darbuotojų.</p>
      <p>Menų spaustuvės juodoji salė šeštadienį skambėjo dainomis ir vaikų juoku – drauge su „Atviro rato“ aktoriais improvizuoti ir šėlti atvyko 133 vaikai ir 67 juos lydintys asmenys. Nemokamai spektaklyje apsilankė žiūrovai iš Antakalnio vaikų socialinės globos namų, vaikų socialinės globos namų „Gilė“, Vilniaus vaikų ir jaunimo pensiono, Vilniaus SOS vaikų kaimo, vaikų ir jaunimo dienos centro „Mūsų nameliai“, Visų Šventųjų šeimos paramos centro, Pal. J. Matulaičio socialinio centro, Vilniaus miesto socialinės paramos centro bei visuomeninės organizacijos „Gelbėkit vaikus“.</p>
      <p>S. Nėries eilėraščio motyvais sukurto muzikinio spektaklio-improvizacijos kūrėjai prisimena, jog „Senelės pasaka“ – daugiausiai kartų parodytas „Atviro rato“ spektaklis vaikams, dialogą su vaikais atradęs tiek mažiausiuose Lietuvos miesteliuose, tiek užsienio šalyse. 2006-aisiais pirmą kartą parodytas tuomet ką tik įkurto teatro spektaklis vaikams gyvavo ištisą dešimtmetį iki 2016-ųjų, o po kelių metų pertraukos, pasiilgtas žiūrovų ir jame vaidinančių aktorių, šį rudenį ir vėl sugrįžo į sceną. „Kol jo nevaidinome, visą laiką jautėmės pasiilgę, norėjosi nepalikti vaikiškos auditorijos, kuri mūsų teatrui visada buvo ir yra svarbi. Šiame spektaklyje yra gyvas teatrinis džiaugsmas, ir mūsų dalyvavimas jame kartu su vaikais kuria tą gyvybę. Toks dialogo ir žaidimo teatras yra užkoduotas „Atviro rato“ ištakose“, – pasakoja vienas iš „Senelės pasakos“ kūrėjų, aktorius Justas Tertelis.</p>
      <p>Vilniaus miesto trupės vardą šiemet antrąsyk pelnęs teatras „Atviras ratas“ per trylika gyvavimo metų visuomet skyrė ypatingą dėmesį socialiai pažeidžiamoms grupėms, siekdamas kuo labiau padidinti pilnaverčio kultūrinio gyvenimo prieinamumą. Nuo šio rudens „Atviro rato“ kūrėjai į teatro spektaklius nemokamai kviečia jaunesnius nei 4 m. ir vyresnius nei 60 m. žiūrovus, o taip pat tęsia ir ilgametę draugystę su Vilniaus miesto globos namų ir dienos centrų auklėtiniais. „Antrą kartą pelnę Vilniaus miesto trupės vardą toliau galvojame naujas iniciatyvas, kurios, mūsų manymu, yra svarbios tiek mums, kaip Vilniaus miesto teatrui, tiek sostinės ir visos Lietuvos gyventojams“, – teigia „Atviro rato“ vadovė, režisierė Ieva Stundžytė.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/teatras/rekonstruojamame-ir-statyb7-aik6tele-tapusiame-keistuoliu-teatre-dvi-naujos-premjeros/"/>
        <a href="https://madeinvilnius.lt/pramogos/teatras/7-netiketi-faktai-apie-kalediskiausia-kurini-p-caikovskio-baleta-spragtukas/"/>
        <a href="https://madeinvilnius.lt/pramogos/teatras/atvirai-apie-gyvenima-vilniaus-teatras-lele-kviecia-i-spektaklio-antis-mirtis-ir-tulpe-premjera/"/>
        <a href="https://madeinvilnius.lt/pramogos/teatras/rezisierius-v-malinauskas-miuzikle-into-the-woods-atsivers-netiketas-pasaku-pasaulis/"/>
        <a href="https://madeinvilnius.lt/pramogos/teatras/k-taraseviciute-apie-nauja-sokio-spektakli-tokiu-severiju-siais-laikais-nemazai/"/>
        <a href="https://madeinvilnius.lt/pramogos/teatras/operos-ir-baleto-teatro-simfonini-orkestra-pasieke-nauji-muzikos-instrumentai/"/>
      </related>
    </article>
  </body>
</html>