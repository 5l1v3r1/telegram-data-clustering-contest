<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/skattepengene-kan-komme-en-uke-etter-levering/71909907"/>
    <meta property="og:site_name" content="Dinside"/>
    <meta property="article:published_time" content="2019-12-09T11:07:33+00:00"/>
    <meta property="og:title" content="Skattepengene kan komme en uke etter levering"/>
    <meta property="og:description" content="Ny skattemelding kan bety riktigere skatt - og skattepenger raskere på konto."/>
  </head>
  <body>
    <article>
      <h6 class="kicker">Ny skattemelding</h6>
      <h1>Skattepengene kan komme en uke etter levering</h1>
      <h2>Ny skattemelding kan bety riktigere skatt - og skattepenger raskere på konto.</h2>
      <address><time datetime="2019-12-09T11:07:33+00:00">09 Dec 2019, 11:07</time> by <a rel="author">Berit B. Njarga</a></address>
      <p>Etter å ha jobbet med en ny skattemelding siden 2018, kunne Skatteetaten tidligere i år fortelle at det i 2020 <a href="https://www.dinside.no/okonomi/i-2020-vil-skattepengene-komme-lenge-for/71178966">vil kunne bli kortere ventetid på skattepengene</a> - som vanligvis har hatt første utbetalingsmulighet i slutten av juni hvert år.</p>
      <related>
        <a href="https://www.dinside.no/okonomi/ikke-alle-bor-ga-for-halv-skatt/71831914"/>
      </related>
      <p>Nå varsler Skatteetaten at enkelte kan få skatteoppgjøret allerede en til to uker etter å ha levert skattemeldingen for 2019.</p>
      <h3>Ny skattemelding</h3>
      <p>Skatteetaten skriver i en pressemelding at de fleste lønnsmottakere og pensjonister får en helt ny skattemelding i 2020. I forbindelse med arbeidet med ny skattemelding, <a href="https://www.dinside.no/okonomi/over-400-personer-har-testet-ny-skattemelding-her-ser-du-hvordan-det-gikk/70511962">har denne vært testet ut på vanlige skatteytere</a>, blant annet for å få tilbakemeldinger på hvor godt den fungerer.</p>
      <p>Den nye skattemeldingen skal gjøre det enklere å sjekke opplysninger. Det blir også lettere å fylle ut informasjon.</p>
      <p>Blant annet vil postene slik vi kjenner dem fra tidligere, være erstattet av temaer som hører naturlig sammen:</p>
      <ul>
        <li>Arbeid, trygd og pensjon</li>
        <li>Bank, lån og forsikring</li>
        <li>Bolig og eiendeler</li>
        <li>Familie og helse</li>
        <li>Finans</li>
        <li>Gave og arv</li>
        <li>Personlige forhold</li>
      </ul>
      <p>Og endrer du et tall under et av temaene, vil du se en oppdatert skatteberegning i skattemeldingen med en gang.</p>
      <related>
        <a href="https://www.dinside.no/okonomi/sjekk-hva-skatten-din-blir/71680322"/>
      </related>
      <p>I den skattemeldingen skal du også få veiledning og enkelte svar underveis, som skal gjøre det enklere å levere korrekte opplysninger og få riktig skatt.</p>
      <h3>Skattemeldingen kommer på forskjellige dager</h3>
      <p>En viktig endring er at ikke alle kommer til å motta skattemeldingen samtidig. Skattemeldingen blir ifølge Skatteetaten tilgjengelig på forskjellige datoer og du får beskjed fra Skatteetaten når du kan sjekke den.</p>
      <aside>Disse får gammel skattemelding<br/>Selv om de fleste lønnstakere og pensjonister får den nye skattemeldingen, vil mange i 2020 fremdeles motta skattemeldingen i gammelt format. <br/>Dette gjelder for eksempel næringsdrivende og deres ektefeller, og alle som pleier å motta skattemeldingen på papir. De vil få skattemelding i gammelt format fra 31. mars enten digitalt eller på papir i postkassen.</aside>
      <p>Det er først når du får en e-post av Skatteetaten at skattemeldingen din er tilgjengelig.</p>
      <p>I 2020 får noen lønnstakere og pensjonister skattemeldingen 18. mars. Det er rundt to uker tidligere enn før. Deretter vil Skatteetaten sende ut skattemeldingen på flere datoer frem til 30. mars.</p>
      <p>Innen 1. april skal alle ha mottatt skattemeldingen. Leveringsfristen er som før: 30. april for lønnstakere og pensjonister og 31. mai for næringsdrivende.</p>
      <p>Er du ikke elektronisk bruker, må du registrere deg som dette innen 1. mars om du vil få den nye skattemeldingen.</p>
      <h3>Disse kan få tidligere skatteoppgjør</h3>
      <p>Det legges opp til at skatteoppgjøret kan, med noen forbehold, være ferdig i løpet av en til to uker etter at du leverer skattemeldingen. For å kunne få skattepenger tidligere er det noen betingelser, påpeker Skatteetaten:</p>
      <ul>
        <li>Du bruker ny skattemelding</li>
        <li>Du og eventuell ektefelle må levere skattemeldingen</li>
        <li>Du må ha skatt til gode</li>
        <li>Du kan ikke ha ubetalte krav</li>
        <li>Skattemeldingen din må ikke ha blitt tatt ut til kontroll</li>
      </ul>
    </article>
  </body>
</html>