<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813441/%D8%AD%D8%B6%D9%88%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%D9%85%D9%86%D8%B7%D9%82%D9%87-%D8%A7%DB%8C-%D9%88-%D8%AC%D9%87%D8%A7%D9%86%DB%8C-%D8%B1%D8%A7-%D8%AA%D8%BA%DB%8C%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:08:39+00:00"/>
    <meta property="og:title" content="حضور حداکثری در انتخابات سیاست‌های منطقه‌ای و جهانی را تغییر خواهد داد"/>
    <meta property="og:description" content="ایسنا/کردستان رئیس ستاد انتخابات استان کردستان گفت: انتخابات بیانگر اهمیت دادن به شعور سیاسی مردم و حقیقت عزم حضور مردم درصحنه را نشان می‌دهد لذا حضور پررنگ و حداکثری مردم در انتخابات سیاست‌های منطقه‌ای و جهانی را تغییر خواهد داد."/>
  </head>
  <body>
    <article>
      <h6 class="kicker">رئیس ستاد انتخابات کردستان:</h6>
      <h1>حضور حداکثری در انتخابات سیاست‌های منطقه‌ای و جهانی را تغییر خواهد داد</h1>
      <address>
        <time datetime="2019-12-09T11:08:39+00:00">09 Dec 2019, 11:08</time>
      </address>
      <p>ایسنا/کردستان رئیس ستاد انتخابات استان کردستان گفت: انتخابات بیانگر اهمیت دادن به شعور سیاسی مردم و حقیقت عزم حضور مردم درصحنه را نشان می‌دهد لذا حضور پررنگ و حداکثری مردم در انتخابات سیاست‌های منطقه‌ای و جهانی را تغییر خواهد داد.</p>
      <p>به گزارش ایسنا، حسین خوش‌اقبال امروز (۱۸ آذر) در جمع خبرنگاران رسانه‌های گروهی استان با تأکید بر اینکه مردم در نظام مقدس انقلاب اسلامی نقش تعیین‌کننده‌ای در تمام عرصه‌های مختلف داشته و دارند، اظهار کرد: دیدگاه مردم ازنظر رهبران دینی، امام، رهبر معظم انقلاب و دولتمردان نظام از اهمیت و نقش ویژه‌ای برخوردار بوده است.</p>
      <p>وی با اشاره به اینکه انتخابات نقش و جایگاه مردم را در حاکمیت اسلامی تعیین می‌کند، افزود: در این راستا نظر، رأی و حضور حداکثری مردم در انتخابات از جایگاه ویژه‌ای برخوردار است و باید بتوانیم در انتخابات پیش رو فضایی ایجاد کنیم تا تمام آحاد مردم، گروه‌ها، احزاب سیاسی حضور حداکثری داشته باشند.</p>
      <p>رئیس ستاد انتخابات استان کردستان بیان کرد: شعار امسال یازدهمین دوره انتخابات مجلس شورای اسلامی «گام دوم انقلاب، قانون‌مداری و بی‌طرفی و انسجام ملی» است لذا تمام اصحاب رسانه و صاحبان قلم که اثرگذاری خاصی در جامعه دارند، باید زمینه حضور حداکثری مردم در انتخابات را فراهم کنند.</p>
      <p>وی بیان کرد: انتخابات بیانگر اهمیت دادن به شعور سیاسی مردم و حقیقت عزم حضور مردم درصحنه را نشان می‌دهد لذا حضور پررنگ مردم در انتخابات سیاست‌های منطقه‌ای و جهانی را تغییر خواهد داد.</p>
      <p>خوش‌اقبال با اشاره به اینکه انتخابات مظهر مردم‌باوری و اراده آحاد مردم است، عنوان کرد: انقلاب اسلامی متکی به آرای مردم بوده و مردم نیز پشتوانه اصلی انقلاب، بوده، هستند و خواهند بود.</p>
      <p>وی افزود: کشور ایران اسلامی امروز به پشتوانه مردم شاهد پیشرفت‌های مختلفی در عرصه‌های اجتماعی، سیاسی، صنعتی و علمی بوده است که تداوم این پیشرفت‌ها بدون حضور حداکثری مردم امکان‌پذیر نیست.</p>
      <p>رئیس ستاد انتخابات استان کردستان اعلام کرد: انتخابات بیانگر اعتماد مردم، توسعه‌یافتگی، چرخش نخبگان و چرخش قدرت می‌شود و درنتیجه این امور می‌توانیم شاهد پیشرفت و توسعه روزافزون کشور باشیم.</p>
      <p>وی ادامه داد: با توجه به شرایط حاکم برجهان و توطئه‌های روزافزون دشمنان علیه کشورمان حضور حداکثری در این انتخابات هم امنیت ملی و هم قدرت چانه‌زنی مسئولان در عرصه‌های جهانی را ارتقا می‌دهد.</p>
      <p>خوش‌اقبال حضور حداکثری مردم در یازدهمین دوره انتخابات مجلس شورای اسلامی برای انتخاب اصلح‌ترین فرد را از اهداف تمامی متصدیان امر انتخابات دانست و گفت: در این دوره از انتخابات ۲۸۱ داوطلب از تمام شهرستان‌های استان کردستان ثبت‌نام کرده‌اند.</p>
      <p>وی افزود: ۹۵ نفر از این تعداد از حوزه انتخابیه سنندج، دیواندره و کامیاران، ۳۸ نفر از شهرستان‌های سقز و بانه، ۵۵ نفر از مریوان و سروآباد، ۴۲ نفر از دهگلان و قروه و ۵۱ نفر از حوزه انتخابیه بیجار بوده‌اند.</p>
      <p>رئیس ستاد انتخابت استان کردستان با اشاره به رشد ۳۸ درصدی ثبت‌نام بانوان در این دوره از انتخابات مجلس شورای اسلامی اعلام کرد: ۲۹ نفر از بانوان استان کردستان در این دوره از انتخابات مجلس شورای اسلامی ثبت‌نام کرده‌اند.</p>
      <p>وی از پیش‌بینی یک هزار و ۲۴۵ شعبه اخذ رأی در استان کردستان خبر داد و گفت: این تعداد شعبه اخذ رأی برای سهولت در حضور مردم در انتخابات این دوره نسبت به یک هزار و ۱۹۷ شعبه دوره قبلی حدود چهار درصد رشد نشان داشته است.</p>
      <p>خوش‌اقبال اعلام کرد: ستاد انتخابات، هیأت‌های اجرایی، بازرسی و نظارت در استان تشکیل‌شده و فعالیت‌های خود را برای بررسی صلاحیت داوطلبان و دیگر امور مربوطه آغاز کرده‌اند.</p>
      <p>وی خاطرنشان کرد: نتایج نهایی ثبت‌نام‌شدگان تأیید صلاحیت شده در انتخابات مجلس شورای اسلامی ۲۳ بهمن‌ماه اعلام خواهد شد و از ۲۴ بهمن‌ماه به مدت هفت روز این افراد می‌توانند تبلیغات خود را انجام دهد و در دوم اسفندماه نیز انتخابات برگزار خواهد شد.</p>
      <p>انتهای پیام</p>
    </article>
  </body>
</html>