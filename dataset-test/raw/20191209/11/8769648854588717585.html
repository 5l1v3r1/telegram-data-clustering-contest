<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/amnistia-internacional-afirma-buc-saudita-fa-escala-sagunt-carregara-autobusos-contenidors"/>
    <meta property="og:site_name" content="Diari La Veu"/>
    <meta property="article:published_time" content="2019-12-09T11:35:00+00:00"/>
    <meta property="og:title" content="Amnistia Internacional afirma que el buc saudita que fa escala a Sagunt carregarà autobusos i contenidors"/>
    <meta property="og:description" content="L'ONG ha rebut una comunicat de la delegació del govern espanyol que no especifica el contingut dels contenidors, malgrat que assegura que no estan dirigits a l'Aràbia Saudita"/>
  </head>
  <body>
    <article>
      <h1>Amnistia Internacional afirma que el buc saudita que fa escala a Sagunt carregarà autobusos i contenidors</h1>
      <h2>L'ONG ha rebut una comunicat de la delegació del govern espanyol que no especifica el contingut dels contenidors, malgrat que assegura que no estan dirigits a l'Aràbia Saudita</h2>
      <address><time datetime="2019-12-09T11:35:00+00:00">09 Dec 2019, 11:35</time> by <a rel="author">Manel Domingo</a></address>
      <p>VALÈNCIA. A poques hores de l'arribada que el buc saudita Bahri Abha arribe al port de Sagunt, <a href="https://www.diarilaveu.com/vaixell-saudita-transport-armament-militar-atracara-port-sagunt">la informació sobre la seua carrega i activitat comercial continua en total opacitat</a>. L'organització Amnistia Internacional ha denunciat a les seues xarxes socials que, després de tractar d'esbrinar-ho, la delegació del govern espanyol els ha comunicat que el vaixell carregarà autobusos i contenidors –sense especificar-ne el contingut– que aniran a parar a Abu Dhabi (Emirats Àrabs Units) i Alexandria (Egipte). <br/><br/>Segons aquestes informacions, la càrrega espanyola no anirà a parar a l'Aràbia Saudita, país d'origen del buc. Durant la vesprada, aquest diari ha tractat de confirmar amb la delegació del govern espanyol els motius de l'escala del vaixell sense rebre resposta. Des de l'Autoritat Portuària de València, ni tampoc des de l'empresa consignatària del buc, Bergé Marítima, han oferit, per ara, més informació sobre les motivacions comercials de l'escala.<br/><br/>L'alarma entre els col·lectius antimilitaristes va saltar la setmana passada en conéixer que aquesta nau, habitualment dedicada al comerç d'armament entre els Estats Units i l'Arabia Saudita, es dirigia cap al port saguntí després d'haver passat pel de Baltimore (els EUA). Les armes i explosius transportats, critiquen, acaben sent utilitzats en la guerra del Iemen, també sobre la població civil. <br/><br/>El mateix Ajuntament de Sagunt (el Camp de Morvedre) s'ha mostrat contrari que el vaixell recale en el seu port "de cap de les maneres". Així, ha indicat en un comunicat que el port "està obert a tota mena de mercaderies i negocis que en cap cas ha de convertir-se en un port per al comerç internacional de material armamentista, més encara quan es desconeix el seu ús final".<br/><br/>Tot i que els col·lectius contraris a la presència de la nau havien convocat una protesta a les 12.00 hores del dimarts, el buc ha avançat la previsió d'arribada a les 2.00 de la matinada, de manera que preveu abandonar el port a les 11.00 del matí. </p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/el-consell-deuropa-homologa-catala-valencia-per-primera-vegada-en-linforme-sobre-llengues-minoritaries"/>
        <a href="https://www.diarilaveu.com/80-percent-persones-sense-llar-violencia-fisica-verbal"/>
        <a href="https://www.diarilaveu.com/jxcat-mes-pais-i-bng-grup-propi-al-congres"/>
        <a href="https://www.diarilaveu.com/mort-guillem-retrat-dels-agullo-despres-assassinat-feixista"/>
        <a href="https://www.diarilaveu.com/les-ampa-podran-rebre-les-subvencions-que-tenen-adjudicades-abans-de-justificar-les-a-partir-de-2020"/>
      </related>
    </article>
  </body>
</html>