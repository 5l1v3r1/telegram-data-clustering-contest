<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/12/09/4002952_kitai_zabrani_chujdestranni_kompjutri_i_softuer_v/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T11:57:00+00:00"/>
    <meta property="og:title" content="Китай забрани чуждестранни компютри и софтуер в институциите"/>
    <meta property="og:description" content="Това е първият известен случай, в който с конкретни стъпки и цели се ограничава употребата на чуждестранна технология в Китай."/>
  </head>
  <body>
    <article>
      <h1>Китай забрани чуждестранни компютри и софтуер в институциите</h1>
      <address><time datetime="2019-12-09T11:57:00+00:00">09 Dec 2019, 11:57</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Китайските власти обявиха, че забраняват правителствени сгради и институции да ползват чуждестранно компютърно оборудване и софтуер, съобщи <a href="http://www.ft.com/content/b55fc6ee-1787-11ea-8d73-6303645ac406">"Файненшъл таймс"</a>.</p>
      <p>Това е първият известен случай, в който с конкретни стъпки и цели се ограничава употребата на чуждестранна технология в Китай. Мярката засяга до 30 млн. устройства (компютри и други), които трябва да бъдат заменени от 2020 г.</p>
      <p>Срокът да бъде приключено заместването с китайски компютри е три години. За "Файненшъл таймс" анализатори обясняват, че заповедта е дошла по-рано тази година от централния офис на Китайската комунистическа партия.</p>
      <p>Китай опитва да намали зависимостта си от чужди компоненти (като чипове) и <a href="https://www.dnevnik.bg/sviat/2019/11/15/3992538_huauei_pusna_sguvaemiia_si_telefon_v_kitai_bez_gugul/">ускори процеса</a>, след като започна конфликтът на САЩ с производителя на телекомуникационно оборудване "Хуауей". Някои експерти разглеждат последното решение за институциите като още една крачка в тази посока.</p>
      <h3>Трудна задача</h3>
      <p>Поредният изстрел в търговската и превръщаща се "студена <a href="https://www.dnevnik.bg/sviat/2019/10/27/3982013_huaei_namekna_kakvo_shte_stane_ako_se_razdeli/">технологична война</a>" между Вашингтон и Пекин се очаква да нанесе нов удар на американски компании като Ейч Пи, "Дел" и "Майкрософт".</p>
      <p>Технологичното измерение на конфликта между Съединените щати и Китай досега засягаше най-много китайския производител на телекомуникационно оборудване "Хуауей" (макар в изготвен наскоро черен списък <a href="https://www.dnevnik.bg/sviat/2019/10/08/3973477_sasht_sankcioniraha_kitaiski_tehnologichni_kompanii/">да се появиха и други компании</a>). След като на американски компании бе забранен бизнесът с "Хуауей", сътрудничеството си с него замразиха "Гугъл", "Интел" и "Куалком". САЩ обвиняват "Хуауей", че шпионира в полза на Китай, а изгражданите от нея мрежи от пето поколение (5G) имат опасни уязвимости.</p>
      <p>Процесът ще е съпътстван от изпитания. Много от софтуерните продукти, ползвани от институциите, са разработвани за системи като "Уиндоус", а компоненти в китайските компютри "Леново" (използвани в правителствени агенции) се правят от американски компании.</p>
      <p>Източници на британския вестник все пак обясняват, че целите за премахване на чужди компютри от институциите, известни като 3-5-2, са стриктно разпределени за следващите 3 години: 30% от устройствата да се заменят през 2020-а, 50% - през 2021-ва и 20 на сто през 2022 г.</p>
    </article>
  </body>
</html>