<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840252-novak-ushakov-ta-surkov-uviyshli-do-rosiyskoyi-delegatsiyi-na-normandskiy-zustrichi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T11:33:00+00:00"/>
    <meta property="og:title" content="Новак, Ушаков та Сурков увійшли до російської делегації на &quot;нормандській зустрічі&quot;"/>
    <meta property="og:description" content="КИЇВ. 9 грудня. УНН. Глава Міненерго Росії Олександр Новак, помічники президента РФ Юрій Ушаков і Владислав Сурков входять в російську делегацію, яка вилітає …"/>
  </head>
  <body>
    <article>
      <h1>Новак, Ушаков та Сурков увійшли до російської делегації на "нормандській зустрічі"</h1>
      <address><time datetime="2019-12-09T11:33:00+00:00">09 Dec 2019, 11:33</time> by <a rel="author">Роман Рудський</a></address>
      <p><b>КИЇВ. 9 грудня. УНН. </b>Глава Міненерго Росії Олександр Новак, помічники президента РФ Юрій Ушаков і Владислав Сурков входять в російську делегацію, яка вилітає в Париж для зустрічі "нормандської четвірки", повідомляє <b>УНН</b> із посиланням на <a href="https://tass.ru/">ТАСС</a>.</p>
      <p>Так, Олександр Новак, Юрій Ушаков та Владислав Сурков увійшли до російської делегації, яка вилітає в Париж, де глава РФ Володимир Путін у понеділок візьме участь в "нормандському саміті" і проведе двосторонні зустрічі з лідерами Німеччини, Франції та України.</p>
      <p>Як раніше повідомило ТАСС джерело, близьке до організації саміту, до початку переговорів "четвірки" президент РФ проведе двосторонні зустрічі з канцлером ФРН Ангелою Меркель і президентом Франції Емануелем Макроном.</p>
      <p>У свою чергу, двостороння зустріч Путіна і Президента України Володимира Зеленського планується після завершення саміту. Як очікується, з українським лідером президент РФ може обговорити, в тому числі, проблемні аспекти газових переговорів двох країн.</p>
      <p>Для Путіна і Зеленського це буде перша особиста зустріч, раніше лідери чотири рази говорили по телефону - в липні, серпні, вересні та листопаді.</p>
      <p>Темою бесіди тет-а-тет президента РФ з французьким колегою може стати, крім іншого, питання про нерозміщення в Європі ракет середньої і меншої дальності - раніше Макрон відповів на послання Путіна, що містить відповідний заклик, і висловив готовність до діалогу з цього приводу. У свою чергу, зустріч Путіна з Меркель пройде на тлі висилки Берліном на початку грудня двох російських дипломатів через недостатню, на думку німецької сторони, співпрацю влади РФ у справі про вбивство громадянина Грузії в столиці ФРН влітку 2019 року. На думку самої Меркель, цей випадок не вплине на саміт в "нормандському форматі", але є "подією" з точки зору двосторонніх відносин з Росією.</p>
      <p>Нагадаємо, так званий нормандський формат переговорів по Україні ("нормандська четвірка") існує з червня 2014 року. Тоді в ході святкування 70-річчя висадки військ союзників у Нормандії лідери України, Росії, Франції та Німеччини вперше обговорили врегулювання конфлікту на Донбасі. Остання зустріч "четвірки" відбулася в жовтні 2016 року.</p>
      <p>Як повідомляв <b>УНН</b>, <a href="https://www.unn.com.ua/uk/news/1840240-u-kremli-povidomili-podrobitsi-maybutnoyi-zustrichi-putina-i-zelenskogo">двостороння зустріч</a> президента РФ Володимира Путіна і президента України Володимира Зеленського в межах "нормандського" саміту в Парижі не обмежена за часом.</p>
    </article>
  </body>
</html>