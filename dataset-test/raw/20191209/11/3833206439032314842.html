<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Obshtina-Plovdiv-dari-28-tvorbi-na-plovdivski-i-bulgarski-hudozhnici-na-GHG-920452"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T11:03:00+00:00"/>
    <meta property="og:title" content="Община Пловдив дари 28 творби на пловдивски и български художници на ГХГ"/>
    <meta property="og:description" content="На 15 юли тази година бе открито новото културно пространство на Пловдив – галерия &quot;Капана“ (бившия ..."/>
  </head>
  <body>
    <article>
      <h1>Община Пловдив дари 28 творби на пловдивски и български художници на ГХГ</h1>
      <address>
        <time datetime="2019-12-09T11:03:00+00:00">09 Dec 2019, 11:03</time>
      </address>
      <p>На 15 юли тази година бе открито новото културно пространство на Пловдив – галерия "Капана“ (бившия Детмаг Снежанка). Първата изложба в новата галерия бе съставена от голяма представителна експозиция "Избрано от фонда на Община Пловдив“ с куратор Красимир Линков, директор на Градска художествена галерия – Пловдив.</p>
      <p>Той извърши селекция на над 250 творби, живопис и графика, на изтъкнати български художници като Кольо Витковски, Димитър Киров, Йоан Левиев, Енчо Пиронков, Атанас Згалевски, Георги Божилов – Слона и десетки други, подбирайки измежду повече от 2700 художествени произведения от богатия фонд на Община Пловдив.</p>
      <p>След приключване на експозицията, Община Пловдив дари 28 творби от български автори на Градска художествена галерия – Пловдив чрез Дирекция "Култура и културно наследство“.</p>
      <p>Повечето произведения са живопис от пловдивски художници, откупувани от Общината през годините. Дарението попълни липсващи периоди от творчеството на авторите във фонда на Градската галерия.</p>
      <p>Сред имената на живописците са: Колю Витковски, Кераца Висулчева, Борис Дочев, Йоан Левиев, Димитър Киров, Анастас Константинов, Атанас Згалевски, Петър Дочев, Станислав Памукчиев, Вихрони Попнеделев, Станимир Видев, Недко Итинов и други талантливи творци. Във фондовете на галерията постъпиха също порцеланова пластика от Таня Текнеджиева и фотография от Иглена Русева.</p>
      <p>Така Градската галерия продължава да обогатява своята художествена колекция, която е втора по значимост и обем в страната, след тази на Националната галерия.</p>
    </article>
  </body>
</html>