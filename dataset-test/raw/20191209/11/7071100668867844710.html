<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/polityka/artykuly/615018,glinski-przekwas-asystent-wicepremier-bar-restauracja-kfc-cv-kariera.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T11:10:00+00:00"/>
    <meta property="og:title" content="Kariera asystenta. Z baru serwującego kurczaki do gabinetu Glińskiego"/>
    <meta property="og:description" content="&lt;p style=&quot;margin-bottom:0cm;margin-bottom:.0001pt;line-height: normal&quot;&gt;Asystent polityczny wicepremiera Piotra Glińskiego wymienia w swoim CV w rubryce doświadczenie tylko pracę w jednej z warszawskich restauracji KFC – informuje &quot;Rzeczpospolita&quot;."/>
  </head>
  <body>
    <article>
      <h1>Kariera asystenta. Z baru serwującego kurczaki do gabinetu Glińskiego</h1>
      <address>
        <time datetime="2019-12-09T11:10:00+00:00">09 Dec 2019, 11:10</time>
      </address>
      <figure>
        <img src="https://s8.dziennik.pl/pliki/11607000/11607341-piotr-glinski-900-555.jpg"/>
        <figcaption>Piotr Gliński / Shutterstock</figcaption>
      </figure>
      <p>Redakcja Dziennik.pl</p>
      <p>Asystent polityczny wicepremiera Piotra Glińskiego wymienia w swoim CV w rubryce doświadczenie tylko pracę w jednej z warszawskich restauracji KFC – informuje "Rzeczpospolita".</p>
      <p>Przekwas został współpracownikiem <b>Glińskiego</b> 2 września, a po wyborach zatrudniono go ponownie.</p>
      <p><i>Asystent w rubryce "miejsce zatrudnienia w trzyletnim okresie poprzedzającym dzień zatrudnienia w KPRM" wpisał tylko KFC Puławska. W dodatku jest pracownikiem Glińskiego nie jako <a href="https://www.dziennik.pl/tagi/minister">ministra</a> kultury, lecz konkretnie wicepremiera, a pensję wypłaca mu KPRM. Na jego stanowisku wymagane jest wykształcenie wyższe i minimum dwa lata stażu pracy, choć można z tego zrezygnować w "szczególnie uzasadnionych przypadkach"</i> – pisze <a href="https://www.rp.pl/Rzad-PiS/312089954-Kariera-asystenta-Glinskiego-z-fast-foodu-do-rzadu.html">"Rzeczpospolita".</a></p>
      <p>Przekwas ma 25 lat. Młody wiek nie jest jednak przeszkodą w robieniu kariery u boku <b>wicepremiera</b>, bo jak podaje gazeta szefem gabinetu Glińskiego jest 26-letni Piotr Mazurek, warszawski radny, dziennikarz i były wiceszef Stowarzyszenia KoLiber.</p>
      <p><i>O zatrudnieniu pana Przekwasa zadecydowały kwalifikacje w postaci wykształcenia wyższego magisterskiego z zakresu nauk politycznych ze specjalizacją administracja publiczna, uzyskanego w najlepszym ośrodku w <a href="https://www.dziennik.pl/tagi/polska">Polsce</a> kształcącym politologów (Instytut Nauk Politycznych Uniwersytetu Warszawskiego), a także doświadczenia zawodowego, społecznego, wolontariackiego, uzyskanej wiedzy i doświadczenia w postaci dodatkowych szkoleń, kursów i programów edukacyjno-formacyjnych</i> –  tłumaczy "Rz" Mazurek. Szczegółów wspomnianych szkoleń, kursów i programów jednak nie podaje.</p>
    </article>
  </body>
</html>