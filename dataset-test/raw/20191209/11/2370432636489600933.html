<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/498303-ston-syriza-thymithikan-ti-mesaia-taxi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T11:55:02+00:00"/>
    <meta property="og:title" content="Στον ΣΥΡΙΖΑ θυμήθηκαν τη μεσαία τάξη…"/>
    <meta property="og:description" content="Οι καυτές εξελίξεις στα Ελληνοτουρκικά κάλυψαν ειδησεογραφικά την ψήφιση του φορολογικού νομοσχεδίου, με το οποίο επέρχονται σημαντικές ελαφρύνσεις ύψους"/>
  </head>
  <body>
    <article>
      <h1>Στον ΣΥΡΙΖΑ θυμήθηκαν τη μεσαία τάξη…</h1>
      <address>
        <time datetime="2019-12-09T11:55:02+00:00">09 Dec 2019, 11:55</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">Facebook 0</a>
        </li>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">Twitter</a>
        </li>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">LinkedIn</a>
        </li>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">Περισσότερα</a>
        </li>
      </ul>
      <p>Οι καυτές εξελίξεις στα Ελληνοτουρκικά κάλυψαν ειδησεογραφικά την ψήφιση του φορολογικού νομοσχεδίου, με το οποίο επέρχονται σημαντικές ελαφρύνσεις ύψους 1,2 δισεκατομμυρίου ευρώ.</p>
      <figure>
        <img src="https://www.eleftherostypos.gr/wp-content/uploads/2017/10/amyras-exo-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>
        <b>Γράφει ο <a href="https://www.eleftherostypos.gr/tag/%CF%80%CE%AC%CE%BD%CE%BF%CF%82-%CE%B1%CE%BC%CF%85%CF%81%CE%AC%CF%82/">Πάνος Αμυράς*</a></b>
      </p>
      <p>Τα επικίνδυνα παιχνίδια του Ερντογάν στην Ανατολική Μεσόγειο έβαλαν σε δεύτερη μοίρα τις εξελίξεις στην οικονομία, όπου για πρώτη φορά ύστερα από 10 χρόνια ύφεσης ή ασθενικής ανάπτυξης καταγράφονται ισχυροί ρυθμοί στην αύξηση του ΑΕΠ.</p>
      <p>Η Σύνοδος Κορυφής των Ευρωπαίων ηγετών την προσεχή Πέμπτη είναι μία ευκαιρία για την Ευρωπαϊκή Ενωση να στείλει μία ξεκάθαρη απάντηση στις προκλητικές ενέργειες της Τουρκίας που παραβιάζουν κάθε έννοια του Διεθνούς Δικαίου. Η αμφισβήτηση των κυριαρχικών δικαιωμάτων της Ελλάδας αποτελεί ταυτόχρονα και αμφισβήτηση των ευρωπαϊκών συνόρων, επομένως η Ε.Ε. πρέπει να αποφασίσει εάν θα προασπίσει τα εδάφη της ή θα εξακολουθεί να πιστεύει ότι εκπληρώνει τα καθήκοντά της έναντι της χώρας μας με την επιβολή «κυρώσεων» στην Αγκυρα. Το τι θα πράξουν οι ηγέτες της Ευρώπης θα φανεί τις επόμενες ημέρες, ωστόσο η ελληνική πλευρά πρέπει να πιέσει ώστε ο Ερντογάν να αντιληφθεί επιτέλους ότι με τις «πειρατικές» του κινήσεις θα έχει απέναντί του όλη την Ευρωπαϊκή Ενωση. Ηδη η απομόνωση της Τουρκίας είναι πρωτοφανής, όλες οι μεγάλες δυνάμεις και οι περισσότερες χώρες της Ανατολικής Μεσογείου έχουν καταγγείλει τη συμφωνία με την κυβέρνηση της Λιβύης, ενώ και η Βουλή της αφρικανικής χώρας την έχει απορρίψει.</p>
      <p>Στη σκιά αυτών των εξελίξεων το καραβάνι της οικονομίας προχωρά παρά τις κραυγές του ΣΥΡΙΖΑ, που δήθεν νοιάζεται για τη μεσαία τάξη. Στο φορολογικό νομοσχέδιο, ο υπουργός Οικονομικών Χρήστος Σταϊκούρας κατάφερε να συμπεριλάβει φορολογικές ελαφρύνσεις για μισθωτούς, συνταξιούχους και επαγγελματίες όταν τον περασμένο Ιούλιο είχε αναλάβει καθήκοντα σε συνθήκες συναγερμού, με το δημοσιονομικό κενό να υπολογίζεται από τις Βρυξέλλες σε 500 εκατομμύρια ευρώ. Ο ΣΥΡΙΖΑ που μοίρασε όλα τα δημοσιονομικά αποθέματα πριν από τις εκλογές του Μαΐου τώρα καταγγέλλει την κυβέρνηση ότι «ξέχασε» τη μεσαία τάξη στο φορολογικό και δεν δίνει ούτε ευρώ στους συνταξιούχους. Ο κ. Τσίπρας έδωσε από το Πάσχα για προεκλογικούς λόγους το επίδομα των Χριστουγέννων και συνεχίζει τη δημαγωγική του τακτική. Και όμως, οι συνταξιούχοι θα ωφεληθούν σημαντικά με το νέο φορολογικό. Οι κρατήσεις τους θα μειωθούν από τον προσεχή Ιανουάριο, που σημαίνει ότι οι αυξήσεις στις αποδοχές τους θα φανούν άμεσα και κυρίως θα είναι μόνιμου χαρακτήρα. Το ίδιο ισχύει για τους επαγγελματίες, που υπέστησαν άγρια επιδρομή με το νόμο Κατρούγκαλου, ενώ το μέρισμα θα δοθεί σε οικογένειες που το έχουν πραγματικά ανάγκη. Τα εθνικά θέματα δικαίως προπορεύονται της οικονομίας, ωστόσο οι θετικές εξελίξεις που καταγράφονται στο μέτωπο της ανάπτυξης είναι ένα καλό σημάδι για όλους. Ακόμη και για την αμυντική μας πολιτική…</p>
      <h3>Σημαντικό βήμα για την αναβάθμιση των ΑΕΙ</h3>
      <p>Το νομοσχέδιο για τα πανεπιστήμια που παρουσίασε την προηγούμενη εβδομάδα η υπουργός Παιδείας Νίκη Κεραμέως είναι το πρώτο σημαντικό βήμα για την αναβάθμιση του χάρτη της Τριτοβάθμιας Εκπαίδευσης. Τα ελληνικά ΑΕΙ, παρά τις σποραδικές επιτυχίες ερευνητικών κέντρων ή και ομάδων φοιτητών, βρίσκονται χαμηλά στις λίστες αξιολόγησης των ακαδημαϊκών ιδρυμάτων της Ευρώπης. Με το νομοσχέδιο ιδρύεται η Εθνική Αρχή Ανώτατης Εκπαίδευσης (ΕΘΑΑΕ), με ενισχυμένες αρμοδιότητες, σε αντικατάσταση της προϋπάρχουσας Αρχής Διασφάλισης και Πιστοποίησης της Ποιότητας στην Ανώτατη Εκπαίδευση (ΑΔΙΠ). Επίσης, απελευθερώνεται η έρευνα και δημιουργείται ένα ευέλικτο πλαίσιο για τη λειτουργία των Ειδικών Λογαριασμών Ερευνας. Η ΕΘΑΑΕ θα έχει ως βασική αποστολή την αξιολόγηση των πανεπιστημίων και τη σύνδεσή της με τη χρηματοδότηση ώστε να υπάρξει μία στοιχειώδης «άμιλλα» μεταξύ των ΑΕΙ με στόχο τη βελτίωση του εκπαιδευτικού έργου για φοιτητές και διδακτικό προσωπικό. Ουσιαστικά, το 20% της χρηματοδότησης συνδέεται με κριτήρια αξιολόγησης, όπως τόνισε και στον Ελεύθερο Τύπο της Κυριακής ο υφυπουργός Παιδείας κ. Βασίλης Διγαλάκης. Το πρώτο βήμα αξιολόγησης στην Παιδεία γίνεται στην Τριτοβάθμια Εκπαίδευση, θα πρέπει να επεκταθεί και στις χαμηλότερες βαθμίδες.</p>
      <p>
        <i>
          <b>*Ο Πάνος Αμυράς είναι διευθυντής του Ελεύθερου Τύπου</b>
        </i>
      </p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">Facebook 0</a>
        </li>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">Twitter</a>
        </li>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">LinkedIn</a>
        </li>
        <li>
          <a href="https://www.eleftherostypos.gr/apopseis/498303-ston-syriza-thymithikan-ti-mesaia-taxi/#">Περισσότερα</a>
        </li>
      </ul>
    </article>
  </body>
</html>