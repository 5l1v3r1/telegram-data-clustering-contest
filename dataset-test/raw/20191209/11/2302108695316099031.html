<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surse-cum-vrea-psd-sa-saboteze-guvernul-orban-abrogarea-oug-114-pentru-presupuse-cresteri-de-pret-la-energie-plus-conditii-draconice-pentru-consiliile-de-administratie-ale-firmelor-de-stat.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T11:50:05+00:00"/>
    <meta property="og:title" content="SURSE Cum vrea PSD să saboteze guvernul Orban: abrogarea OUG 114 pentru presupuse creșteri de preț la energie, plus condiții draconice pentru Consiliile de Administrație ale firmelor de stat"/>
    <meta property="og:description" content="Liderii PSD au discutat luni, în ședința grupurilor reunite ale parlamentarilor, modalități prin care să lovească în guvernul liberal. Printre propuneri a"/>
  </head>
  <body>
    <article>
      <h1> SURSE Cum vrea PSD să saboteze guvernul Orban: abrogarea OUG 114 pentru presupuse creșteri de preț la energie, plus condiții draconice pentru Consiliile de Administrație ale firmelor de stat </h1>
      <address><time datetime="2019-12-09T11:50:05+00:00">09 Dec 2019, 11:50</time> by <a rel="author">Florin Marinescu</a></address>
      <p>Liderii PSD au discutat luni, în ședința grupurilor reunite ale parlamentarilor, modalități prin care să lovească în guvernul liberal. Printre propuneri a fost susținerea abrogării vestitei OUG 114/2018, supranumită și ”Ordonanța lăcomiei”, unii lideri PSD susținând că abrogarea ar duce la creșteri de prețuri la energie în plin sezon rece.</p>
      <p>Paradoxul e că tocmai PSD a promovat și susținut OUG 114, care a distorsionat piața gazelor și a energiei electrice, oprind brusc liberalizarea convenită cu Comisia Europeană.</p>
      <p>”Toți oamenii vor simți în buzunare creșterea prețurilor la energie, vor fi majorări de 28-30%. Oricum e un dezastru pentru ei (liberali – n.red.)”, au spus liderii PSD în ședința de luni</p>
      <p>Tot la ședința de luni, deputatul PSD Iulian Iancu, șeful Comisiei de Industrii din Camera Deputaților, le-a spus colegilor de partid că propune un proiect prin care nominalizările făcute de miniștri pentru Consiliile de Administrație ale companiilor de stat să fie cenzurate dramatic, au declarat surse din PSD pentru G4Media.ro. Astfel, Iancu a spus în ședință că proiectul ar urma să prevadă că nu vor putea fi numiți în CA-uri membri care nu au minimum 7 ani de experiență în domeniile de activitate ale respectivelor companii de stat.</p>
      <p>Propunerea ar veni pe fondul populării de către PSD a companiilor de stat cu sute de rude, prieteni, apropiați sau clienți.</p>
      <p>
        <i>Foto: InquamPhotos / Octav Ganea</i>
      </p>
    </article>
  </body>
</html>