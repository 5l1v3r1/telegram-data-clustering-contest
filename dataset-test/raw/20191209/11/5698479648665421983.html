<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/north-korea-s-important-missile-test-confirmed-by-satellite-imagery"/>
    <meta property="og:site_name" content="euronews"/>
    <meta property="article:published_time" content="2019-12-09T11:33:02+00:00"/>
    <meta property="og:title" content="خبر آزمایش موشکی «مهم» کره شمالی با تصاویر ماهواره‌ای تأیید شد"/>
    <meta property="og:description" content="کره شمالی احتمالا گونه‌ای موتور موشک با سوخت جامد را آزمایش کرده زیرا استفاده از این نوع موتور به کره شمالی این توان را می‌دهد که موشک‌های قاره‌پیمای خود را راحت‌تر مخفی کرده و سریع‌تر مستقر سازد."/>
  </head>
  <body>
    <article>
      <h1>خبر آزمایش موشکی «مهم» کره شمالی با تصاویر ماهواره‌ای تأیید شد</h1>
      <address><time datetime="2019-12-09T11:33:02+00:00">09 Dec 2019, 11:33</time> by <a rel="author">یورونیوز فارسی </a></address>
      <p>تصاویر ماهواره‌ای که از سایت پرتاب موشک کره شمالی پیش و پس از اعلام آزمایش موشکی اخیر به دست آمده، تأیید می‌کند یک موتور راکت در این مکان آزمایش شده است.</p>
      <p>این مطلب را خبرگزاری رویترز روز دوشنبه ۱۸ آذر به نقل از برخی کارشناسان موشکی منتشر کرد.</p>
      <p>کره شمالی روز یکشنبه اعلام کرده بود که یک آزمایش موشکی «بسیار مهم» را در سایت پرتاب ماهواره سوهائه واقع در شمال غرب این کشور انجام داده است. پیش از این مقام‌های کره‌ای و آمریکایی گفته بودند که قرار است این پایگاه برچیده شود.</p>
      <p>این آزمایش تسلیحاتی کره شمالی در حالی انجام می‌شود که مهلت داده شده برای هسته‌ای زدایی شبه‌جزیره کره به هدف تسهیل مذاکرات با آمریکا تا آخر سال جاری میلادی، یعنی تا چند روز دیگر پایان می‌پذیرد.</p>
      <p>
        <a href="https://www.instagram.com/euronews_persian/">
          <b>به اینستاگرام یورونیوز فارسی بپیوندید</b>
        </a>
      </p>
      <p>خبرگزاری دولتی کره شمالی روز یکشنبه با اعلام خبر آزمایش موشکی گفته بود که نتیجه این آزمایش به تقویت موضع راهبردی این کشور کمک خواهد کرد. این خبرگزاری جزئیاتی از عملیات پرتاب این موشک منتشر نکرد، اما در گذشته نیز از پایگاه سوهائه برای شلیک راکت و پرتابه به فضا استفاده شده بود.</p>
      <p>در تصاویر ماهواره‌ای تجاری شرکت تحقیقات آمریکایی «پلانت لبس» در روز شنبه از این پایگاه منتشر کرد، خودروها و تجهیزاتی دیده می‌شوند که ظاهرا برای آزمایش موتور راکت به این مکان آورده شده‌اند.</p>
      <p>جفری لویس، کارشناس موشکی و مدیر برنامه منع گسترش تسلیحاتی شرق آسیا در مؤسسه مطالعات بین‌المللی میدلبری کالیفرنیا با اعلام این مطلب به رویترز گفته است در تصاویری که در بامداد یکشنبه از همین مکان به دست آمده نشانه‌هایی از انجام آزمایش به چشم می‌خورد. وی در همین زمینه گفت: «به احتمال زیاد آزمایش در روز یکشنبه ۸ دسامبر انجام شده و آثار پرتاب موشک روی زمین دیده می‌شود.»</p>
      <h3>هدف کره شمالی از این آزمایش چیست؟</h3>
      <p>وزیر دفاع کره شمالی روز دوشنبه از پاسخ دادن به این پرسش که آیا آزمایش انجام شده مربوط به یک موتور موشک بوده یا نه، امتناع کرد اما یادآور شد که مقام‌های اطلاعاتی آمریکا مشغول بررسی و تحلیل داده‌های مربوط به این پایگاه هستند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/28/north-korea-test-fires-rockets-in-thanksgiving-reminder-of-year-end-deadline-for-us">رهبر کره شمالی از آزمایش «موفقیت‌آمیز» دو موشک اظهار رضایت کرد</a>
        </li>
        <li>
          <a href="https://farsi.euronews.com/2019/10/31/north-korea-launches-two-projectiles-into-sea-japan-and-south-korea-say">کره‌ شمالی دو «پرتابه ناشناس» را شلیک کرد</a>
        </li>
      </ul>
      <p>کیم جونگ اون، رهبر کره شمالی پیش از این هشدار داده بود که اگر آمریکا به خواسته‌های پیونگ‌یانگ پاسخ ندهد، «روش دیگری» را در پیش خواهد گرفت. برخی کارشناسان سیاسی می‌گویند عملیات اخیر پرتاب موشک بخشی از همان «روش دیگر» کره شمالی است. به گفته آنها، دولت کره شمالی این بار نه به قصد تحریک نظامی آشکار، بلکه به هدف به رخ کشیدن توانایی موشکی خود این آزمایش را انجام داده است.</p>
      <p>یک کارشناس کره جنوبی به خبرگزاری رویترز گفته است احتمالا کره شمالی با این آزمایش می‌خواهد به آمریکا پیام بدهد که اگر گفتگوها به نتیجه نرسید، این کشور قادر است از نیروی موشکی خود استفاده کند.</p>
      <h3>آزمایش موتور راکت با سوخت جامد</h3>
      <p>برخی از کارشناسان کره جنوبی گفته‌اند که کره شمالی احتمالا گونه‌ای موتور موشک با سوخت جامد را آزمایش کرده زیرا استفاده از این نوع موتور به کره شمالی این توان را می‌دهد که موشک‌های قاره‌پیمای خود را راحت‌تر مخفی کرده و سریع‌تر مستقر سازد.</p>
      <p>یک دیپلمات کره جنوبی به رویترز گفته است که کره شمالی با استفاده از این نوع موتور، بدون شلیک موشک روی زمین هم می‌تواند آزمایش خود را انجام دهد.</p>
      <p>به نظر می‌رسد کره شمالی در تمام آزمایش‌های پیشین خود برای پرتاب موشک قاره‌پیما از موتور با سوخت مایع متعلق به دوران شوروی سابق استفاده کرده است. رسانه‌های کره شمالی در سال ۲۰۱۶ برای نخستین بار اعلام کردند که این کشور در یکی از آزمایش‌های موشکی «موفق» خود از موتور با سوخت جامد استفاده کرده است.</p>
      <p>
        <b>
          <a href="http://telegram.me/euronewspe">به کانال تلگرام یورونیوز فارسی بپیوندید</a>
        </b>
      </p>
    </article>
  </body>
</html>