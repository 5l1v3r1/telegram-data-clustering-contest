<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/jurnalista-amenintata-prima-sentinta/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T11:52:55+00:00"/>
    <meta property="og:title" content="Jurnalistă ameninţată, prima sentinţă"/>
    <meta property="og:description" content="Magistrații Tribunalului București l-au condamnat la 1 an de închisoare cu amânarea executării pedepsei pe Adrian Bărbulescu, cel care i-a trimis mesaje de amenințare jurnalistei Emilia Șercan. Ofițerul și-a recunoscut vina, dar decizia poate fi atacată."/>
  </head>
  <body>
    <article>
      <h1>Jurnalistă ameninţată, prima sentinţă</h1>
      <address><time datetime="2019-12-09T11:52:55+00:00">09 Dec 2019, 11:52</time> by <a rel="author">(R.C.)</a></address>
      <p>Magistrații Tribunalului București l-au condamnat la 1 an de închisoare cu amânarea executării pedepsei pe Adrian Bărbulescu, cel care i-a trimis mesaje de amenințare jurnalistei Emilia Șercan. Ofițerul și-a recunoscut vina, dar decizia poate fi atacată.</p>
      <p>În cursul urmăririi penale, Gheorghe Adrian Bărbulescu şi procurorul au încheiat un acord, ca urmare a recunoaşterii vinovăţiei de către inculpat, in conformitate cu dispozitiile art. 478 C.pr.pen. Acordul de recunoaştere a vinovăţiei are ca obiect recunoaşterea comiterii faptei şi acceptarea încadrării juridice. De asemenea, priveşte felul şi cuantumul pedepsei, precum şi forma de executare a acesteia.</p>
      <p>După încheierea acordului de recunoaştere a vinovăţiei, procurorul a sesizat instanţa competentă să judece cauza în fond şi a trimis acesteia acordul de recunoaştere a vinovăţiei, însoţit de dosarul de urmărire penală. Instanța a admis astfel acordul de recunoaştere a vinovăţiei şi a pronunţat soluţia cu privire la care s-a ajuns la un acord în cursul urmăririi penale.</p>
      <p>Tot în cauza privind amenințarea jurnalistei, DNA i-a trimis în judecată pe fostul prorector al Academiei, Petrică Marcoci, și pe rectorul instituției, Adrian Iacob, pentru instigare la șantaj. Cei doi l-ar fi convins pe Adrian Bărbulescu să îi trimită mesaje Emiliei Șercan.</p>
      <p>„La sfârşitul lunii martie – începutul lunii aprilie 2019, inculpaţii Iacob Adrian şi Marcoci Petrică-Mihail, rector, respectiv prorector al Academiei de Poliţie „Alexandru Ioan Cuza”, l-au determinat pe inculpatul Bărbulescu Gheorghe Adrian să transmită unei persoane, jurnalist de investigaţie – persoană vătămată, mesaje de ameninţare (un mesaj tip text şi cinci mesaje folosind aplicaţia Facebook Messenger) pentru a o constrânge să înceteze investigaţiile jurnalistice care îl vizau pe rectorul Academiei de Poliţie, urmărind astfel eliminarea riscurilor pentru cariera lor profesională. Concomitent, cei doi instigatori i-au promis poliţistului care a trimis efectiv mesajele de ameninţare că îi vor asigura protecţia pentru a nu fi tras la răspundere penală şi, pe parcursul săvârşirii faptelor, chiar i-au adresat încurajări”, se arată într-un comunicat al Direcţiei Naţionale Anticorupţie.</p>
      <related>
        <h4>Articole asemănătoare</h4>
        <a href="https://www.cotidianul.ro/gafa-incredibila-privind-atacurile-cu-rachete/"/>
        <a href="https://www.cotidianul.ro/amenintare-cu-bomba-in-bucuresti-in-actualizare/"/>
        <a href="https://www.cotidianul.ro/un-deputat-psd-acuza-ca-a-fost-amenintat-cu-moartea-in-sectia-de-politie-reactia-politiei-capitalei/"/>
      </related>
    </article>
  </body>
</html>