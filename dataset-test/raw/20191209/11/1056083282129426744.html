<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813433/%D8%A7%D8%B7%D9%84%D8%A7%D8%B9%D8%A7%D8%AA-%D8%A7%DB%8C%D8%B1%D8%A7%D9%86%D8%AF%D8%A7%DA%A9-%D8%A8%D8%B1%D8%A7%DB%8C-%D9%85%D8%AF%DB%8C%D8%B1%DB%8C%D8%AA-%D8%AC%D8%B1%DB%8C%D8%A7%D9%86-%D8%B9%D9%84%D9%85-%D8%AF%D8%B1-%DA%A9%D8%B4%D9%88%D8%B1-%D8%A8%D8%B3%DB%8C%D8%A7%D8%B1-%D8%A8%D8%A7-%D8%A7%D8%B1%D8%B2%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-12-09T11:05:24+00:00"/>
    <meta property="og:title" content="اطلاعات ایرانداک، برای مدیریت جریان علم در کشور بسیار با ارزش است"/>
    <meta property="og:description" content="معاون حقوق مالکیت فکری وزیر دادگستری در بازید از ایرانداک گفت: اطلاعات ایرانداک، برای سیاست‌گذاری و مدیریت جریان علم در کشور بسیار با ارزش است."/>
  </head>
  <body>
    <article>
      <h6 class="kicker">معاون مالکیت فکری وزیر دادگستری در بازید از ایرانداک:</h6>
      <h1>اطلاعات ایرانداک، برای مدیریت جریان علم در کشور بسیار با ارزش است</h1>
      <address><time datetime="2019-12-09T11:05:24+00:00">09 Dec 2019, 11:05</time> by <a rel="author">زهرا میرزایی</a></address>
      <p>معاون حقوق مالکیت فکری وزیر دادگستری در بازید از ایرانداک گفت: اطلاعات ایرانداک، برای سیاست‌گذاری و مدیریت جریان علم در کشور بسیار با ارزش است.</p>
      <p>به گزارش ایسنا به نقل از وزارت دادگستری، محمود حکمت‌نیا معاون حقوق مالکیت فکری وزیر دادگستری در بازدید از پژوهشگاه علوم و فناوری اطلاعات ایران، اطلاعات ایرانداک، برای سیاست‌گذاری و مدیریت جریان علم در کشور را بسیار با ارزش دانست.</p>
      <p>معاون وزیر دادگستری با ابراز خرسندی از بازدید ایرانداک گفت: حجم اطلاعات و سازماندهی اطلاعات در ایرانداک برای امور سیاست‌گذاری و مدیریت جریان علم در کشور بسیار ارزشمند است. امیدوارم ایرانداک در جریان تولید علم و حل مسایل کشور از طریق علم و جریان اقتصاد دانش‌بنیان نقش بسزایی ایفا کند.</p>
      <p>حکمت نیا با قدر دانی از تلاشهای مدیران و مسئولان ایرانداک گفت: از این جهت که فعالیت‌های ایرانداک هدفمند، منسجم، گسترده و عمیق صورت گرفته و ترتیبی اتخاذ شده که کاربران دانش، تولیدکنندگان دانش و سیاست‌گذاران دانش بتوانند از اطلاعات ایرانداک بهره‌مند شوند، خوشحال شدم.</p>
      <p>وی افزود: از اینکه جامعه علمی فقط با بخش‌های کمی از این فعالیت‌ها مانند تکراری نبودن موضوع، شباهت‌یابی و دسترسی آزاد به اطلاعات ارتباط دارد، متاسف شدم.</p>
      <p>پیش از سخنان حکمت‌نیا،‌ سیروس علیدوستی رئیس ایرانداک و چند تن از مدیران و استادان برخی از اقدامات و طرح‌های پژوهشی از جمله بررسی دانش و دلایل دانشجویان درباره سرقت علمی و ارائه راهکارهای مناسب: (مطالعه موردی کاربران پایگاه اطلاعات علمی ایران)، بررسی حقوق مالکیت مادی و معنوی پایان‌نامه‌ها و رساله‌های دانشجویی در ایران، سامانه‌های مدیریت اطلاعات علم و فناوری، سامانه مصورسازی پژوهش و جایگاه علم، فناوری و نوآوری ایران در جهان را تشریح کردند.</p>
      <p>انتهای پیام</p>
    </article>
  </body>
</html>