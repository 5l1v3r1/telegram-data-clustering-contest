<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/landslag-damer/danmark-tog-chansen-for-sent-i-mia-rejs-vm-debut/"/>
    <meta property="og:site_name" content="Handbollskanalen"/>
    <meta property="article:published_time" content="2019-12-09T11:44:27+00:00"/>
    <meta property="og:title" content="Danmark tog chansen för sent i Mia Rejs VM-debut"/>
    <meta property="og:description" content="Det börjar spetsa till sig i Kumamoto. Matcherna pågår på flera plan med VM-semifinal och OS-plats i sikte. I den mest ovissa gruppen använde Danmark reservkraft och Györtyngd för att besegra Nederländerna. Sandra Toft och Stine Jørgensen tog Danmark till front. På bänken fanns dessutom en spelsugen niometare redo att bidra. Mia Rej kom till Japan […]"/>
  </head>
  <body>
    <article>
      <h1>Danmark tog chansen för sent i Mia Rejs VM-debut</h1>
      <address><time datetime="2019-12-09T11:44:27+00:00">09 Dec 2019, 11:44</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>Det börjar spetsa till sig i Kumamoto. Matcherna pågår på flera plan med VM-semifinal och OS-plats i sikte. I den mest ovissa gruppen använde Danmark reservkraft och Györtyngd för att besegra Nederländerna.</b>
      </p>
      <p>Sandra Toft och Stine Jørgensen tog Danmark till front. På bänken fanns dessutom en spelsugen niometare redo att bidra.</p>
      <p>Mia Rej kom till Japan på reservlistan och tog plats bland de rödvita spelarvalen för första gången.</p>
      <p>Rätt in i hetluften i en avgörande drabbning. Förlust skulle sänka Danmark, både med tanke på den lilla slutspelschansen och OS-deltagande nästa sommar.</p>
      <p>Rej kom in efter drygt 20 minuter och tog sats för 11–6. Som en signal på nivån i duellspelet fick hon också en smäll på näsan och lämnade för behandling.</p>
      <p>Danmark låg klart på plus i paus (14–9). Nederländerna ville annat med den andra halvan.</p>
      <p>Lois Abbingh och Estavana Polman blandade och gav men gjorde tillräckligt mycket tillsammans för att blåsa liv i de orangea framåt.</p>
      <p>Danick Snelder fick tag i bollen inne på linjen och förde lika fullt Nederländerna närmare.</p>
      <p>Vid 21–20 kunde Danmark dock ändra på den oroande utvecklingen. Nederländerna tryckte på underifrån men Rej, Lærke Nolsøe och Anne Mette Hansen, till vardags i Györ (fem mål) hade krutet torrt i viktiga lägen mot slutet.</p>
      <p>Två poäng och gott så, Norges seger över Sydkorea gör att Danmark är borta från semifinal.</p>
      <p><b>Serbien fick sista ordet mot Tyskland<br/></b>Att leda den aktuella gruppen i huvudrundan verkar ge illavarslande följder.</p>
      <p>Tyskland knäckte Nederländerna och klev upp i topp i söndags. När den första måndagsmatchen gick i mål hade gruppettan nyss släppt in ett avgörande i egen kasse.</p>
      <p>Därmed tillhörde succén Serbien, via sju mål av den orubbliga mittsexan Dragana Cvijic och fem av Jelena Lavko som också fixade fram det optimala nervdallret på straff.</p>
      <p>Serbien ledde större delen av första halvlek men fick Tyskland före sig flera gånger efter paus.</p>
      <p>Med samlade styrkor och hög lagmoral kom laget ånyo tillbaka, 28–28 från Lavko och 29–28 med fem sekunder kvar när Kristina Liscevic tog hand om efterspelet till den lyckade attacken som gav straff.</p>
      <p><b>VM (grupp I) 9 december</b><br/>Tyskland–Serbien 28–29 (17–19)<br/>Danmark–Nederländerna 27–24 (14–9)<br/>Sydkorea–Norge 25–36 (10–20)</p>
    </article>
  </body>
</html>