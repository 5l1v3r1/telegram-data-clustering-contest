<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gadget.ro/ford-focus-st-2019-2-3-ecoboost-280-cp-m6-review/"/>
    <meta property="og:site_name" content="Gadget.ro"/>
    <meta property="article:published_time" content="2019-12-09T10:22:24+00:00"/>
    <meta property="og:title" content="Ford Focus ST 2019 2.3 EcoBoost 280 CP M6 – review"/>
    <meta property="og:description" content="Toamna 2019 a fost pentru mine ”toamna hot-hatch”. Asta fiindcă am testat în acest anotimp nu mai puțin de 4 compacte performante. Aventura a început cu Renault Megane RS 300 Trophy, a continuat cu…"/>
  </head>
  <body>
    <article>
      <h1>Ford Focus ST 2019 2.3 EcoBoost 280 CP M6 – review</h1>
      <address><time datetime="2019-12-09T10:22:24+00:00">09 Dec 2019, 10:22</time> by <a rel="author" href="https://www.gadget.ro/author/darius-pana/" target="_blank">Darius Pană</a></address>
      <p>Toamna 2019 a fost pentru mine ”toamna hot-hatch”. Asta fiindcă am testat în acest anotimp nu mai puțin de 4 compacte performante. Aventura a început cu <a href="https://www.gadget.ro/renault-megane-rs-300-trophy-2019-review/">Renault Megane RS 300 Trophy</a>, a continuat cu <a href="https://www.gadget.ro/ford-fiesta-st-2019-1-5-ecoboost-200-cp-m6-review/">Ford Fiesta ST</a> și cu <a href="https://www.gadget.ro/bmw-m135i-2019-xdrive-306-cp-steptronic-review/">BMW M135i</a> și s-a încheiat cu modelul de azi.</p>
      <p>Ford Focus ST 2019 l-am lăsat la sfârșit nu fiindcă ar fi cel din urmă, ci tocmai din cauză că mi-a plăcut cel mult. Desigur, nu mai mult decât BMW-ul, dar, raportat la preț, pe Focus ST 2019 l-aș alege fără nici cea mai mică ezitare.</p>
      <h3>Specificații pentru Ford Focus ST 2019 2.3 EcoBoost 280 CP M6</h3>
      <figure>
        <img src="https://www.gadget.ro/wp-content/uploads/2019/12/Specificatii-Ford-Focus-ST-2019-2.3-EcoBoost-280-CP-M6.jpg"/>
      </figure>
      <h3>Clip video</h3>
      <p>Material video cu prezentare scurtă exterior și interior, sunet motor și evacuare plus accelerații 0 – 100 km/h și 40 – 80, 40 – 100, 60 – 120 și 80 – 130 km/h în diferite trepte de viteză:</p>
      <figure>
        <iframe src="https://www.youtube.com/embed/IOj5yT6A87Q" width="630" height="345" data-service="Youtube" scrolling="no"/>
      </figure>
      <h3>Design exterior și interior</h3>
      <figure>
        <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-28.jpg"/>
      </figure>
      <p>Cu Ford Focus m-am întâlnit deja în versiune <a href="https://www.gadget.ro/ford-focus-st-line-2018-1-5-ecoblue-120-cp-a8-review/">ST-Line</a> și <a href="https://www.gadget.ro/ford-focus-active-business-2019-2-0-ecoblue-150cp-at8-review/">Active</a>, așa că nu cred că sunt prea multe de adăugat legat de designul general. Ar putea părea că pot spune câte ceva despre elementele unice pe care un Ford Focus ST 2019 le aduce față de oricare altă variantă, însă nu sunt chiar atâtea de discutat.</p>
      <p>Din păcate, un Focus ST 2019 este aproape identic cu un ST -Line. Sunt câteva tușe adăugate versiunii dezvoltate de Ford Performance, dar nimic cu adevărat important. Pe grila față apare logo-ul ST, ce se mai regăsește și pe haion. Spoilerul de deasupra lunetei este mult mai masiv, iar evacuarea este dublă, cu terminații zdravene ce te pun în temă asupra sunetului care se va face auzit de acolo. </p>
      <slideshow>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-22.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-20.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-3.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-10.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-6.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-4.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-23.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-8.jpg"/>
        </figure>
      </slideshow>
      <p>Ford Focus ST 2019 are suspensii ce coboară garda la sol cu circa 1 cm față de ST-Line, care la rândul său era mai jos față de un Focus normal. Asta creează o imagine mai dinamică, completată de jantele uriașe, pe 19 inch, cu design agresiv, în nunață închisă, ce contrastează frumos cu etrierii de culoare roșie.</p>
      <figure>
        <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-21.jpg"/>
      </figure>
      <p>Nici în interior nu am găsit acel ceva care să te lase cu gura căscată. Ornamentele imitație de fibră de carbon le-am văzut și pe ST-Line, la fel volanul gros cu partea de jos teșită, îmbrăcat în piele perforată. Este adevărat că la Ford Focus ST 2019 apare logo-ul ST la baza volanului și două butoane dedicate modurilor de condus, dar nu-i nimic cu adevărat special.</p>
      <slideshow>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-29.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-25.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-31.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-33.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-32.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-24.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-26.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-27.jpg"/>
        </figure>
      </slideshow>
      <p>Cel mai tare atrag atenția scaunele față Recaro, cu tapițerie mixtă piele și Alcantara. Sunt masive și răpesc ceva din spațiul destinat pasagerilor spate, dar sunt bine configurate și oferă o susținere laterală exemplară. Sunt și suficient de confortabile la drum lung (pentru mine, cel puțin), cu toate că șezutul este cam strâns. Nici pe departe la fel precum la <a href="https://www.gadget.ro/ford-fiesta-st-2019-1-5-ecoboost-200-cp-m6-review/">Fiesta ST</a>, dar unele persoane mai corpolente le-ar putea găsi incomode. N-a fost și cazul meu.</p>
      <p>Schimbătoul de viteze cu mânerul metalic și gravurile vopsite în roșu plus pragurile semnate Ford Performance sunt alte elemente ce marchează sublim faptul că acesta nu este chiar orice Focus.</p>
      <p>Cu toate astea, sincer, mi-ar fi plăcut o mai bună diferențiere a unui Ford Focus ST 2019 față de varianta ST-Line.</p>
      <p>În rest, Ford Focus rămâne o compactă spațioasă, atât în față, cât și pe banchetă, cu mult loc la picioare pentru pasagerii spate. La Focus ST am văzut pentru prima dată o cotieră spate, ce include și suporturi pentru pahare și care ascunde în spate o trapă de schiuri.</p>
      <slideshow>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-30.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-1.jpg"/>
        </figure>
      </slideshow>
      <p>Portbagajul rămâne în limitele clasei, cei 375 de litri pot fi considerați o valoare acceptabilă, dar nimic mai mult. </p>
      <h3>Motor și cutie de viteze</h3>
      <figure>
        <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-18.jpg"/>
      </figure>
      <p>Dacă la <a href="https://www.gadget.ro/ford-fiesta-st-2019-1-5-ecoboost-200-cp-m6-review/">Fiesta ST 2019</a> s-a optat pentru un motor mai mic și cu mai puțini cilindri față de <a href="https://www.gadget.ro/ford-fiesta-st200-1-6-ecoboost-200-cp-m6-review/">generația trecută</a>, la Ford Focus ST 2019 situația stă invers. Cel puțin din punct de vedere al capacității cilindrice, fiindcă numărul de cilindri a rămas constant, la 4 în linie.</p>
      <p>Față de <a href="https://www.gadget.ro/ford-focus-st-2-0-ecoboost-250-cp-m6-review/">Focus ST MK3</a>, cu al său 2 litri, noul ST adoptă unitatea de 2.3 litri, similară cu cea de pe <a href="https://www.gadget.ro/ford-mustang-2-3-ecoboost-317-cp-m6-review/">Mustang</a>. Aici produce 280 de CP la 5500 și un cuplu de 420 Nm, disponibil între 3000 și 4000 rpm.</p>
      <p>Motorul este excelent reglat, nefiind forțat din nicio direcție. Trage cu vigoare încă de la turația de ralanti și începe să se simtă cu adevărat în plin avânt deja de la 2000 rpm, urcând liniar către turația maximă, fără explozii de putere.</p>
      <p>Cuplu din plin avem mereu, iar golul turbo poate fi simțit ușor doar la mai puțin de 2000 rpm.</p>
      <p>Sunetul motorului nu este unul special, dar este amplificat în interior prin intermediul sistemului audio. Mai puțin în modurile de rulare Slippery și Normal și mai pronunțat pe Sport și Race Track. Evacuarea sună însă absolut excelent, fiind una de tip activă, ce emite un sunet ”liniștit” pe modurile Normal și Slippery și care trece pe frecvențe mai joase, cu explozii ce n-au cum să nu placă unui pasionat auto. Le puteți asculta în toată splendoarea lor în clipul video de la început.</p>
      <figure>
        <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-32.jpg"/>
      </figure>
      <p>Cutia de viteze este una manuală cu 6 rapoarte. Nu-i una excelentă, dar nici nu i se pot reproșa multe. Cuplează exact, dar cursa levierului este cam lungă pentru un hot-hatch. Astfel, schimbările rapide sunt dificile.</p>
      <p>Etajarea cutiei este bună, având în vedere resursele motorului. Nu-i scurtă, ba din contră, poți atinge 100 km/h în treapta a doua. Mai departe etajarea este și mai lungă, dar cuplul mare disponibil de la cele mai joase turații nu te lasă la greu niciodată.</p>
      <p>Inlcus în pachetul Performance, disponibil opțional, sistemul electronic de rev-matching este genial și mi-ar plăcea să-l văd pe orice mașină cu pretenții sportive. În practică, pe modurile Sport și Race Track, atunci când treci într-o treaptă inferioară, sistemul crește automat turația motorului, sincronizând-o cu cea a transmisiei, schimbarea de raport fiind astfel extrem de lină și cu minime pierderi de impuls. Merită bifat pachetul Performance fie și numai pentru acest sistem.</p>
      <h3>Ținută de drum, performanțe și consum</h3>
      <figure>
        <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-16.jpg"/>
      </figure>
      <p>Aici aș spune că m-a cucerit cu adevărat Ford Focus ST 2019. Asta din cauza suspensiei adaptive, ce își schimbă comportamentul în mod evident. Pe Slippery și Normal, mașina este realmente confortabilă. Dacă jantele ar fi fost pe 18 inch, chiar nu aș fi avut ce comenta. Cu cele pe 19 inch, gropile mici și pronunțate se simt un pic mai mult decât ar fi trebuit.</p>
      <p>În momentul în care treci pe Sport sau Race Track, Ford Focus ST 2019 se transformă în acel hot-hatch incisiv, cu suspensii rigide, ce nu lasă mașina să se încline aproape deloc pe viraje. Cu adevărat o schimbare majoră de comportament, pe care recunosc că nu o anticipasem.</p>
      <p>Direcția este ok pe modurile Slippery și Normal și bună pe Sport și Track, când volanul se rotește mai greu, asistarea fiind mai redusă. Fără a fi nici pe departe o direcție rea, aș fi vrut ceva mai mult feedback, cu atâta putere pe putea față fenomenul de torque-steer nu are cum să nu apară și atunci îți dorești să simți din prima clipă când una dintre roți va pierde aderența. </p>
      <p>Fără un diferențial mecanic blocabil sau cu alunecare limitată, ci cu un sistem electronic ce simulează unul, Ford Focus ST 2019 se luptă să țină în frâu cei 420 Nm trimiși către puntea față. Sistemul se descurcă foarte bine și pentru utilizarea de zi cu zi nu este nevoie de mai mult.</p>
      <p>Pe lângă sistemul electronic de rev-matching, în pachetul Performance intră și sistemul Launch Control ce te ajută la plecările rapide de pe loc. Mai departe, controlul tracțiunii lasă roțile față să patineze doar atât cât este nevoie pentru un demaraj ideal, însă asta doar în modul Sport. Pe Race Track, Traction Control-ul se dezactivează și șoferul este cel care trebuie să dozeze gazul cât mai corect.</p>
      <p>În fișa tehnică sunt promise doar 5.7 secunde până la 100 km/h, de la un start de pe loc. Eu nu am reușit mai puțin de 6 secunde în testele mele (cele mai bune rezultate le puteți vedea în clipul video de la începutul review-ului), însă asta nu înseamnă că nu se mai pot scădea cele 3 zecimi în condiții mai bune. Testele făcute de mine au fost pe un asfalt rece de toamnă, ușor umed.</p>
      <p>Viteza maximă este limitată electronic la 250 km/h și nu cred că vreodată cineva va avea nevoie să se apropie măcar de cifra asta pe drumurile publice. </p>
      <slideshow>
        <figure>
          <img src="https://www.gadget.ro/wp-content/uploads/2019/12/Consum-Ford-Focus-ST-2019-2.3-EcoBoost-280-CP-M6-1.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Consum-minim-Ford-Focus-ST-2019-2.3-EcoBoost-280-CP-M6.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Consum-Ford-Focus-ST-2019-2.3-EcoBoost-280-CP-M6-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Consum-Ford-Focus-ST-2019-2.3-EcoBoost-280-CP-M6-3.jpg"/>
        </figure>
      </slideshow>
      <p>Consumul oficial este de 7.9 l/100 km, în medie. M-am putut apropia de această valoare doar atunci când mers destul de cuminte pe drumuri extraurbane. În rest, consumul mediu a fost între 10.8 și 13.7, cu o medie de 12.8 l/100 km afișată de computerul de bord pentru valoarea din fabrică. Sincer, nu mi se pare un consum exagerat pentru o astfel de mașină, deși, în mod corect putem aprecia că cifrele reale sunt foarte departe de cele oficiale. </p>
      <h3>Tehnologie și siguranță</h3>
      <figure>
        <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-11.jpg"/>
      </figure>
      <p>Nu știu ce aș putea adăuga la acest capitol, care să nu fi fost deja spus în cadrul celorlalte teste cu actuala generație Focus (<a href="https://www.gadget.ro/ford-focus-st-line-2018-1-5-ecoblue-120-cp-a8-review/">ST-Line</a> și <a href="https://www.gadget.ro/ford-focus-active-business-2019-2-0-ecoblue-150cp-at8-review/">Active</a>). Ford Focus ST 2019 preia toate tehnlogiile prezente pe celelalte versiuni superioare de echipare și plusează cu câteva sisteme exclusive.</p>
      <p>Este vorba despre noul meniu al computerului de bord, ce aduce informații tocmai bune pentru un hot-hacth, precum temperatura și presiunea din baia de ulei și presiunea din sistemul turbo:</p>
      <slideshow>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-13.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-8.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-3.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-4.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-5.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-6.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-7.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-9.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Meniu-Computer-bord-Ford-Focus-ST-2019-2.3-EcoBoost-280-CP-M6-10.jpg"/>
        </figure>
      </slideshow>
      <p>În rest, centrala multimedia SYNC 3 este aceeași ca la mai toate modelele Ford. Este vorba în acest caz despre unitatea cu display tactil de 8 inch, cu navigație, suport Apple Car Play, Android Auto și control vocal. Sistemul de sunet a fost în cazul mașinii de test unul de la B&amp;O Play, ce merită luat în considerare de audiofili.</p>
      <p>Tot aici vreau să reamintesc de toate sistemele disponibile în pachetul Performance, singurul pe care l-aș comanda fără să ezit vreo clipă. Asta fiindcă include excelentul sistem rev-matching, sistemul Launch Control, indicator schimbare viteză, suspensie adaptivă controlată continuu, iluminare ambientală și etrieri frână vopsiți roșu.</p>
      <p>Mașina de test a bifat absolut toate pachetele de opțiuni disponibile suplimentar, așa că pe lângă pachetul Performanță, mai avem Design Pack 5 (faruri autoadaptive Full LED cu sistem antiorbire și semnalizatoare LED, geamuri spate și lunetă fumurii), Tehnology Pack 1 (recunoașterea semnelor rutiere, fază lungă automată, alertă șofer, pilot automat adaptiv), Head-Up Display (îmi place că indicațiile sunt perfect vizibile și cu ochelari cu lentile polarizate, dar nu-mi place că poziția este prea joasă, practic doar un pic deasupra bordului), Blind Spot Monitor, Cross Traffic Alert cu Active Braking, Parking Pack (Active Park Assist, Rear wide-view camera protecție la deschiderea ușilor), SYNC 3 cu sistem audio B&amp;O Play, keyless entry and start, plafon panoramic cu deschidere, wireless charging pad pentru smartphone și Winter Pack (scaune față, parbriz și volan încălzite).</p>
      <p>Ford Focus din a patra generație a fost deja testat de Euro NCAP, atât după standardele din 2018, cât și după cele de anul acesta. În ambele cazuri a obținut maximul de 5 stele, rigorile din 2019 aducându-i un scor excelent, de 96%, pentru pasagerii adulți, cu 87% pentru protecția copiilor și 72% pentru cea a pietonilor. Pentru sistemele de asistență a primit un scor de 75%.</p>
      <p>Dotările standard și opționale de siguranță sunt aceleași la Ford Focus ST 2019 cu cele de la <a href="https://www.gadget.ro/ford-focus-st-line-2018-1-5-ecoblue-120-cp-a8-review/">versiunea ST-Line</a>, așa că cei curioși pot afla mai multe din acel review.</p>
      <p>
        <b>Preț</b>
      </p>
      <p><a href="https://www.ford.ro/autoturisme/noul-focus-st?vehicleNavCategory=performance%20car"><b>Ford Focus ST 2019 2.3 EcoBoost 280 CP M6</b></a> – 29.500 Euro cu TVA, preț de bază. O mașină complet echipată, ce a bifat absolut toate dotările posibile, precum cea de test, ce a inclus și vopsea metalizată specială Ford Performance Blue (1.250 Euro), ajunge la 37.450 de Euro cu TVA. </p>
      <h3>Concluzii</h3>
      <figure>
        <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-2.jpg"/>
      </figure>
      <p>Ford Focus ST 2019 este o mașină excelentă. Dacă ați parcurs tot textul s-ar putea să credeți că exagerez aici, fiindcă de prea puține ori am lăudat-o cu adevărat. Însă, pachetul pe care această mașină îl oferă este unul extrem de echilibrat, ce include de toate: spațiu interior generos, ținută de drum ce poate fi atât confortabilă, cât și extrem de dinamică, motor cu adevărat potent, suficiente tehnologii și sisteme de asistență și confort încă din dotarea standard.</p>
      <p>Iar aici, trebuie să spun din nou (pentru a câta oară…) că este absolut obligatoriu să alegi pachetul Performance. Pentru 1.200 de Euro primești excelenta suspensie adaptivă, super sistemul rev-matching, Launch Control, iluminare ambientală și etrieri vopsiți în roșu. Astfel, la 30.700 Euro cu TVA te alegi cu un hot-hacth pe care îl poți folosi în fiecare zi fără nici cea mai mică problemă, dar care te va bucura și atunci când ai chef să mergi tare. </p>
      <p>Imediat ce treci pe Sport sau Race Track nu ai cum să rămâi indiferent. Evacuarea activă nu are cum să nu-ți gâdile urechile, suspensia așează mașina perfect pe drum, motorul devine mult mai sensibil la orice atingere a accelerației, iar direcția te ajută să prinzi trasa dorită. Frânele sunt extrem de eficiente în orice moment, iar scaunele te strâng bine în ”brațe” tot timpul, amintindu-ți mereu că trebuie să rămâi perfect conectat cu o astfel de mașină.</p>
      <p>Principalele puncte pro și contra pentru Ford Focus ST 2019 2.3 EcoBoost 280 CP M6:</p>
      <h3>PRO</h3>
      <ul>
        <li>suspenia adaptivă poate aduce mult confort, incredibil de mult pentru un hot-hacth, dar poate transforma radical mașina pe modurile Sport și Track, când devine cu adevărat rigidă;</li>
        <li>motorul este foarte bine reglat, puterea și cuplul sunt mereu prezente, la orice turație și în orice treaptă de viteză apăsarea accelerației la podea te împinge serios în scaun;</li>
        <li>sistemul rev-matching (disponibil opțional în pachetul Performance) este genial și te face să te simți precum un pilot de curse ce folosește la retrogradare tehnica ”heel and toe”;</li>
        <li>evacuarea activă este de efect, nu are cum să nu placă;</li>
        <li>preț de bază bun raportat la performanțe și dotări. </li>
      </ul>
      <h3>CONTRA</h3>
      <ul>
        <li>scaunele față sunt foarte masive și răpesc destul de mult din spațiul pentru pasagerii spate. În plus, deși nu a fost deloc cazul meu, se pot dovedi inconfortabile pentru unele persoane;</li>
        <li>cursa levierului cutiei de viteze este cam lungă și uneori selectarea rapidă a treptei dorite devine dificilă.</li>
      </ul>
      <slideshow>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-2.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-3.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-4.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-5.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-6.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-8.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-10.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-12.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-14.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-15.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-16.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-18.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-19.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-20.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-21.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-22.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-23.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-24.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-25.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-26.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-27.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-1.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-28.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-29.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-30.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-31.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-32.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-33.jpg"/>
        </figure>
        <figure>
          <img src="https://www.gadget.ro/wp-content/uploads/2019/12/Ford-Focus-ST-2019-2.3-EcoBoost-280-CP-M6-34.jpg"/>
        </figure>
      </slideshow>
      <related>
        <h4>Articole similare</h4>
        <a href="https://www.gadget.ro/notebook-gaming-acer-predator-helios-300-ph317-53-review/"/>
        <a href="https://www.gadget.ro/abbyy-finereader-15-review/"/>
        <a href="https://www.gadget.ro/bmw-m135i-2019-xdrive-306-cp-steptronic-review/"/>
        <a href="https://www.gadget.ro/ford-mustang-mach-e-suv-electric-cu-pana-la-600-km-autonomie/"/>
      </related>
    </article>
  </body>
</html>