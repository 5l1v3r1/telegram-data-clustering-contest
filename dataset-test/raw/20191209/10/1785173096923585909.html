<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/o-lucrare-scrisa-de-o-femeie-in-premiera-pe-scena-operei-de-stat-din-viena-1922401709002019121019193404"/>
    <meta property="og:site_name" content="News.ro"/>
    <meta property="article:published_time" content="2019-12-09T10:17:00+00:00"/>
    <meta property="og:title" content="O lucrare scrisă de o femeie, în premieră pe scena Operei de Stat din Viena"/>
    <meta property="og:description" content="Scena Operei de Stat din Viena găzduieşte, în premieră în cei 150 de ani de activitate, o lucrare scrisă de o femeie."/>
  </head>
  <body>
    <article>
      <h1>O lucrare scrisă de o femeie, în premieră pe scena Operei de Stat din Viena</h1>
      <address><time datetime="2019-12-09T10:17:00+00:00">09 Dec 2019, 10:17</time> by <a rel="author">Patricia Marinescu</a></address>
      <p>
        <b>Scena Operei de Stat din Viena găzduieşte, în premieră în cei 150 de ani de activitate, o lucrare scrisă de o femeie.</b>
      </p>
      <p>Compozitoarea austriacă Olga Neuwirth a scris o operă bazată pe romanul „Orlando” (1928) al scriitoarei britanice Virginia Woolf, abordând teme ca dualitatea şi fluiditatea genului, scrie BBC.</p>
      <p>Spectacolul a avut premiera pe 8 decembrie. Rolul principal - Orlando, născut bărbat în Anglia elizabetană şi devenit femeie secole mai târziu - este jucat de Kate Lindsey.</p>
      <p>Neuwirth a spus că respingerea stereotipurilor legate de gen au inspirat-o de la prima lectură, în adolescenţă, a romanului lui Woolf.</p>
      <p>„Nu este doar o călătorie prin secole, ci o constantă punere sub semnul întrebării a normelor societăţii, iar societatea este făcută de bărbat”, a declarat ea pentru BBC. „Fiecare fiinţă umană are voie să aleagă ceea ce simte. Nu mai există un model binar”.</p>
      <p>Ea a mai spus că „este puţin ciudat” să fie prima femeie conpozitor care are o lucrare montată la Opera de Stat din Viena. Instituţia a anulat în trecut o încercare a ei de a monta un spectacol cu un libret al lui Elfriede Jelinek, laureat Nobel.</p>
      <p>„O sută cincizeci de ani este mult. Dar mereu am spus că niciodată nu e prea târziu. Aşadar, este bine că s-au gândit, în sfârşit, la asta. Dacă eşti prima, va trebui să existe şi a doua, a treia şi aşa mai departe”.</p>
      <p>Dirijorul Matthias Pintscher a spus: „Ea amestecă tot. Avem o orchestră tradiţională în fosă. Pe lângă asta, avem trei clape, o trupă jazz şi multe <i>sample</i>-uri care se îmbină”.</p>
      <p>Costumele au fost create de designerul Rei Kawakubo, de la Commes des Garçons. Din distribuţie mai face parte Justin Vivian Bond, artist transgender, care interpretează rolul copilului lui Orlando.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>