<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/746047"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T10:11:00+00:00"/>
    <meta property="og:title" content="ตม.กวาดล้างจับ9ต่างด้าว ปลอม'หนังสือเดินทาง'ซุกไทย"/>
    <meta property="og:description" content="ตม. ระดมกวาดล้างอาชญากรรม จับต่างด้าวกบดานไทย 9 ราย พบใช้หนังสือเดินทางปลอม"/>
  </head>
  <body>
    <article>
      <h1>ตม.กวาดล้างจับ9ต่างด้าว ปลอม'หนังสือเดินทาง'ซุกไทย</h1>
      <address>
        <time datetime="2019-12-09T10:11:00+00:00">09 Dec 2019, 10:11</time>
      </address>
      <p>
        <b>ตม. ระดมกวาดล้างอาชญากรรม จับต่างด้าวกบดานไทย 9 ราย พบใช้หนังสือเดินทางปลอม</b>
      </p>
      <p>เมื่อวันที่ 9 ธ.ค. ที่สำนักงานตรวจคนเข้าเมือง (บช.สตม.) พล.ต.ต.ชูฉัตร ธารีฉัตร รอง ผบช.สตม. พร้อมด้วย พล.ต.ต.วีรพล เจริญศิริ ผบก.ตม.2 พ.ต.อ.เกติ์ฉกาจ นิลประดับ รอง ผบก.ตม.2 พ.ต.อ.เพลิน กลิ่นพยอม ผกก.สส.ปป.บก.ตม.2 แถลงผลการระดมกวาดล้างอาชญากรรมและกวดขันจับกุมคนต่างด้าวที่เข้ามาอยู่ในราชอาณาจักรโดยผิดกฎหมายในช่วงเดือน พ.ย. 2562 รวมจำนวน 9 คดี <br/><br/>พล.ต.ต.ชูฉัตร เปิดเผยว่า การจับกุมครั้งนี้สืบเนื่องจากทาง พล.ต.อ.จักรทิพย์ ชัยจินดา ผบ.ตร. ได้มอบหมายให้ สตม. ดำเนินการระดมกวาดล้างอาชญากรรมและกวดขันจับกุมคนต่างด้าวที่เข้ามาอยู่ในราชอาณาจักรโดยผิดกฎหมาย ซึ่งทางเจ้าหน้าที่ บก.ตม.2 ใช้ระบบไบโอเมทริกสามารถจับกุมได้จำนวน 9 ราย แบ่งเป็นผู้ต้องหาคดีใช้หนังสือเดินทางปลอมจำนวน 7 คดี โดยเป็นชาวบังคลาเทศ 1 คน ชาวไต้หวัน 1 คน ชาวจีน 1 คน ชาวโมร็อคโค 2 คนและชายไม่ทราบสัญชาติ 2 คน เป็นผู้ต้องหาใช้หนังสือเดินทางของผู้อื่นจำนวน 2 คดี โดยเป็นชาวเม็กซิโก 1 คนและชาวจีน 1 คน ซึ่งจากการสอบสวนทราบว่าพฤติการณ์ของผู้ต้องหาจำนวน 7 คนนั้นได้ใช้หนังสือเดินทางปลอมเพื่อจะทำการเดินทางไปยังประเทศที่สาม ส่วนชาวต่างชาติอีก 2 คนนั้นได้นำหนังสือเดินทางจริงแต่เป็นของผู้อื่นที่มีใบหน้าที่คล้ายกับตนเองเพื่อเดินทางเข้ามาท่องเที่ยวในประเทศไทย</p>
      <figure>
        <img src="https://www.dailynews.co.th/admin/upload/20191209/news_faAQDFnVsR172306_533.jpg?v=20191210106?v=8078"/>
      </figure>
      <p>เบื้องต้นเจ้าหน้าที่แจ้งข้อหากับชาวจีน 1 คนและชาวเม็กซิโก 1 คน "ใช้หนังสือเดินทางของผู้อื่นโดยมิชอบในประการที่น่าจะก่อให้เกิดความเสียหายต่อผู้อื่นหรือประชาชน" แจ้งข้อหากับชาวโมร็อคโค 2 คน "ปลอมและใช้แผ่นแปะตรวจลงตราปลอม (วีซ่าในกลุ่มประเทศยุโรป) อันใช้การตรวจลงตราสำหรับการเดินทางระหว่างประเทศ" ส่วนชาวบังคลาเทศ 1 คน ชาวไต้หวัน 1 คน ชาวจีน 1 คนและชายไม่ทราบสัญชาติ 2 คน ถูกแจ้งข้อหา "ปลอมและใช้หรือมีไว้ซึ่งหนังสือเดินทางปลอมในการเดินทางระหว่างประเทศ" ควบคุมตัวผู้ต้องหาทั้งหมดส่งพนักงานสอบสวน สภ.ท่าอากาศยานสุวรรณภูมิ เพื่อดำเนินคดีตามกฎหมายต่อไป.</p>
    </article>
  </body>
</html>