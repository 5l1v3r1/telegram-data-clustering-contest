<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/sport/hazena/plzen-hazena.A191209_519471_hazena_ald"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T10:35:00+00:00"/>
    <meta property="og:title" content="Plzeňští házenkáři jsou znovu lídry, trenér však výkon kritizoval"/>
    <meta property="og:description" content="Jedinkrát, hned v úvodu zápasu, pustili soupeře do vedení. V nedělním utkání 13. kola extraligy házenkáři Talentu M. A. T. Plzeň porazili doma Brno 34:31 a vrátili se díky tomu do čela tabulky. Přesto trenér Tonar po utkání s výkonem týmu příliš spokojený nebyl."/>
  </head>
  <body>
    <article>
      <h1>Plzeňští házenkáři jsou znovu lídry, trenér však výkon kritizoval</h1>
      <address><time datetime="2019-12-09T10:35:00+00:00">09 Dec 2019, 10:35</time> by <a rel="author" href="https://www.idnes.cz/novinari/ervin-schulz.N460" target="_blank">Ervín Schulz</a></address>
      <p>házená - MOL liga žen - 14:Most vs. Dunajská Stredaházená - MOL liga žen - 14:Hodonín vs. Michalovceházená - MOL liga žen - 13:Poruba vs. Zlínházená - STRABAG RAIL Extraliga mužů - 13:Frýdek-M. vs. Kopřivnice Jedinkrát, hned v úvodu zápasu, pustili soupeře do vedení. V nedělním utkání 13. kola extraligy házenkáři Talentu M. A. T. Plzeň porazili doma Brno 34:31 a vrátili se díky tomu do čela tabulky. Přesto trenér Tonar po utkání s výkonem týmu příliš spokojený nebyl.</p>
      <p>„Zdálo se mi, že si po středečním divokém vítězství v Kopřivnici myslíme, že každého soupeře přestřílíme. Tudy ale cesta nevede. Neviděl jsem tam nic pozitivního, hlavně obrana byla měkká, nefungovalo to,“ zlobil se Michal Tonar.</p>
      <p>Tým znovu podržela spíš produktivita v útoku. Brno jen dotahovalo, ale několikrát se dokázalo dostat na dostřel. Těsně před pauzou Nejdl navýšil náskok Plzně na 18:12, ale hosté ještě dvěma góly poločasové skóre zmírnili. A když přidali další dvě trefy hned zkraje druhé části, živili šanci na body. „Byli jsme připravení, podali jsme dobrý výkon. Rozhodla větší individuální kvalita domácích hráčů. My jsme udělali pár zbytečných chyb, navíc jsme nedali tři sedmičky a takové chyby Plzeň trestá,“ litoval brněnský kouč Ivo Vávra.</p>
      <p>Brno nezlomil ani osmiminutový úsek bez vstřelené branky, v 50. minutě Šafránek z křídla upravil stav už na 29:24. Jenže hosté ještě dokázali zabrat a Daníček pět minut před koncem snížil na rozdíl jediného gólu (30:29). „Brno nás přehrávalo jednoduchými věcmi. Nějaká únava z náročného programu tam může být, ale nám chyběl větší pohyb a zvlášť v defenzivě také důraz,“ konstatoval Tonar.</p>
      <p>Závěr ale domácí zvládli. Za stavu 31:29 gólman Šmíd nohou vyrazil střelu Bosáka ze sedmičky, a když vzápětí na druhé straně Ivančev stejnou výhodou nepohrdl, Plzeň se uklidnila a body si už vzít nenechala. „Ale takový způsob hry praktikovat nehodláme. Máme dva dny na to, abychom si to srovnali v hlavách před semifinále Českého poháru,“ varoval plzeňský trenér.</p>
      <p>Pohárový duel sehraje Talent ve středu večer v Novém Veselí.</p>
    </article>
  </body>
</html>