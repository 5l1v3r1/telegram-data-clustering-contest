<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/466178/%E0%A6%A4%E0%A6%BF%E0%A6%A8-%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A6%B8%E0%A7%9C%E0%A6%95-%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%BE%E0%A6%A3-%E0%A6%97%E0%A7%87%E0%A6%B2-%E0%A7%AA"/>
    <meta property="og:site_name" content="Daily Janakantha"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="তিন জেলায় সড়ক দুর্ঘটনায় প্রাণ গেল ৪ জনের"/>
    <meta property="og:description" content="অনলাইন রিপোর্টার ॥ বগুড়ার শেরপুরে ট্রাকচাপায় মহির উদ্দিন (৬০) নামের এক পথচারী নিহত হয়েছেন। আজ সোমবার ভোর সাড়ে ৫টার দিকে উপজেলা শহরের কলেজ রোড এলাকায় ঢাকা-বগুড়া মহাসড়কে এই দুর্ঘটনা ঘটে। নিহত মহির উদ্দিন উপজেলার গাড়ীদহ ইউনিয়নের হাপুনিয়া গ্রামের বাসিন্দা। প্রত্যক্ষদর্শীরা জানান, সোমবার ভোরে মহির উদ্দিন কলেজ রোড ..."/>
  </head>
  <body>
    <article>
      <h1>তিন জেলায় সড়ক দুর্ঘটনায় প্রাণ গেল ৪ জনের</h1>
      <address>
        <time datetime="2019-12-09T10:25:00+00:00">09 Dec 2019, 10:25</time>
      </address>
      <figure>
        <img src="http://www.dailyjanakantha.com/files/201912/1575890626_03.jpg"/>
      </figure>
      <p>অনলাইন রিপোর্টার ॥ বগুড়ার শেরপুরে ট্রাকচাপায় মহির উদ্দিন (৬০) নামের এক পথচারী নিহত হয়েছেন। আজ সোমবার ভোর সাড়ে ৫টার দিকে উপজেলা শহরের কলেজ রোড এলাকায় ঢাকা-বগুড়া মহাসড়কে এই দুর্ঘটনা ঘটে।</p>
      <p>নিহত মহির উদ্দিন উপজেলার গাড়ীদহ ইউনিয়নের হাপুনিয়া গ্রামের বাসিন্দা।</p>
      <p>প্রত্যক্ষদর্শীরা জানান, সোমবার ভোরে মহির উদ্দিন কলেজ রোড এলাকায় মহাসড়ক পার হচ্ছিলেন। এ সময় ঢাকাগামী একটি ট্রাক তাকে চাপা দেয়। এতে ঘটনাস্থলেই তার মৃত্যু হয়। খবর পেয়ে ফায়ার সার্ভিসের কর্মীরা ঘটনাস্থল থেকে নিহতের মরদেহ উদ্ধার করেছে।</p>
      <p>অন্যদিকে, ময়মনসিংহের গফরগাঁওয়ে ব্যাটারিচালিত অটোরিকশার সঙ্গে সংঘর্ষে এক মোটরসাইকেল আরোহী নিহত হয়েছেন। এ ঘটনায় আহত হয়েছেন আরও ৪ অটোরিকশা যাত্রী। এদিকে ত্রিশালে বাসচাপায় অজ্ঞাত এক ব্যক্তি নিহত হয়েছেন।</p>
      <p>নিহত মোটরসাইকেল আরোহীর নাম ইমরান হাসান (২৫)। আহতদের ময়মনসিংহ মেডিকেল কলেজ হাসপাতালে ভর্তি করা হয়েছে।</p>
      <p>রবিবার রাত সাড়ে ৮টায় গফরগাঁও-দেওয়ানগঞ্জ সড়কের আলতাফ হোসেন গোলন্দাজ সেতুর ওপর এ ঘটনা ঘটে। নিহত ইমরান উপজেলার দত্তেরবাজার ইউনিয়নের বিরই গ্রামের বাসিন্দা।</p>
      <p>স্থানীয়রা জানায়, রবিবার রাত সাড়ে ৮টার দিকে ইমরান হাসান মোটরসাইকেলযোগে গফরগাঁও-দেওয়ানগঞ্জ সড়কের আলতাফ হোসেন গোলন্দাজ সেতুতে ঘুরতে যান। এ সময় সেতুর ওপরে একটি অটোরিকশার সঙ্গে মোটরসাইকেলের মুখোমুখি সংঘর্ষ হয়। এতে ঘটনাস্থলেই ইমরানের মৃত্যু হয়।</p>
      <p>এ সময় অটোরিকশার যাত্রী উপজেলার চরআলগী ইউনিয়নের নয়াপাড়া এলাকার উজ্জল মিয়া (৩০), নিদিয়ারচর গ্রামের আসাদ (১৮), মাইজপাড়া এলাকার সোহেল (২৫) ও নয়াপাড়া এলাকার রুবেল (৩৫) গুরুতর আহত হন।</p>
      <p>এদিকে ঢাকা-ময়মনসিংহ মহাসড়কের ত্রিশালে উকিলবাড়ি মোড়ে বাস চাপায় অজ্ঞাত এক ব্যক্তির মৃত্যু হয়েছে। ত্রিশাল থানার ভারপ্রাপ্ত কর্মকর্তা (ওসি) আজিজুর রহমান ঘটনার সত্যতা নিশ্চিত করেছেন।</p>
      <p>এছাড়া, জয়পুরহাটে নিয়ন্ত্রণ হারিয়ে ব্রিজের রেলিংয়ের সঙ্গে ধাক্কা লেগে সুলতান মাহমুদ নামের এক অটোরিকশার চালক নিহত হয়েছেন। এ ঘটনায় রাব্বি হোসেন নামের অটোরিকশার এক যাত্রী আহত হয়েছেন। রবিবার সন্ধ্যায় জয়পুরহাট-ধামইরহাট সড়কের সদর উপজেলার জিতারপুর এলাকায় এ দুর্ঘটনা ঘটে।</p>
      <p>নিহত সুলতান মাহমুদ সদর উপজেলার খঞ্জনপুর গ্রামের নুর মোহাম্মদের ছেলে।</p>
      <p>আহত রাব্বি হোসেন একই গ্রামের শহিদুল ইসলামের ছেলে। তাকে উদ্ধার করে জয়পুরহাট আধুনিক জেলা হাসপাতালে ভার্তি করা হয়েছে।</p>
      <p>জয়পুরহাট সদর থানার ভারপ্রাপ্ত কর্মকর্তা (ওসি) শাহরিয়ার খান জানান, বিকালে সুলতান মাহমুদ মঙ্গলবাড়ী বাজার থেকে অটোরিকশায় যাত্রী নিয়ে জয়পুরহাট সদরে যাচ্ছিলেন। জিতারপুর এলাকায় পৌঁছালে অটোরিকশাটি নিয়ন্ত্রণ হারিয়ে ব্রিজের রেলিংয়ের সঙ্গে ধাক্কা লাগলে সুলতান ও রাব্বি দুজনই আহত হন। তাদের উদ্ধার করে জয়পুরহাট আধুনিক জেলা হাসপাতালে নেয়া হলে রাত আটটার দিকে চিকিৎসাধীন অবস্থায় অটোরিকশা চালক সুলতান মাহমুদের মৃত্যু হয়।</p>
    </article>
  </body>
</html>