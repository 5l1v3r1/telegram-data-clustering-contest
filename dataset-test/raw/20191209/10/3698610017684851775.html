<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/normandskiy-samit-u-parizhi-plan-zustrichey-332322_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T10:58:00+00:00"/>
    <meta property="og:title" content="Нормандський саміт у Парижі: план зустрічей"/>
    <meta property="og:description" content="За даними ЗМІ, після офіційних заходів саміту має відбутися зустріч Володимира Зеленського та Володимира Путіна."/>
  </head>
  <body>
    <article>
      <h1>Нормандський саміт у Парижі: план зустрічей</h1>
      <h2>За даними ЗМІ, після офіційних заходів саміту має відбутися зустріч Володимира Зеленського та Володимира Путіна.</h2>
      <address>
        <time datetime="2019-12-09T10:58:00+00:00">09 Dec 2019, 10:58</time>
      </address>
      <p>У понеділок, 9 грудня, в Парижі відбудеться <b><a href="https://dt.ua/POLITICS/pripinennya-vognyu-i-zvilnennya-zaruchnikiv-goncharuk-nazvav-golovni-zavdannya-zelenskogo-na-normandskomu-samiti-332303_.html">зустріч у нормандському форматі</a></b>, в якій візьмуть участь лідери України, Німеччини, Франції та Росії. Востаннє нормандський саміт проводили у 2016 році.</p>
      <p>Напередодні Офіс президента України оприлюднив розклад зустрічі, згідно з яким, Володимир Зеленський прибуде до Єлисейського палацу о <b>14:55</b> за місцевим часом (15:55 за Києвом).</p>
      <p>Вже о <b>15:05</b> (16:05 за Києвом) Володимир Зеленський зустрінеться із французьким колегою Еммануелем Макроном. Із канцлеркою Німеччини  Ангелою Меркель український президент зустрінеться о <b>15:30</b> (16:30 за Києвом).</p>
      <p>О <b>16:00</b> (17:00 за Києвом) запланована зустріч лідерів країн "нормандської четвірки". Зустрітися зі ЗМІ Володимир Зеленський, Ангела Меркель, Еммануїл Макрон та президент РФ Володимир Путін мають о <b>18:45</b> (19:45 за Києвом). Зустріч відбудеться у форматі пресконференції.</p>
      <p>Зазначимо, що спочатку в Офісі президента України не планували двосторонню зустріч Володимира Зеленського та  Володимира Путіна. Однак 9 грудня в Офісі голвои держави повідомили, що <b><a href="https://dt.ua/UKRAINE/v-ofisi-prezidenta-pidtverdili-dvostoronnyu-zustrich-zelenskogo-i-putina-v-parizhi-332330_.html">президенти України та Росії зустрінуться</a></b> після завершення офіційних заходів нормандського саміту та пресконференції його учасників.</p>
      <p>Окрім того, із о <b>15:00</b> (16:00 за Києвом) Ангела Меркель планує зустрітися сам на сам із Володимиром Путіним.</p>
      <p>Нагадаємо, 7 грудня Рада національної безпеки і оборони України провела в ОПУ закрите засідання, на якому <b><a href="https://dt.ua/POLITICS/na-zasidanni-schodo-samitu-zatverdzheno-osnovniy-scenariy-rozvitku-situaciyi-sekretar-rnbo-332240_.html">затвердила один із сценаріїв розвитку подій у зв'язку з майбутнім нормандським самітом</a></b>, який втілюватиметься в життя як основний.</p>
      <p>"Президент їде на Нормандський формат, озброєний певною інформацією, яка, я думаю, буде абсолютно з користю використана в інтересах нашої держави", - сказав за підсумками засідання секретар РНБО Олексій Данілов.</p>
      <p>Напередодні на Майдані Незалежності у Києві та в інших містах країни відбулося <b><a href="https://dt.ua/POLITICS/chervoni-liniyi-dlya-zelenskogo-tisyachi-lyudey-viyshli-na-vulici-lvova-harkova-dnipra-y-inshih-mist-ukrayini-332298_.html">Всеукраїнське віче "Червоні лінії для Зеленського"</a></b>, учасники якого закликали президента не домовлятися про мир ціною компромісу з агресором. Ініціаторами є партії "Європейська Солідарність", "Батьківщина" та "Голос". Також приєдналися ВО "Свобода" та "Демократична сокира".</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав у <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції.</p>
      <p>Голова МЗС України <b><a href="https://dt.ua/POLITICS/pristayko-rozkriv-zmist-dokumenta-yakiy-pidgotuvali-do-normandskogo-samitu-331784_.html">Вадим Пристайко повідомив, що робочий варіант комюніке затвердили</a></b> на початку вересня. За підсумками саміту лідери чотирьох країн повинні дати позитивну оцінку розведенню військ на трьох ділянках та обміну утримуваними особами, а також схвалити продовження роботи в цих напрямках. Про зміну положень або черговість пунктів Мінських домовленостей не йдеться.</p>
      <p>Також <b><a href="https://dt.ua/POLITICS/pristayko-pererahuvav-chervoni-liniyi-dlya-zelenskogo-na-samiti-normandskoyi-chetvirki-331792_.html">Пристайко запевнив, що Зеленський не піде на поступки з ключових питань</a></b>, що стосуються суверенітету і національної безпеки.</p>
      <p>Докладніше про підготовку зустрічі читайте у статті Костянтина Єлісєєва "<b><a href="https://dt.ua/internal/parizkiy-samit-normandskoyi-chetvirki-vryatuvati-ukrayinu-vid-strategichnoyi-pomilki-331731_.html">Паризький саміт нормандської четвірки: врятувати Україну від стратегічної помилки</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>