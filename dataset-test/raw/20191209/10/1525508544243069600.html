<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793129/%D9%86%D9%82%D8%B4%D9%87-%D8%A7%D9%88%D9%84%DB%8C%D9%87-%DA%A9%D8%A7%D8%B1%D8%AE%D8%A7%D9%86%D9%87-%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C-%DA%AF%D8%B1%DA%AF%D8%A7%D9%86-%D8%AA%D9%87%DB%8C%D9%87-%D8%B4%D8%AF-%D9%85%D8%AD%D8%AF%D9%88%D8%AF%DB%8C%D8%AA-%D9%81%D8%B6%D8%A7-%D8%AF%D8%A7%D8%B1%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:35:48+00:00"/>
    <meta property="og:title" content="رئیس پارک علم و فناوری گلستان: نقشه اولیه کارخانه علم و فناوری گرگان تهیه شد/ محدودیت فضا داریم"/>
    <meta property="og:description" content="گرگان- رئیس پارک علم و فناوری گلستان با بیان این که نقشه اولیه کارخانه علم و فناوری گرگان تهیه شد، گفت: پارک علوم فناوری در گلستان با معضل فضای فیزیکی روبرو است."/>
  </head>
  <body>
    <article>
      <h1>رئیس پارک علم و فناوری گلستان: نقشه اولیه کارخانه علم و فناوری گرگان تهیه شد/ محدودیت فضا داریم</h1>
      <address>
        <time datetime="2019-12-09T10:35:48+00:00">09 Dec 2019, 10:35</time>
      </address>
      <p>به گزارش <a href="https://www.mehrnews.com/">خبرنگار مهر</a>، مهدی غفاری ظهر دوشنبه در نشست خبری با اصحاب رسانه گلستان در محل نمایشگاه هفته پژوهش اظهارکرد: نمایشگاه دستاوردهای پژوهش و فناوری از روز گذشته با حضور استاندار گلستان و سایر مدیران دستگاه های اجرایی شروع به کار کرد.</p>
      <p>وی از برگزاری کارگاه های مختلف تخصصی در جنب نمایشگاه خبرداد و افزود: همچنین نشست هایی را با مسئولان مختلف برای رفع موانع پژوهش برگزار کردیم.</p>
      <p>غفاری گفت: دستاوردهای پژوهشی و فناوری استان روز گذشته رونمایی شد و سرمایه گذاران هم در آن حضور داشتند.</p>
      <p>وی بیان کرد: فرش فناوری با هدف ارائه طرح های فناورانه اجرا و پژوهشگران طرح های خود را به مدت سه دقیقه ارائه کردند.</p>
      <p>غفاری ادامه داد: بازتاب اقدامات و طرح های پژوهشی علاوه بر تشویق دیگران سبب می شود که همه مردم با آن طرح و پژوهش آشنا شوند.</p>
      <p>وی همچنین به محدودیت فیزیکی در استان اشاره کرد و گفت: مذاکراتی برای تأمین فضای فیزیکی و محل پارک علم و فناوری انجام شده و مسئولان باید در این زمینه به ما کمک کنند.</p>
      <p>غفاری اضافه کرد: در گرگان و دیگر شهرهای استان پارک علم و فناروی یک متر فضا ندارد و فضاهایی را از بخش خصوصی اجاره کرده ایم.</p>
      <p>وی گفت: در سفر معاون علمی رئیس جمهور به استان حمایت ۲۰ میلیارد تومانی مطرح شد و امیدواریم که مسئولان هم در تأمین زمین به ما کمک کنند.</p>
      <p>غفاری افزود: کارخانه علم و فناوری در گرگان به مبلغ پنج میلیارد تومان و در گنبدکاووس به مبلغ سه میلیارد تومان ایجاد خواهد شد.</p>
      <p>وی توضیح داد که تفاهمنامه ای با شورای شهر گرگان برای تأمین زمین امضا شده و نقشه اولیه آن در حال تهیه است تا وارد فاز اجرایی شویم.</p>
      <p>غفاری گفت که مجموع شرکت مستقر در نمایشگاه دو میلیون دلار صادرات داشته اند.</p>
      <p>وی همچنین تصریح کرد: حمایت های پارک مالی و یا ایجاد پل ارتباطی با دیگر نهادها است و در زمینه مالی از ۶ میلیون تومان تا سقف ۱۰۰ میلیون تومان و همچنین برای تجاری سازی تا سقف ۲۰۰ میلیون تومان تسهیلات پرداخت می کنیم.</p>
      <p>غفاری گفت که ۲۸ شرکت در پارک و ۶۰ شرکت استارتاپی در گرگان و ۱۲ شرکت استارتاپی در گنبدکاووس وجود دارند که البته برخی از آن ها روی کاغذ هستند.</p>
    </article>
  </body>
</html>