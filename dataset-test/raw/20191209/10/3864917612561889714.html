<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2834036-na-bankovij-ne-znaut-skilki-trivatime-normandska-zustric.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="На Банковій не знають, скільки триватиме &quot;нормандська зустріч&quot;"/>
    <meta property="og:description" content="В Офісі Президента України утримуються від прогнозів щодо тривалості переговорів лідерів чотирьох країн під час саміту в нормандському форматі. "/>
  </head>
  <body>
    <article>
      <h1>На Банковій не знають, скільки триватиме "нормандська зустріч"</h1>
      <h2>В Офісі Президента України утримуються від прогнозів щодо тривалості переговорів лідерів чотирьох країн під час саміту в нормандському форматі. </h2>
      <address>
        <time datetime="2019-12-09T10:01:00+00:00">09 Dec 2019, 10:01</time>
      </address>
      <p>Про це повідомив заступник голови Офісу Президента Кирило Тимошенко 9 грудня під час брифінгу у Парижі.</p>
      <p>"Французька сторона, як приймаюча, зробила план (зустрічі – ред.), але ж це перемовини, і тому вони можуть пройти як за короткий час, так і за довший. Ніхто не може поки сказати, скільки точно вони триватимуть, тобто як двосторонні зустрічі, так і зустріч у нормандському форматі", – зазначив Тимошенко.</p>
      <p>При цьому він додав, що від України в саміті бере участь "доволі велика делегація, щоб ми були готові до будь-яких питань".</p>
      <p>"Ми надамо інформацію (представникам ЗМІ – ред.), хто саме є в делегації. І члени делегації залежно від питань, які обговорюватимуться, зможуть змінюватися, тобто радники можуть приходити до нормандського формату і також допомагати <a href="https://www.ukrinform.ua/tag-prezident">Президенту</a> у вирішенні питань", – уточнив він.</p>
      <p>При цьому Тимошенко підтвердив, що як радники Президента у складі делегації присутні глава СБУ Іван Баканов, міністр внутрішніх справ Арен Аваков і Головнокомандувач ЗСУ Руслан Хомчак.</p>
      <p>Водночас на запитання, чи готовий уже текст фінальної заяви чотирьох лідерів і чи погодила цей документ Україна, Тимошенко відповів: "Як і казав пан Пристайко (Вадим Пристайко, міністр закордонних справ України – ред.), були варіанти щодо комюніке, вони є, але все ж буде вирішуватися за столом переговорів чотирьох лідерів країн".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2833992-v-op-pidtverdili-zustric-zelenskogo-i-putina.html">В ОП підтвердили зустріч Зеленського і Путіна</a>
      </blockquote>
      <p>Як повідомлялося, <a href="https://www.ukrinform.ua/rubric-polytics/2833701-vizit-do-pariza-zelenskij-rozpocne-iz-zustrici-z-makronom.html">9 грудня у Парижі відбудеться зустріч лідерів країн-учасниць нормандського формату</a>: України, Франції, Німеччини та РФ.</p>
      <p>Раніше заступник голови Офісу Президента Кирило Тимошенко підтвердив, що Президент України Володимир Зеленський планує провести зустріч із президентом Російської Федерації Володимиром Путіним після "нормандського саміту".</p>
    </article>
  </body>
</html>