<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/nobelfestligheter-leder-till-stokig-trafikdag-i-stockholm/"/>
    <meta property="og:site_name" content="DN.SE"/>
    <meta property="article:published_time" content="2019-12-09T10:32:24+00:00"/>
    <meta property="og:title" content="Nobelfestligheter leder till stökig trafikdag i Stockholm"/>
    <meta property="og:description" content="Den som ger sig ut i stockholmstrafiken under Nobeldagen får räkna med trängsel. Polisen ger rådet att lämna bilen hemma."/>
  </head>
  <body>
    <article>
      <h1>Nobelfestligheter leder till stökig trafikdag i Stockholm</h1>
      <address><time datetime="2019-12-09T10:32:24+00:00">09 Dec 2019, 10:32</time> by <a rel="author" href="https://www.dn.se/av/andreas-nordstrom/" target="_blank">Andreas Nordström</a></address>
      <p>
        <b>Den som ger sig ut i stockholmstrafiken under Nobeldagen får räkna med trängsel. Polisen ger rådet att lämna bilen hemma. </b>
      </p>
      <p>Under morgondagen pågår Nobelfestligheterna runt om i centrala Stockholm. Det kommer att medföra betydande störningar i trafiken.</p>
      <p>Polisen råder den som ska röra sig i innerstan att välja kollektivtrafik och låta bilen stå eftersom risken för långa köer är överhängande.  </p>
      <p><b>Bland de platser</b> som påverkas mest märks Hötorget. Förberedelserna inför Nobelprisutdelningen i Konserthuset får följdverkningar redan på tisdagsförmiddagen och Hötorget kommer att spärras av för allmänheten. Det kommer inte att vara någon handel på Hötorget under dagen.</p>
      <p>Torget kommer att användas för gäster och andra deltagare som efter prisutdelningen ska resa till Stockholms stadshus.</p>
      <p><b>På Nobeldagen planeras</b> också en större <a href="https://www.dn.se/kultur-noje/manifestation-mot-peter-handke-planeras-pa-nobeldagen/">manifestation med anledning av beslutet att tilldela Peter Handke</a> Nobelpriset i litteratur. Demonstrationen mot Handke kommer att äga rum på Norrmalmstorg mellan klockan 18 och 20.</p>
      <figure>
        <img src="https://cached-images.bonnier.news/cms30/UploadedImages/2019/12/9/dc438422-0127-4901-bdb2-2355c93bd581/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
        <figcaption><b>Bild 1 av 2</b> Nobelprisutdelningen i Konserthuset 2016.<cite>Foto: Jessica Gow/TT</cite></figcaption>
      </figure>
      <figure>
        <img src="https://cached-images.bonnier.news/cms30/UploadedImages/2019/12/9/aad9a614-679a-4335-8a55-43480a134b12/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
        <figcaption><b>Bild 2 av 2</b> Efter prisutdelningen i Konserthuset väntar Nobelbankett i Stadshuset.<cite>Foto: Fredrik Sandberg/TT</cite></figcaption>
      </figure>
      <p>Bildspel</p>
      <p>När det gäller kollektivtrafiken är all busstrafik inställd på Kungsgatan mellan Sveavägen och Vasagatan mellan klockan 12.30 och 19.30. På Sveavägen och Hantverkargatan är busstrafiken inställd från klockan 15.30 och resten av dagen. </p>
      <p>Stombusslinjerna 1 och 3 kommer att få ändrade körsträckor under större delen av tisdagen. Busstationen vid Stadshuset på Hantverkargatan är indragen hela dagen.</p>
      <p><b>SL påpekar</b> att tunnelbana och annan spårbunden trafik är ett bättre alternativ än buss för den som tänker resa i innerstan under framför allt eftermiddagen och kvällen.</p>
      <p>Polisen meddelar vidare att delar av centrala Stockholm kommer att övervakas av kameror på tisdagen för att förebygga och förhindra brott. Som en del av övervakningen kommer bland annat drönare att användas.</p>
      <p>Transportstyrelsen har beslutat om ett tillfälligt flygförbud över centrala Stockholm under Nobeldagen.</p>
    </article>
  </body>
</html>