<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/sport/bezpretsedentno-reshenie-izhvarliha-rusiya-ot-vsichki-golemi-sportni-meropriyatiya.html"/>
    <meta property="og:site_name" content="Topsport.bg"/>
    <meta property="article:published_time" content="2019-12-09T10:53:39+00:00"/>
    <meta property="og:title" content="Безпрецедентно решение - изхвърлиха Русия от всички големи спортни мероприятия"/>
    <meta property="og:description" content="Наказанието е за 4 години!"/>
  </head>
  <body>
    <article>
      <h1>Безпрецедентно решение - изхвърлиха Русия от всички големи спортни мероприятия</h1>
      <address>
        <time datetime="2019-12-09T10:53:39+00:00">09 Dec 2019, 10:53</time>
      </address>
      <p>Рядко срещано решение сериозно разбуни духовете в спорта. Изпълнителният комитет към Световната антидопингова агенция (WADA) наказа Русия за 4 години!</p>
      <p>По този начин, състезателите губят правото си да представят родината си на Олимпиадата в Токио догодина, както и на световни първенства, в това число и футболният Мондиал 2022. Добрата новина за селекцията на Станислав Черчесов поне е, че няма да изгуби вече спечелената си квота за Евро 2020. Това бе потвърдено още преди седмица от УЕФА, като Русия няма да загуби и домакинството на част от мачовете от шампионата на стадиона в Санкт Петербург, тъй като УЕФА като организация и нейните членове, не са обвързани с WADA.</p>
      <p>Изпълкомът единодушно прие препоръката на комитета да лиши Руската антидопингова агенция (РУСАДА) от нейния статус. По този начин Русия губи правото да домакинства на световни първенства в различните видове спорт в рамките на следващите 4 години.</p>
      <p>Спортистите от Русия ще могат да участват на големи състезания, но само ако докажат, че са "чисти", и в същото време бъдат представени като "неутрални". Т.е. няма да могат да се състезават под флага на Русия.</p>
      <p>Припомняме, че безпрецедентната санкция беше наложена поради факта, че Руската антидопингова агенция не съответства на антидопинговия кодекс на WADA.</p>
    </article>
  </body>
</html>