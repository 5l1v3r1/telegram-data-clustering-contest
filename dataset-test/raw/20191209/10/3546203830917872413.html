<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1134785533_Turtsiya_varna_na_Frantsiya_11_boytsi_na_Islyamska_darjava"/>
    <meta property="og:site_name" content="webcafé"/>
    <meta property="article:published_time" content="2019-12-09T10:35:00+00:00"/>
    <meta property="og:title" content="Турция върна на Франция 11 бойци на &quot;Ислямска държава&quot;"/>
    <meta property="og:description" content="Турция депортира 11 френски граждани, за които се подозира, че са били членове на &quot;Ислямска държава&quot;. Информацията идва от Министерството на вътрешните работи на Турция, съобщават световните агенции."/>
  </head>
  <body>
    <article>
      <h1>Турция върна на Франция 11 бойци на "Ислямска държава"</h1>
      <address><time datetime="2019-12-09T10:35:00+00:00">09 Dec 2019, 10:35</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2015/06/29/42342342342343423/618x345.jpg"/>
        <figcaption>До момента Анкара е депортирала над 60 бойци на ИД в държавите им по произход<cite>Снимка: © Getty Images</cite></figcaption>
      </figure>
      <p>Турция депортира 11 френски граждани, за които се подозира, че са били членове на "Ислямска държава". Информацията идва от Министерството на вътрешните работи на Турция, съобщават световните агенции.</p>
      <p>В кратко съобщение на ведомството се отбелязва, че 11 "чуждестранни терористи" са били върнати в родната им държава. Оттам не съобщават подробности за самоличността на върнатите хора.</p>
      <p>Очаква се при пристигането си във Франция депортираните да бъдат изправени пред съд по дела за съпричастност с терористичната организация.</p>
      <p>В началото на ноември Турция започна да връща чуждестранни бойци, заловени за предполагаеми връзки с "Ислямска държава" и държани в затвори в Турция или Сирия, в страните им по произход. Действията си Анкара мотивира с това, че страната "не е хотел" за чуждестранни екстремисти.</p>
      <p>През последните седмици турските власти задържаха също няколко десетки бойци на джихадистката групировка. Тези действия се активизираха след съобщението за ликвидиране на главатаря на ИД Абу Бакр ал Багдади.</p>
      <p>До момента повече от 60 екстремисти са депортирани, включително джихадисти от САЩ, Дания, Германия, Ирландия и Холандия.</p>
      <p>Депортирането на бойците във Франция идва и веднага след срещата на върха на НАТО в Лондон, където между президентите на Франция и на Труция прехвърчаха искри.</p>
    </article>
  </body>
</html>