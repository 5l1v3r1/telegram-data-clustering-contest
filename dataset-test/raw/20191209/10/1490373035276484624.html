<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/francie-dopravni-zacpa-demonstrace-duchodova-reforma_1912091019_aur"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T10:19:00+00:00"/>
    <meta property="og:title" content="Stávka ucpala Paříž. Celková délka kolon dosahuje pátý den protestů 600 kilometrů"/>
    <meta property="og:description" content="Okolí Paříže ochromila rekordní dopravní zácpa. Příčinou je stávka kvůli připravované reformě důchodového systému."/>
  </head>
  <body>
    <article>
      <h1>Stávka ucpala Paříž. Celková délka kolon dosahuje pátý den protestů 600 kilometrů</h1>
      <address><time datetime="2019-12-09T10:19:00+00:00">09 Dec 2019, 10:19</time> by <a rel="author">ČTK</a></address>
      <p>
        <b>Pátý den časově neomezené stávky v dopravě ve Francii kvůli vládnímu plánu reformy důchodového systému přinesl zácpy v okolí Paříže, které v pondělí ráno přesáhly 600 kilometrů. To je dvojnásobek oproti běžnému stavu a rekord pro letošní rok, informují francouzská média. Podle nich v zemi jezdí jen 15 až 20 procent vlaků, v metropoli pak pouze deset linek metra z šestnácti a polovina autobusů a tramvají.</b>
      </p>
      <p>Zaměstnanci státní železnice SNCF a pařížského dopravního podniku RATP tak od čtvrtka protestují proti záměru vlády prezidenta Emmanuela Macrona zavést jednotný důchodový systém se stejnými právy pro všechny. Železničáři a příslušníci dalších profesí by tak například přišli o výhodu předčasného odchodu do penze.</p>
      <figure>
        <iframe data-src="https://twitter.com/anyuser/status/1203949271575416833" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Prezident Macron a premiér Édouard Philippe měli v pondělí o záležitosti opět jednat se členy kabinetu, kteří mají reformu na starosti, schůzka ale byla přesunuta na úterý. Na tento den odbory svolaly další velkou demonstraci. Minulý čtvrtek Paříží pochodovalo 65 tisíc lidí a protestů po celé zemi se podle policie zúčastnilo 806 tisíc lidí.</p>
      <p>Sdružení zastupující obchodníky a firmy podnikající v cestovním ruchu už vyjádřila obavy z dopadů potenciálně dlouhé stávky na tyto sektory, napsal v pondělí server <a href="https://www.francetvinfo.fr/economie/greve/greve-du-5-decembre/direct-greve-du-9-decembre-suivez-la-journee-de-mobilisation-a-la-ratp-et-la-sncf-en-temps-reel-et-les-perturbations-dans-les-ecoles-et-les-creches_3736225.html">francetvinfo.fr</a>. Státní tajemnice na ministerstvu hospodářství a financí Agnés Pannierová-Runacherová v pondělí uvedla, že vláda zvažuje daňové kompenzace pro postižené podnikatele.</p>
      <p>Ve středu chce vláda představit podrobný plán důchodové reformy.</p>
      <figure>
        <iframe data-src="https://twitter.com/JohanBurns/status/1203954614405611520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/francie-duchodova-reforma-pariz-metro-odbory-emmanuel-macron-cgt_1912081440_gak"/>
        <a href="https://www.irozhlas.cz/zpravy-svet/francie-protesty-pariz-kamiony-stavka_1912071802_dok"/>
        <a href="https://www.irozhlas.cz/zpravy-svet/stavka-demonstrace-protesty-doprava-duchodova-reforma-francie-pariz_1912060930_tef"/>
        <a href="https://www.irozhlas.cz/zpravy-svet/francie-stavka-pariz-doprava-air-france_1912051237_hag"/>
      </related>
    </article>
  </body>
</html>