<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/rusya-4-yilligina-olimpiyatlardan-men-edildi,851412"/>
    <meta property="og:site_name" content="T24"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Rusya, 4 yıllığına tüm büyük spor organizasyonlarından men edildi"/>
    <meta property="og:description" content="&quot;Hâlihazırda kronik bir biçim kazanmış olan Rus karşıtı histerinin devamıdır&quot;"/>
  </head>
  <body>
    <article>
      <h1>Rusya, 4 yıllığına tüm büyük spor organizasyonlarından men edildi</h1>
      <h2>"Hâlihazırda kronik bir biçim kazanmış olan Rus karşıtı histerinin devamıdır"</h2>
      <address>
        <time datetime="2019-12-09T10:28:00+00:00">09 Dec 2019, 10:28</time>
      </address>
      <p><b>T24 Dış haberler<br/></b>Rusya, Dünya Anti-Doping Kurulu'nun (WADA) incelemesi sonucunda 4 yıllığına olimpiyatlardan ve birçok spor dalından men edildi. Rusya, önümüzdeki yaz Japonya'nın başkenti Tokyo'da yapılacak yaz olimpiyatlarına katılamayacak.<br/>WADA'nın bulgularına göre Rusya pozitif doping testlerine dair belgeleri silerek ve sahte kanıtlar ekleyerek laboratuvar bulgularıyla oynadı.<br/>Rusya'nın başı 2015'te WADA tarafından hazırlanan rapordan bu yana doping skandallarıyla beladaydı. Rusya, geçen sene yapılan Pyeongchang Kış Oyunları'na da 2014'te Soçi'deki oyunlarda meydana gelen skandallardan sebep katılamamıştı.<br/>Rusya Spor Bakanı <b>Pavel Kolobkov</b>, geçen hafta laboratuvardaki durumu "teknik sorunlara" bağlamıştı.</p>
      <h3>"Rus karşıtı histerinin devamı"</h3>
      <p>Rusya Başbakanı <b>Dmitriy Medvedev</b>, WADA'nın doping kurallarına uymadığı gerekçesiyle Rusya'yı 4 yıl boyunca olimpiyat ve dünya şampiyonalarından men etme kararına ilişkin, "Bu karar, hâlihazırda kronik bir biçim kazanmış olan Rus karşıtı histerinin devamıdır" dedi.<br/>Medvedev, yardımcılarıyla yaptığı toplantıda, WADA'nın Rusya'ya yönelik kararını değerlendirdi. Bir şekilde cezalandırılmış sporcularla ilgili bu tür kararların sık sık tekrarlandığını kaydeden Medvedev, "Bu karar, hâlihazırda kronik bir biçim kazanmış olan Rus karşıtı histerinin devamıdır" yorumunda bulundu.<br/>Medvedev, ilgili kurumların, WADA'nın kararına itiraz etmesi gerektiğini vurguladı. Öte yandan, Rus sporunda dopingle ilgili sorunların olduğuna da dikkati çeken Medvedev, "Spor alanımızda dopingle ilgili sorunlar var. Bu inkar edilemez" ifadesini kullandı.</p>
    </article>
  </body>
</html>