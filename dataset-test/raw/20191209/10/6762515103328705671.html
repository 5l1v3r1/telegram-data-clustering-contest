<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/ligi-zagraniczne/bundesliga/bayern-monachium-najslabszy-w-bundeslidze-od-lat/fjvc23k"/>
    <meta property="og:site_name" content="Przegląd Sportowy"/>
    <meta property="article:published_time" content="2019-12-09T10:23:41+00:00"/>
    <meta property="og:title" content="Bayern nie był tak nisko od 25 lat. Flick ma dwa problemy"/>
    <meta property="og:description" content="Po zmianie trenera wyniki Bayernu Monachium wciąż nie są satysfakcjonujące. W Bundeslidze tak nisko Bawarczycy nie byli od 25 lat. Pod względem punktowym w XXI wieku gorzej było tylko raz. W obu tych przypadkach Die Roten byli daleko od mistrzostwa Niemiec."/>
  </head>
  <body>
    <article>
      <h1>Bayern nie był tak nisko od 25 lat. Flick ma dwa problemy</h1>
      <address><time datetime="2019-12-09T10:23:41+00:00">09 Dec 2019, 10:23</time> by <a rel="author" href="https://www.przegladsportowy.pl/autorzy/szymon-piorek" target="_blank">Szymon Piórek</a></address>
      <p>
        <b>Po zmianie trenera wyniki Bayernu Monachium wciąż nie są satysfakcjonujące. W Bundeslidze tak nisko Bawarczycy nie byli od 25 lat. Pod względem punktowym w XXI wieku gorzej było tylko raz. W obu tych przypadkach Die Roten byli daleko od mistrzostwa Niemiec.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Gdy na początku listopada zwolniono Niko Kovača po porażce z Eintrachtem Frankfurt (1:5), Bayern Monachium zajmował czwartą pozycję w Bundeslidze z czterema punktami straty do lidera Borussii Mönchengladbach. Miesiąc później, sytuacja jest jeszcze gorsza. Bawarczycy po przegranej ze Źrebakami spadli na siódme miejsce i tracą do nich już siedem punktów.</p>
      <p>Tak nisko po 14. kolejkach Bayern nie był od 25 lat! Ostatni raz tak słabo monachijczycy rozpoczęli rozgrywki w 1994 roku, gdy po 14 spotkaniach zajmowali ósmą lokatę. Dla uzmysłowienia jak odległe są to czasy, wystarczy powiedzieć, że drużynom nie przyznawano wtedy jeszcze trzech punktów za zwycięstwo, a w Bundeslidze występowały Dynamo Drezno, czy Bayern Uerdingen (znany aktualnie pod nazwą KFC). Uwzględniając obecne przeliczenia tamtejszy Bayern prowadzony przez Giovanniego Trapattoniego uzbierał 22 punkty, a sezon zakończył na szóstym miejscu.</p>
      <p>Pod względem punktowym (Bawarczycy zdobyli 24.) w XXI wieku gorzej było tylko raz, w sezonie 2010/11. Po 14. kolejkach Die Roten uzbierali tylko 23 punkty. Również wtedy Bayern nie zdobył mistrzostwa. Finiszował na trzecim miejscu, a tuż za nim uplasowały się Hannover, Mainz, Nürnberg, Kaiserslautern i HSV Hamburg. Czterech z tych zespołów w Bundeslidze już nie ma.</p>
      <p>Euforia spowodowana przejęciem monachijskiej ekipy przez Hansiego Flicka, powoli ulatuje. Po czterech wygranych meczach, z bilansem bramkowym 16-0, nie ma już po niej śladu. Bayern ponownie musi gonić, a tymczasowy trener ma dwa poważne problemy.</p>
      <related>
        <a href="http://onet.tv/s/przegladsportowy/boniek-8-miejsce-lewandowskiego-w-plebiscycie-zlota-pilka-to-afront-i-ogromna/l1d5eb"/>
      </related>
      <p>Pierwszym jest strzeleckie zacięcie Roberta Lewandowskiego. W Bundeslidze Polak nie trafił od trzech spotkań i w klasyfikacji najskuteczniejsych zawodników na jedną bramkę zbliżył się już do niego Timo Werner. Można było się spodziewać, że kapitan kadry Jerzego Brzęczka w końcu przestanie trafiać na zawołanie, lecz Bayern tak się od niego uzależnił, że bez bramek Lewego nie jest w stanie wygrywać.</p>
      <p>– Jeśli Robert nie trafia, zaczynają się problemy Bayernu. Nie ma na ławce żadnego rezerwowego dającego wsparcie polskiemu snajperowi. Flick nie ma zawodnik, który po wejściu na boisko i może odmienić losy spotkania – tłumaczył Stefan Effenberg w programie "Doppelpass" na sport1.de.</p>
      <p>Drugą trapiącą kwestią dla Bawarczyków jest gra defensywna. Poważniejsze kontuzje leczą dwaj etatowi środkowi obrońcy Lucas Hernandez i Niklas Süle. W weekend z powodu urazu z boiska zszedł Jerome Boateng. Z tego powodu cierpi cały blok, który nie jest najszczelniejszy. Tylko w lidze Manuel Neuer stracił 20 bramek. Lepsze obrony mają wszystkie drużyny sklasyfikowane wyżej od Bayernu oraz VfL Wolfsburg i Union Berlin, w czym duża zasługa Rafała Gikiewicza.</p>
      <p>Do końca roku Bayern rozegra jeszcze cztery mecze. Po nich dowiemy się, czy trener Flick wypracował sobie odpowiedni kredyt zaufania, by poprawadzić zespół do końca sezonu.</p>
    </article>
  </body>
</html>