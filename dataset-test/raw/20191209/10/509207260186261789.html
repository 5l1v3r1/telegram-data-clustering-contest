<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/12/09/ugy-reklamozta-magat-a-budai-szemklinika-hogy-szpemben-kuldott-kamu-muteti-idopontot-de-nem-tette-zsebre-a-valaszt"/>
    <meta property="og:site_name" content="444"/>
    <meta property="article:published_time" content="2019-12-09T10:49:03+00:00"/>
    <meta property="og:title" content="A budai szemklinika mailben küldött műtéti időpontot, de nem tette zsebre a választ"/>
    <meta property="og:description" content="&quot;Az Ön lézeres szemműtétének időpontja 2020.01.07&quot;. &quot;Anyátokat, jobban látok, mint két sas.&quot;"/>
  </head>
  <body>
    <article>
      <h1>A budai szemklinika mailben küldött műtéti időpontot, de nem tette zsebre a választ</h1>
      <address><time datetime="2019-12-09T10:49:03+00:00">09 Dec 2019, 10:49</time> by <a rel="author">Szily László</a></address>
      <p>Még 12 millió forintot szeretnénk összegyűjteni az év végéig. Köszönjük, hogy összedobjátok. Akkor nem tartozunk majd senkinek, csak köszönettel - nektek.</p>
      <p>
        <a href="https://444.hu/tamogatas">Támogatok</a>
      </p>
      <p>Újítás a kéretlenreklám vagy szpemniparban: egy magyar egészségügyi cég azzal reklámozza a lézeres szemműtéteit, hogy gyanútlan - és velük semmiféle kapcsolatban nem álló - netezőknek küld levelet arról, hogy megvan a szemműtétjük időpontja. </p>
      <p>
        <b>Update: A Budai Szemészeti Központ ügyvédje cikkünk megjelenése után megkeresett és azt állította, hogy egy ilyen levél volt összesen, az, amelyikről alant részletesen szó lesz. Állításuk szerint tényleg egy olyan felhasználónak küldtek levelet a műtéti időpontjával, aki sosem volt az ügyfelük, de ez szerintük nem szpemelés volt, hanem tévedés, egész pontosan elírás. Egy valós ügyfelük mailcímét tévesen írták fel, így kaphatott levelet egy gyanútlan júzer.</b>
      </p>
      <figure>
        <img src="https://4cdn.hu/kraken/image/upload/s--sPuMTuZh--/c_limit,w_1160/7OEFwP7eBJTUHs9Bs.png"/>
      </figure>
      <p>M. barátom december 5-én kapott levelet arról, hogy egy hónappal későbbre, január 7-ére találtak neki lézeres szemműtéti időpontot a Budai Szemészeti Központ nevű magánintézménybe. Ez alapvetően jó hír lenne - még azzal együtt is, hogy a levélben emlegetett Opti LASIK 7D típusú műtét ára 340-380 ezer forint - csakhogy M.-nek semmi baja a látásával és sosem járt a Budai Szemészeti Központban.</p>
      <p>Annak megfelelően jól fel is háborodott a szemérmetlen reklámon, ezért a következő választ küldte a mailre:</p>
      <blockquote>"Anyátokat<br/>Jobban látok mint két sas<br/>marketing stratégiátok ocsmány és törvénytelen nem sűl le a bőr a képetekről?"</blockquote>
      <p>A szpemmelő klinika erre küldött válaszának két első mondata legalább akkora klasszisteljesítmény, mint maga az eredeti bepróbálkozás:</p>
      <blockquote>"Sajnáljuk, ha lenti levelünkkel megsértettük. Örülünk, hogy jól lát."</blockquote>
      <p>Hogy rögtön utána olyant állítsanak, ami M. esetében egészen biztosan nem volt igaz:</p>
      <blockquote>"A lenti sablon levelet a rendszer automatikusan küldi arra az email címre, amit a páciens megad, amikor először jelenik meg nálunk vizsgálaton. Biztosíthatom, hogy csak a páciensek által megadott e-mail címeket használjuk kommunikációra és ezeket az adatok (e-mail címeket) az érvényes GDPR szabályozásnak megfelelően kezeljük."</blockquote>
      <p>De ezek után, hogy, hogy nem, mégis hajlandónak mutatkoztak törölni <s>az illegálisan tárolt</s>, ki tudja honnan szerzett mailcímet:</p>
      <blockquote>"Ha Ön nem járt nálunk és nem kapott műtéti időpontot, akkor a hibás e-mail címet természetesen töröljük a rendszerből."</blockquote>
      <p>Majd kis híján ők sértődtek meg, vicces módon "adminisztrációs hibának" nevezve <s>egy ki tudja, kitől és mennyiért megszerzett</s> mailcím megbombázását tiltott reklámmal:</p>
      <blockquote>"Mindemellett azt gondolom, hogy adminisztrációs hibák a legjobb szándék ellenére is előfordulnak, és talán nem egy ilyen hangvételű levél a módja annak, hogy ezt jelezze."</blockquote>
      <p>Hogy ez elköszönés már a "vakulj meg!" modern marketingváltozata legyen.</p>
      <blockquote>"További jó egészséget és jó látást kívánok. Remélem a jövőben sem lesz szükséges a szolgáltatásainkra!<br/>Üdvözlettel:"</blockquote>
    </article>
  </body>
</html>