<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834045-v-ukraini-upovilnilosa-zrostanna-realizacii-promislovoi-produkcii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:08:00+00:00"/>
    <meta property="og:title" content="В Україні уповільнилося зростання реалізації промислової продукції"/>
    <meta property="og:description" content="За січень-жовтень 2019 року обсяги реалізації промислової продукції збільшилися на 2,2% у порівнянні з аналогічним періодом 2018 року, у січні-вересні поточного року цей показник становив 3,7%."/>
  </head>
  <body>
    <article>
      <h1>В Україні уповільнилося зростання реалізації промислової продукції</h1>
      <h2>За січень-жовтень 2019 року обсяги реалізації промислової продукції збільшилися на 2,2% у порівнянні з аналогічним періодом 2018 року, у січні-вересні поточного року цей показник становив 3,7%.</h2>
      <address>
        <time datetime="2019-12-09T10:08:00+00:00">09 Dec 2019, 10:08</time>
      </address>
      <p>Про це повідомляє <a href="http://ukrstat.gov.ua/">Державна служба статистики</a>.</p>
      <p>За січень-жовтень 2019 року вітчизняної промислової продукції було реалізовано на 2,075 трлн грн, що на 2,2% більше, ніж за аналогічний період минулого року. З цього обсягу за межі країни було реалізовано промислової продукції на 556,4 млрд грн.</p>
      <p>Продукції добувної промисловості і розроблення кар'єрів за 10 місяців поточного року було реалізовано на 340,1 млрд грн (на 10,1% більше, ніж за аналогічний період 2018 року), з яких за межі країни — на 87,9 млрд грн. У тому числі добутого кам’яного та бурого вугілля було реалізовано на 70,7 млрд грн (на 23,3% більше); сирої нафти та природного газу — на 101,7 млрд грн (на 5,0% менше); металевих руд — на 137,6 млрд грн (на 15,8% більше).</p>
      <p>Продукції переробної промисловості за січень-жовтень 2019 року було реалізовано на 1,34 трлн грн (на 0,01% більше, ніж за аналогічний період 2018 року), з яких за межі країни — на 466,7 млрд грн. У тому числі вироблених харчових продуктів, напоїв і тютюнових виробів було реалізовано на 439,2 млрд грн (на 7,8% більше); продукції металургійного виробництва, готових металевих виробів — на 342,6 млрд грн (на 11,7% менше); продукції машинобудування — на 153,4 млрд грн (на 5,2% більше).</p>
      <p>Також за 10 місяців 2019 року було вироблено, передано та розподілено <a href="https://www.ukrinform.ua/tag-elektroenergia">електроенергії</a> на 273,1 млрд грн (на 2,9% більше у порівнянні із січнем-жовтнем 2018 року), вироблено та розподілено газу — на 56,6 млрд грн (на 1,8% менше).</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2832473-u-kabmini-dumaut-ak-zupiniti-padinna-promislovosti-goncaruk.html">У Кабміні думають, як зупинити падіння промисловості — Гончарук</a>
      </blockquote>
      <p>Як повідомлялося, за даними Держстату, за січень-жовтень 2018 року вітчизняної промислової продукції було реалізовано на 2,03 трлн грн, що на 17,9% більше, ніж за аналогічний період 2017 року.</p>
      <p>Дані наведено без урахування тимчасово окупованої території Автономної Республіки Крим, міста Севастополя та частини тимчасово окупованих територій у Донецькій та Луганській областях.</p>
    </article>
  </body>
</html>