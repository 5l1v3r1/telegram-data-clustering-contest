<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811033/%D9%82%DB%8C%D9%85%D8%AA%E2%80%8C%D9%87%D8%A7-%D8%A7%D8%B2-%D8%AB%D8%A8%D8%A7%D8%AA-%D9%84%D8%A7%D8%B2%D9%85-%D8%A8%D8%B1%D8%AE%D9%88%D8%B1%D8%AF%D8%A7%D8%B1-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="قائم‌مقام وزیر صمت: قیمت‌ها از ثبات لازم برخوردار است"/>
    <meta property="og:description" content="قائم‌مقام وزیر صنعت از تداوم اجرای سیاست‌های کنترل بازار بعد از اصلاح قیمت بنزین خبر داد و گفت: بازرسی‌ها در این مدت ۷۰ درصد رشد کرده و اجازه تخلف گرانفروشی داده نشده است."/>
  </head>
  <body>
    <article>
      <h1>قائم‌مقام وزیر صمت: قیمت‌ها از ثبات لازم برخوردار است</h1>
      <h2>قائم‌مقام وزیر صنعت از تداوم اجرای سیاست‌های کنترل بازار بعد از اصلاح قیمت بنزین خبر داد و گفت: بازرسی‌ها در این مدت ۷۰ درصد رشد کرده و اجازه تخلف گرانفروشی داده نشده است.</h2>
      <address>
        <time datetime="2019-12-09T10:52:00+00:00">09 Dec 2019, 10:52</time>
      </address>
      <p>به گزارش گروه اقتصادی خبرگزاری دانشجو به نقل از وزارت صنعت، معدن و تجارت، حسین مدرس‌خیابانی در شصت و نهمین جلسه کارگروه تنظیم بازار کشور، گفت: تنظیم بازار محدود به کشور ما نیست و اکثر کشور‌های دنیا به عنوان یک برنامه حمایتی از اقشار مختلف جامعه، این شکل از سیاست‌گذاری را در سطح بازار انجام می‌دهند.<br/><br/>وی افزود: روند کنترلی بازار بعد از طرح اصلاح قیمت بنزین قابل قبول بوده و خوشبختانه با همکاری دستگاه‌ها و تشکل‌های مرتبط، جو روانی بازار به خوبی کنترل شده و قیمت‌ها از ثبات لازم تا حدود بسیاری برخوردار هستند و باید تداوم یابد.<br/><br/><b>افزایش ۷۰ درصدی تعداد بازرسی‌ها</b><br/><br/>مدرس خیابانی ادامه داد: بازرسان سازمان حمایت، سازمان‌های صمت استان ها، بازرسی اصناف و همچنین اتحادیه‌های تحت پوشش در ۲۱ روز نخست از اجرای طرح تشدید بازرسی بعد از اصلاح قیمت بنزین، بالغ بر ۵۱۶ هزار و ۲۹۰ مورد بازرسی انجام داده اند و برای ۳۷ هزار و ۹۴۳ متخلف صنفی برگه گزارش بازرسی به ارزش بیش از یک هزار و ۲۱۷ میلیارد و ۱۷۵ میلیون ریال صادر و مراتب را جهت بررسی‌های بعدی به تعزیرات حکومتی ارجاع نموده اند.<br/><br/>وی اضافه کرد: تعداد بازرسی سازمان حمایت و سازمان‌های صنعت، معدن و تجارت استان‌ها در این ۲۱ روز بالغ بر ۲۹۸ هزار و ۷۶۵ مورد بوده که نسبت به مدت مشابه خود بیش از ۷۰ درصد افزایش داشته است.<br/><br/>به گفته مدرس خیابانی، تعداد پرونده‌های متشکله در این مدت ۲۵ هزار و ۴۱۶ فقره بوده که با افزایش ۱۱۰ درصدی را نشان می‌دهد.<br/><br/>قائم مقام وزیر صمت در امور بازرگانی تصریح کرد: ارزش ریالی پرونده‌های تشکیل شده با ۱۸۵ درصد افزایش، بیش از ۱۶۹ میلیارد و ۸۷۱ میلیون ریال برآورد می‌شود.<br/><br/>مدرس خیابانی خاطرنشان کرد: از طریق سامانه ۱۲۴ و اپلیکیشن آپ که شکایت مردمی را در سطح عرضه وصول می‌کند، در این ۲۱ روز بیش از ۲۵ هزار و ۱۲۵ مورد شکایت دریافت و مورد رسیدگی قرارگرفته است.<br/><br/>این مسئول گفت: بازرسی اصناف نیز در این مدت بالغ بر ۲۱۷ هزار بازرسی در سطح خرده فروشی و عمده فروشی‌ها انجام داده و برای بیش از ۱۱ هزار متخلف صنفی پرونده تخلف تشکیل و مراتب را به تعزیرات حکومتی استان‌ها ارجاع داده است.<br/><br/><b>استقرار پایگاه‌های بازرسی اصناف در مراکز بزرگ تجاری استان‌ها</b><br/><br/>قائم مقام وزیر صمت در امور بازرگانی افزود: با توجه به مصوبه ستاد تنظیم بازار کشور و با محوریت اتاق اصناف در سطح استان‌ها و شهرستان‌ها و در مراکز بزرگ تجاری و بازار‌های مرکزی شهرها، پایگاه‌های دائمی بازرسی مستقر می‌شود.<br/><br/>مدرس خیابانی خاطرنشان کرد: هم اکنون در ۱۷ استان پایگاه‌های بازرسی دایر شده و ۶۱ پایگاه فعال وجود دارد که با دریافت شکایات شهروندان در مراکز تجاری در همان محل به تخلفات گزارش شده رسیدگی می‌کنند.</p>
    </article>
  </body>
</html>