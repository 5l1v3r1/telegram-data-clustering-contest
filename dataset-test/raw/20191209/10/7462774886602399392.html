<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/hokejs/khl/medijs-avangard-pagarinas-ligumu-ar-hartliju-uz-vel-divam-sezonam/"/>
    <meta property="og:site_name" content="skaties.lv"/>
    <meta property="article:published_time" content="2019-12-09T10:56:00+00:00"/>
    <meta property="og:title" content="Medijs: “Avangard” pagarinās līgumu ar Hārtliju uz vēl divām sezonām"/>
    <meta property="og:description" content="Latvijas hokeja izlases galvenais treneris Bobs Hārtlijs tuvāko dienu laikā parakstīs jaunu divu gadu līgumu ar Kontinentālās hokeja līgas (KHL) klubu Omskas “Avangard”, vēsta Krievijas sporta medijs “Sport-Express”."/>
  </head>
  <body>
    <article>
      <h1>Medijs: “Avangard” pagarinās līgumu ar Hārtliju uz vēl divām sezonām</h1>
      <address><time datetime="2019-12-09T10:56:00+00:00">09 Dec 2019, 10:56</time> by <a rel="author">Skaties.lv</a></address>
      <p>Latvijas hokeja izlases galvenais treneris Bobs Hārtlijs tuvāko dienu laikā parakstīs jaunu divu gadu līgumu ar Kontinentālās hokeja līgas (KHL) klubu Omskas “Avangard”, vēsta Krievijas sporta medijs “Sport-Express”.</p>
      <p>Esošais līgums, kurš tika noslēgts 2018.gada maijā, noslēgies pēc šīs sezonas beigām. Jaunā līguma ietvaros Hārtlijs saņemšot 50 miljonus rubļu gadā (~700 tūkstoši eiro).</p>
      <p>Kā zināms, aizvadītajā sezonā 59 gadus vecais speciālists aizveda komandu līdz pat Gagarina kausa finālam, kurā četrās spēlēs atzina Maskavas CSKA pārākumu (0-4).</p>
      <p>Šosezon “Avangard” 37 spēlēs izcīnījusi 22 panākumus, kas ar 50 punktiem ļauj atrasties Austrumu konferences otrajā vietā.</p>
      <p>“Pagaidām neko nevaru komentēt, ” pēc panākuma pret Kazaņas “Ak Bars” (3:0) atzina Hārtlijs. “Pēc spēles tiekos ar Aleksandru Krilovu (“Avangard” valdes priekšsēdētājs – red.). Jūs visu uzreiz uzzināsiet.”</p>
      <p>Zīmīgi, ka decembra sākumā izplatījās baumas, ka Hārtlijs Maskavā ticies ar Nacionālās hokeja līgas (NHL) kluba Monreālas “Canadiens” ģenerālmenedžeri, kurš it kā speciālistam piedāvājis atgriezties Ziemeļamerikā. Tomēr gan “Canadiens”, gan pats Hārtlijs izplatīto informāciju ātri vien noliedza.</p>
      <p>Ar Latvijas izlasi trenerim ir spēkā esošs līgums līdz pat 2022.gadam.</p>
    </article>
  </body>
</html>