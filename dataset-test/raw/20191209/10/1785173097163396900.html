<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/eurostat-romanii-cheltuie-pe-mancare-cel-mai-mult-din-uniunea-europeana-aproape-28-din-totalul-cheltuielilor-de-consum-1922403609002019121019193461"/>
    <meta property="og:site_name" content="News.ro"/>
    <meta property="article:published_time" content="2019-12-09T10:36:00+00:00"/>
    <meta property="og:title" content="Eurostat: Românii cheltuie pe mâncare cel mai mult din Uniunea Europeană, aproape 28% din totalul cheltuielilor de consum"/>
    <meta property="og:description" content="Românii cheltuie pentru alimente şi băuturi răcoritoare cel mai mult din Uniunea Europeană, 27,8% din totalul cheltuielilor lor de consum, ponderi mari fiind consemnate şi în Lituania (20,9%) şi Estonia (19,6%), cu mult peste media europeană de 12,1%, potrivit datelor aferente anului 2018 publicate luni de biroul european de statistică Eurostat."/>
  </head>
  <body>
    <article>
      <h1>Eurostat: Românii cheltuie pe mâncare cel mai mult din Uniunea Europeană, aproape 28% din totalul cheltuielilor de consum</h1>
      <address><time datetime="2019-12-09T10:36:00+00:00">09 Dec 2019, 10:36</time> by <a rel="author">Anca Dumitrescu</a></address>
      <p>
        <b>Românii cheltuie pentru alimente şi băuturi răcoritoare cel mai mult din Uniunea Europeană, 27,8% din totalul cheltuielilor lor de consum, ponderi mari fiind consemnate şi în Lituania (20,9%) şi Estonia (19,6%), cu mult peste media europeană de 12,1%, potrivit datelor aferente anului 2018 publicate luni de biroul european de statistică Eurostat.</b>
      </p>
      <p>Ponderi de sub 10% din totalul cheltuielilor de consum ale gospodăriilor au fost înregistrate în patru state membre: Marea Britanie (7,8%), Irlanda (8,7%), Luxembourg (9,1%) şi Austria (9,7%).</p>
      <p>În 2018, gospodăriile din Uniunea Europeană au cheltuit pentru alimente şi băuturi răcoritoare peste 1.047 de miliarde de euro, sumă echivalentă cu 6,6% din PIB-ul UE.</p>
      <p>Ponderea de 12,1% a cheltuielilor pentru alimente şi băuturi răcoritoare în totalul cheltuielilor de consum pe gospodările este a treia mare categorie de cheltuieli la nivelul Uniunii Europene, după ”îngrijirea locuinţei, apă, electricitate, gaze şi alţi carburanţi”, care au reprezentat anul trecut 24% din total, şi ”transporturi”, care au reprezentat 13,2% din total.</p>
      <p>În perioada 2008-2018, ponderea alimentelor în totalul cheltuielilor pe gospodărie a scăzut sau a rămas stabilă în majoritatea statelor membre pentru care au fost disponibile date în 2018. Cea mai mare scădere a avut loc în Lituania, de la 24,8% din totalul cheltuielilor pe gospodărie în 2008 la 20,9% în 2018 (-3,9 puncte procentuale), urmată de Polonia (-3,4 puncte procentuale) şi Malta (-3 puncte procentuale).</p>
      <p>În schimb, cheltuielile pentru alimente ale gospodăriilor au crescut în 10 state membre pentru care au fost disponibile date în 2018. Cele mai mari creşteri au avut loc în Cehia şi Slovacia (în ambele cu +1,4 puncte procentuale), Olanda (+1 punct procentual) şi Ungaria (+0,8 puncte procentuale)</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>