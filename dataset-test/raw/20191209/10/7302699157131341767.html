<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/game/detail/9620000117698"/>
    <meta property="og:site_name" content="MGR Online"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="ทีมชาติไทยคว้าเหรียญทองจากเกม &quot;ROV&quot; ในศึกซีเกมส์ 2019"/>
    <meta property="og:description" content="ถือเป็นประวัติศาสตร์หน้าใหม่ของวงการอีสปอร์ต เมื่อนักกีฬาทีมชาติไทยสามารถคว้าเหรียญทองจากเกม Arena of Valor (RoV) ในมหกรรมการแข่งขันกีฬาระดับนานาชาติ ซีเกมส์ 2019 สร้างความภาคภูมิใจให้แก่แฟนๆ ชาวไทย"/>
  </head>
  <body>
    <article>
      <h1>ทีมชาติไทยคว้าเหรียญทองจากเกม "ROV" ในศึกซีเกมส์ 2019</h1>
      <address><time datetime="2019-12-09T10:52:00+00:00">09 Dec 2019, 10:52</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012170801.JPEG"/>
      </figure>
      <p><b>ถือเป็นประวัติศาสตร์หน้าใหม่ของวงการอีสปอร์ต เมื่อนักกีฬาทีมชาติไทยสามารถคว้าเหรียญทองจากเกม Arena of Valor (RoV) ในมหกรรมการแข่งขันกีฬาระดับนานาชาติ "ซีเกมส์ 2019" สร้างความภาคภูมิใจให้แก่แฟนๆ ชาวไทย</b><br/><br/>"ซีเกมส์ 2019" ถือเป็นปีแรกที่บรรจุอีสปอร์ตเป็นกีฬาแข่งขันชิงเหรียญอย่างเป็นทางการ โดยเกม Arena of Valor (RoV) เป็นหนึ่งในเกมถูกเลือกสำหรับใช้แข่งขัน ซึ่งมีทีมที่เข้าร่วมแข่งขันจาก 8 ประเทศ ได้แก่ ไทย, เวียดนาม, อินโดนีเซีย, มาเลเซีย, สิงคโปร์, ฟิลิปปินส์, เมียนมาร์ และลาว โดยตัวแทนทีมชาติไทยที่ผ่านการคัดเลือกจากสมาคมกีฬาอีสปอร์ตแห่งประเทศไทย ได้แก่ <br/>o KiNESiS ณัฐพงศ์ ชัยชนะทรัพย์<br/>o BEST ธนพล สันติมากร<br/>o InwChita ชิตวัน ธนนิธิกานต์<br/>o NongTee ชานนท์ เกตุการ<br/>o Gzy รัฐกันย์ สุวรรณชัย<br/>o BLUENP ณัฐปคัลภ์ ชัยศิริ</p>
      <figure>
        <img src="https://mpics.mgronline.com/pics/Images/562000012170802.JPEG"/>
      </figure>
      <p>หลังจากทีมไทยได้ผ่าน 3 เกมรอบแบ่งกลุ่ม โดยพบกับ เมียนมาร์ ฟิลิปปินส์ และเวียดนาม ส่งให้ไทยเข้าสู่รอบน็อคเอาท์ในสายบน แม้จะแพ้ให้กับอินโดนีเซียไป 1-2 แต่ก็สามารถแก้ตัวได้แบบหมดจด จากการชนะเวียดนาม 2-0 ส่งตัวเองเข้าไปล้างตาอินโดนีเซียในรอบชิงชนะเลิศ และทีมไทยก็ไม่ทำให้ผิดหวัง ไล่ต้อน อินโดนีเซีย 3-0 เกม คว้าเหรียญทองแห่งประวัติศาสตร์ให้กับประเทศไทยได้สำเร็จ<br/><br/><b>นายกฤตย์ พัฒนเตชะ, Head of Garena Online (Thailand) Co., Ltd.</b> กล่าวว่า “พวกเราที่การีนา มีความรู้สึกยินดีกับทีมชาติตัวแทนประเทศไทย ในการแข่งขันกีฬาซีเกมส์จากเกม RoV สุดยอดเกม MOBA ยอดนิยมจากการีนา ซึ่งความพิเศษของเหรียญรางวัลในครั้งนี้ ไม่เพียงแต่จะเป็นเครื่องหมายที่แสดงให้เห็นว่า ในวันนี้ อีสปอร์ตได้ก้าวเข้าสู่การเป็นกีฬาอย่างสมบูรณ์ จากการถูกบรรจุให้เป็นกีฬาที่มีการแข่งขันชิงเหรียญรางวัลอย่างเป็นทางการครั้งแรกในการแข่งขันกีฬาซีเกมส์ และที่สำคัญยังเป็นการตอกย้ำความมุ่งมั่นของการีนาในการผลักดันให้อุตสาหกรรมอีสปอร์ตของประเทศไทยเกิดอย่างเป็นรูปธรรม ทำให้อีสปอร์ตกลายเป็นอาชีพ เห็นได้จากความตั้งใจของการีนาในการจัดการแข่งขันออกเป็นหลายระดับตั้งแต่ระดับอาชีวะ มหาวิทยาลัย ภูมิภาค การแข่งขันระดับโปร อาทิ RoV Pro League ซึ่งถือเป็นการแข่งขันโปรลีกรายการใหญ่ที่สุดในประเทศ ไปจนถึงการแข่งขันระดับนานาชาติอย่าง Arena of Valor International Championship (AIC) 2019 ซึ่งการแข่งขันระดับต่างๆ เหล่านี้ถือเป็นเวทีสำคัญที่เปิดโอกาสให้กับนักกีฬา RoV ระดับสมัครเล่น ได้มีโอกาสพัฒนาศักยภาพจนสามารถก้าวไปสู่การเป็นนักกีฬาระดับอาชีพ เห็นได้จากความสำเร็จของทีมชาติที่ได้ไปคว้าเหรียญจนสำเร็จ” <br/><br/>ความสำเร็จจากการคว้าเหรียญทองในการแข่งขัน ซีเกมส์ 2019 เป็นการชี้ให้เห็นถึงการเติบโตของทั้งอุตสาหกรรมเกมและอีสปอร์ตของประเทศไทยอย่างต่อเนื่อง และการเปลี่ยนผ่านจากอุตสาหกรรมที่ผู้เล่นส่วนใหญ่เล่นเกมเพื่อการสันทนาการ สู่การแข่งขันระดับมืออาชีพ โดยปัจจุบันอุตสาหกรรมเกมของประเทศไทยได้ทะยานสู่อันดับที่ 19 ของโลก ด้วยมูลค่าของอุตสาหกรรมกว่า 667 ล้านดอลลาร์สหรัฐ พร้อมจำนวนเกมเมอร์มากถึง 18.3 ล้านคน สำนักงานส่งเสริมเศรษฐกิจดิจิทัล (DEPA) ยังคาดว่าอุตสาหกรรมของประเทศไทยจะโตขึ้นราว 12% ต่อปี ความสำเร็จในครั้งนี้ ยังสะท้อนให้เห็นถึงความมุ่งมั่นของการีนา ที่ไม่เพียงแต่มุ่งส่งมอบประสบการณ์บนเกมที่ดีที่สุดให้แก่ผู้เล่น แต่ที่สำคัญคือร่วมเป็นหนึ่งในกลไกที่จะช่วยผลักดันให้วงการเกมและอีสปอร์ตของประเทศไทยเติบโตขึ้นอย่างต่อเนื่อง ทำให้อีสปอร์ตกลายเป็นอาชีพ ทำให้กีฬาบนเกม Arena of Valor (RoV) สามารถก้าวสู่การแข่งขันกีฬาอาชีพระดับสากล และทำให้นักกีฬาชาวไทยได้เป็นที่ยอมรับในเวทีระดับโลก <br/><br/>ติดตามข่าวสารล่าสุดเกี่ยวกับ RoV ได้ที่แฟนเพจ <a href="https://www.facebook.com/ROVTH/"><u>Garena RoV Thailand</u></a> และ <a href="https://www.youtube.com/channel/UCy19QXxbCHh8qVVCbuGk-ig/featured"><u>YouTube: Garena RoV Thailand</u></a><br/><br/><b>*ทีมงานผู้จัดการเกม เรียนเชิญผู้อ่านทุกท่านร่วมเป็นแฟนเพจ <a href="https://www.facebook.com/ManagerGame"><u>ManagerGame</u></a> ทางเฟซบุ๊กเพื่อเพิ่มช่องทางการรับข่าวสารวงการเกมครับ*</b></p>
      <related>
        <h4>แกลเลอรี</h4>
        <a href="https://mgronline.com/game/photo-gallery/9620000117698"/>
      </related>
    </article>
  </body>
</html>