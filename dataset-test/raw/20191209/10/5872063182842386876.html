<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1562357/megalo-endiaferon-ton-sholeion-gia-tin-endooikogeneiaki-via/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T10:41:00+00:00"/>
    <meta property="og:title" content="Μεγάλο ενδιαφέρον των σχολείων για την ενδοοικογενειακή βία"/>
    <meta property="og:description" content="Μεγάλη ανταπόκριση στις εκδηλώσεις για την πρόληψη και ευαισθητοποίηση επί του θέματος"/>
  </head>
  <body>
    <article>
      <h1>Μεγάλο ενδιαφέρον των σχολείων για την ενδοοικογενειακή βία</h1>
      <address>
        <time datetime="2019-12-09T10:41:00+00:00">09 Dec 2019, 10:41</time>
      </address>
      <p>
        <b>Μεγάλη ανταπόκριση στις εκδηλώσεις για την πρόληψη και ευαισθητοποίηση επί του θέματος</b>
      </p>
      <p>Στο επίκεντρο δράσεων και εκδηλώσεων ειδικών υπηρεσιών και άλλων φορέων βρίσκεται το τελευταίο διάστημα το φαινόμενο της Ενδοοικογενειακής Βίας, δημιουργώντας ενθαρρυντικά πορίσματα για την ανάπτυξη ενός υγιούς μετώπου απέναντι στην νοσηρότητα του προβλήματος.</p>
      <p>Αξιοσημείωτο είναι το γεγονός της ανταπόκρισης των σχολείων του Ηρακλείου στην <a href="https://www.neakriti.gr/article/kriti/1560595/iera-arhiepiskopi-kritis-endooikogeneiaki-via-me-epituhia-i-7i-ekdilosi/">πρωτοβουλία της Ιεράς Αρχιεπισκοπής Κρήτης </a>για την πρόληψη και ευαισθητοποίηση επί του συγκεκριμένου θέματος, η οποία πραγματοποιείται ως συλλογικό έργο με υπηρεσίες που εμπλέκονται στον τομέα της διαχείρισης και αντιμετώπισης περιστατικών και αδικημάτων ενδοοικογενειακής βίας.</p>
      <p>Σύμφωνα με πληροφορίες, αρκετές είναι οι σχολικές μονάδες της πόλης (και όχι μόνο) που απευθύνονται στην Ιερά Αρχιεπισκοπή για την εξέταση συνεργασίας και υλοποίησης ενημερωτικών συναντήσεων στο πλαίσιο των δράσεων που, ήδη, βρίσκονται σε εξέλιξη.</p>
      <p>Οι εκδηλώσεις αυτές (με ακροατήριο γονείς και εκπαιδευτικούς) πραγματεύονται θέματα που αφορούν την ενθάρρυνση των θυμάτων για αναζήτηση βοήθειας στις αρχές, την αναγνώριση και διαχείριση των κακοποιητικών σημείων και πρακτικών και, βεβαίως, το νομοθετικό πλαίσιο των αδικημάτων ενδοοικογενειακής βίας και την προστασία των προσώπων που πλήττονται άμεσα και έμμεσα σε τέτοιες υποθέσεις.</p>
      <p>Να υπενθυμίσουμε ότι η προσπάθεια αυτή ξεκίνησε από την προηγούμενη χρονιά και συνεχίζεται και φέτος με την ενεργή συμμετοχή και παρουσία εκπρόσωπων της τοπικής Εκκλησίας, της Εισαγγελίας Πρωτοδικών Ηρακλείου, της Διεύθυνσης Αστυνομίας Ηρακλείου, του Κοινοτικού Κέντρου Ψυχικής Υγείας Παιδιών και Εφήβων Ηρακλείου, της Περιφερειακής Διεύθυνσης Εκπαίδευσης Κρήτης, ενώ χορηγός επικοινωνίας είναι ο Όμιλος της ΚΡΗΤΗ ΤV.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1561069/endooikogeneiaki-via-eheis-foni-eimaste-dipla-sou/"/>
        <a href="https://www.neakriti.gr/article/kriti/1560595/iera-arhiepiskopi-kritis-endooikogeneiaki-via-me-epituhia-i-7i-ekdilosi/"/>
        <a href="https://www.neakriti.gr/article/kriti/irakleio/1559723/iera-arhiepiskopi-kritis-draseis-euaisthitopoiisis-gia-tin-endooikogeneiaki-via/"/>
        <a href="https://www.neakriti.gr/article/kriti/irakleio/1558617/epituhimeni-ekdilosi-gia-tin-endooikogeneiakis-vias/"/>
      </related>
    </article>
  </body>
</html>