<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/athlitika/article/barus-pelekus-gia-rwsia-4-xronia-apokleismos-apo-diorganwseis"/>
    <meta property="og:site_name" content="The TOC"/>
    <meta property="article:published_time" content="2019-12-09T10:46:57+00:00"/>
    <meta property="og:title" content="Βαρύς πέλεκυς για Ρωσία: 4 χρόνια αποκλεισμός από διοργανώσεις"/>
    <meta property="og:description" content="«Βαριά» τιμωρία από την εκτελεστική επιτροπή της WADA (Παγκόσμιος Οργανισμός Αντιντόπινγκ) στη Ρωσία για το σκάνδαλο ντόπινγκ"/>
  </head>
  <body>
    <article>
      <h1>Βαρύς πέλεκυς για Ρωσία: 4 χρόνια αποκλεισμός από διοργανώσεις</h1>
      <h2>«Βαριά» τιμωρία από την εκτελεστική επιτροπή της WADA (Παγκόσμιος Οργανισμός Αντιντόπινγκ) στη Ρωσία για το σκάνδαλο ντόπινγκ</h2>
      <address>
        <time datetime="2019-12-09T10:46:57+00:00">09 Dec 2019, 10:46</time>
      </address>
      <p>«Βαριά» τιμωρία από την εκτελεστική επιτροπή της WADA (Παγκόσμιος Οργανισμός Αντιντόπινγκ) στη Ρωσία για το σκάνδαλο ντόπινγκ.</p>
      <p>H WADA αποφάσισε τον τετραετή αποκλεισμό της χώρας από τις μεγάλες αθλητικές διοργανώσεις. Την απόφαση επιβεβαίωσε ο επικεφαλής της RUSADA, Γιούρι Γκανούς. Αιτία της βαριάς τιμωρίας είναι το εργαστήριο αντιντόπινγκ της Μόσχας, το οποίο σύμφωνα με ξένα ΜΜΕ είχε προχωρήσει στην παραποίηση ή διαγραφή στοιχείων για δείγματα Ρώσων αθλητών από ελέγχους ντόπινγκ.</p>
      <p>Στις 23 Σεπτεμβρίου η WADA είχε ξεκινήσει επίσημη έρευνα, δίνοντας διορία τριών εβδομάδων στη Ρωσία, προκειμένου να αντικρούσει εμπεριστατωμένα τις κατηγορίες.</p>
      <p>Μετά την απόφαση αυτή, στους Ολυμπιακούς Αγώνες του Τόκιο το 2020 και τους Χειμερινούς του Πεκίνου το 2022 δε θα υπάρχει ρωσική σημαία, ωστόσο, σύμφωνα με τις πρώτες οι πληροφορίες, οι Ρώσοι αθλητές φαίνεται ότι θα μπορέσουν να αγωνιστούν, αλλά χωρίς τα ρωσικά χρώματα. </p>
    </article>
  </body>
</html>