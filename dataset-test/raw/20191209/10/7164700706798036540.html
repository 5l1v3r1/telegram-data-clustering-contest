<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_550978/"/>
    <meta property="og:site_name" content="INNnews"/>
    <meta property="article:published_time" content="2019-12-09T10:49:20+00:00"/>
    <meta property="og:title" content="ลิงชิมแปนซีสวนสัตว์โคราชห่มกระสอบคลายหนาว"/>
    <meta property="og:description" content="ที่สวนสัตว์นครราชสีมา อ.เมือง จ.นครราชสีมา เจ้าหน้าที่ส…"/>
  </head>
  <body>
    <article>
      <h1>ลิงชิมแปนซีสวนสัตว์โคราชห่มกระสอบคลายหนาว</h1>
      <h2>ลิงชิมแปนซีสวนสัตว์โคราช ห่มกระสอบคลายหนาว เจ้าหน้าที่หาสารพัดวิธีคลายหนาวให้สัตว์นานาชนิด</h2>
      <address>
        <time datetime="2019-12-09T10:49:20+00:00">09 Dec 2019, 10:49</time>
      </address>
      <p>ที่สวนสัตว์นครราชสีมา อ.เมือง จ.นครราชสีมา เจ้าหน้าที่สวนสัตว์นครราชสีมา ได้หาวิธีคลายหนาวให้กับสัตว์นานาชนิด หลังจากที่ช่วงนี้ในพื้นที่ จ.นครราชสีมา มีสภาพอากาศหนาวเย็นต่อเนื่องมาหลายวัน โดยเฉพาะที่บริเวณโซนที่อยู่อาศัยของลิงชิมแปนซี ทางเจ้าหน้าที่ได้นำกระสอบปุ๋ย แขวนไว้ เพื่อให้ลิงชิมแปนซี ได้ใช้ห่มคลายหนาว ซึ่งเมื่อปล่อยลิงออกมาจากกรง ลิงหลายตัวก็ได้นำกระสอบไปห่ม และปูนอนคลายหนาวกันอย่างสบายใจ โดยได้รับความสนใจนักท่องเที่ยวที่เป็นเด็กๆ มายืนชมพฤติกรรมกันอย่างคึกคัก ขณะเดียวกันที่โซนสัตว์เลื้อยคลาน เจ้าหน้าที่ได้นำน้ำอุ่นมาใส่อ่างน้ำ และทำการอาบน้ำให้กับลูกเต่าซูคาต้า หรือเต่าเดือยแอฟริกัน ซึ่งถือว่าเป็นสัตว์ครึ่งบกครึ่งน้ำที่อ่อนไหวกับสภาพอากาศหนาวได้ง่าย ทำให้ลูกเต่าซูคาต้า รู้สึกสบายตัว และกินอาหารได้ดียิ่งขึ้น ส่วนงูชนิดต่างๆ ก็ได้มีการนำไฟสปอตไลท์ มาส่องในตู้ เพื่อสร้างความอบอุ่นให้กับงู ซึ่งงูหลายตัวก็ได้แต่ขดตัวอยู่นิ่งๆ เพราะสภาพอากาศหนาว ส่วนที่บ่อจระเข้ บรรดาจระเข้ทุกตัว ก็ได้ขึ้นมานอนแอบแดด สร้างความอบอุ่นให้กับร่างกาย โชว์ตัวให้นักท่องเที่ยวได้ชมกันอย่างใกล้ชิด</p>
      <figure>
        <img src="https://www.innnews.co.th/wp-content/uploads/2019/12/%E0%B8%AA%E0%B8%A7%E0%B8%99%E0%B8%AA%E0%B8%B1%E0%B8%95%E0%B8%A7%E0%B9%8C%E0%B9%82%E0%B8%84%E0%B8%A3%E0%B8%B2%E0%B8%8A-2.jpg"/>
      </figure>
      <figure>
        <img src="https://www.innnews.co.th/wp-content/uploads/2019/12/%E0%B8%AA%E0%B8%A7%E0%B8%99%E0%B8%AA%E0%B8%B1%E0%B8%95%E0%B8%A7%E0%B9%8C%E0%B9%82%E0%B8%84%E0%B8%A3%E0%B8%B2%E0%B8%8A3.jpg"/>
      </figure>
      <p> </p>
      <p>ทั้งนี้ นายณรงวิทย์ ชดช้อย ผู้ช่วยผู้อำนวยการสวนสัตว์นครราชสีมา รักษาการในตำแหน่งผู้อำนวยการสวนสัตว์นครราชสีมา เปิดเผยว่า เนื่องจากช่วงนี้สภาพอากาศในพื้นที่ จ.นครราชสีมา หนาวเย็นลงอย่างต่อเนื่องหลายวัน ซึ่งทางสวนสัตว์นครราชสีมา ก็มีการเตรียมความพร้อมในการจัดเจ้าหน้าที่ดูแลสัตว์อย่างใกล้ชิด โดยเฉพาะกลุ่มสัตว์เลื้อยคลาน ซึ่งเป็นสัตว์เลือดอุ่น จะมีความอ่อนไหวต่อสภาพอากาศหนาวเร็วมาก จึงต้องมีการใช้ไฟสปอตไลท์ส่องสร้างความอบอุ่นอยู่ตลอดเวลา ส่วนลิงชิมแปนซี ซึ่งเป็นสัตว์ที่ใกล้เคียงกับมนุษย์มากที่สุด ก็ได้นำกระสอบปุ๋ยให้ห่มคลายหนาว รวมทั้งสัตว์อื่นๆ ที่อยู่ในการดูแลของสวนสัตว์นครราชสีมาด้วย ก็จะได้รับการดูแลป้องกันเจ็บป่วยจากอากาศหนาวอย่างทั่วถึง เพื่อให้สัตว์มีสุขภาพดี ไม่เจ็บป่วย โดยทางสวนสัตว์นครราชสีมา ปัจจุบันมีสัตว์อยู่ในการดูแลมากกว่า 2,000 ตัว ในแต่ละปีจะมีนักท่องเที่ยวเข้าชมกว่า 1 ล้านคนเลยทีเดียว</p>
      <figure>
        <img src="https://www.innnews.co.th/wp-content/uploads/2019/12/%E0%B8%AA%E0%B8%A7%E0%B8%99%E0%B8%AA%E0%B8%B1%E0%B8%95%E0%B8%A7%E0%B9%8C%E0%B9%82%E0%B8%84%E0%B8%A3%E0%B8%B2%E0%B8%8A4.jpg"/>
      </figure>
    </article>
  </body>
</html>