<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/pastaiga/362013-izdota-gramata-par-modes-dizaineru-duetu-mareunrols"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T10:34:00+00:00"/>
    <meta property="og:title" content="Izdota grāmata par modes dizaineru duetu MAREUNROL'S"/>
    <meta property="og:description" content="“Modes būtība ir runāt par laicīgām lietām un idejām, tādējādi virzot pasauli, ne tikai radīt drēbes,” uzskata MAREUNROL'S (Mārīte Mastiņa – Pēterkopa un Rolands Pēterkops). Grāmata MAREUNROL'S veidota kā radoša dienasgrāmata."/>
  </head>
  <body>
    <article>
      <h1>Izdota grāmata par modes dizaineru duetu MAREUNROL'S</h1>
      <address><time datetime="2019-12-09T10:34:00+00:00">09 Dec 2019, 10:34</time> by <a rel="author">Pastaiga</a></address>
      <p>
        <b>“Modes būtība ir runāt par laicīgām lietām un idejām, tādējādi virzot pasauli, ne tikai radīt drēbes,” uzskata MAREUNROL'S (Mārīte Mastiņa – Pēterkopa un Rolands Pēterkops). Grāmata MAREUNROL'S veidota kā radoša dienasgrāmata.</b>
      </p>
      <p>Personisks stāsts par divām personībām, kas ir kopā gan dzīvē, gan radošajā darbā. Par to, kā top mode, tērpi teātra, operas izrādēm un filmām; kā rodas un tiek īstenotas idejas. Izdevums MAREUNROL'S ir domāšanas veida dokumentācija.</p>
      <p>Tas ilustrē procesu, kā divus radošus cilvēkus ietekmējis laiks un tā aktualitātes – politiskas, sociālas, kultūras, ekonomiskas, privātas un globālas, un kā pasaules telpā un arī sadzīvē notiekošais transformējas radošās idejās, veidojot abu unikālo nospiedumu.</p>
      <p>Grāmata MAREUNROL'S ir par modi, kas ir tikpat daudzveidīga un pulsējoša kā dzīve. Tajā ir viss iespējamais, ko piedzīvo cilvēks, neatkarīgi no savām vēlmēm, sapņiem, ambīcijām, statusa un mītnes zemes – pārpratumi, nejaušības, haoss, kas var graut un iznīcināt, bet vienlaikus arī iedvesmot.</p>
      <figure>
        <img src="https://i.jauns.lv/t/2019/12/09/1855011/950x0.jpg?v=1575888377"/>
        <figcaption>Foto: Publicitātes foto</figcaption>
      </figure>
      <p>“Caur galēju pārspīlējumu MAREUNROL'S atkodē modes būtību. Telpu, ko tā apdzīvo mūsu apziņā un arī zemapziņā. Signālus, ko raida apģērbs, un iztēles lokus, ko tas provocē. Jo mode jau nav tikai drēbes, tā ir universāla un trāpīga zīmju valoda, kas patiesībā nepaģēr verbālus paskaidrojumus,” saka Arterritory.com direktore Una Meistere.</p>
      <p>Izdevumam ir 616 lappuses, un tajā apkopota MAREUNROL'S laikposmā no 2005. līdz 2019. gadam radīto septiņpadsmit kolekciju esence, kā arī citi projekti – teātra un operas izrādes, filmas, izstādes, pie kurām viņi šajā laikā strādājuši. Grāmata ilustrē MAREUNROL'S multimediālo pasauli – no skices līdz tēliem un videi, kuru tie apdzīvo.  </p>
      <p>“Katra MAREUNROL'S kolekcija ir universs - padziļināti izpētīts un rūpīgi pārdomāts. Stils, fotogrāfijas vai instalācijas rada papildu dimensiju un ļauj jums sajusties kā daļai no stāsta,” par MAREUNROL'S teicis pazīstamais beļģu dizaineru duets A. F. Vandevorst.</p>
      <p>Grāmatas grafiskā veidola zīmīgs elements ir adatas motīvs; adatas iestrādātas arī izdevuma vāka dizainā. Modes dizainera arsenālā tieši adata ir tā simboliskā nabassaite, kas piefiksē domas un ir neatņemama tērpa piedzimšanas procesa daļa. Arī mode savā ziņā ir adata – tā dursta, pievērš uzmanību pasaulē notiekošajam, liek domāt, paust savu viedokli un neieslīgt vienaldzībā.</p>
      <p>Grāmatas mākslinieks ir Krišs Salmanis (sadarbībā ar MAREUNROL'S), tekstu autore – Una Meistere. Atsevišķu eseju par Rolanda Pēterkopa veidoto raidījumu “Tīrkultūra” tai rakstījis Sergejs Timofejevs.</p>
    </article>
  </body>
</html>