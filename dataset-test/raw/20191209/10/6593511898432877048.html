<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/zdrave/article/7955827"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T10:02:00+00:00"/>
    <meta property="og:title" content="Постенето по 14 часа намалява риска от диабет, инсулт и сърдечни болести"/>
    <meta property="og:description" content="Постенето 14 часа в денонощието може да намали риска от диабет, съобщава в. &quot;Дейли мейл&quot;, цитиран от БТА. Гладуването за определен период от денонощието стана популярно сред редица знаменитости"/>
  </head>
  <body>
    <article>
      <h1>Постенето по 14 часа намалява риска от диабет, инсулт и сърдечни болести</h1>
      <address><time datetime="2019-12-09T10:02:00+00:00">09 Dec 2019, 10:02</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Постенето 14 часа в денонощието може да намали риска от диабет, съобщава в. "Дейли мейл", цитиран от БТА.</p>
      <p>Гладуването за определен период от денонощието стана популярно сред редица знаменитости, като риалити звездата Кортни Кардашиян и създателя на социалната мрежа Туитър Джак Дорси.</p>
      <p>Някои от тях стигат до крайности в постенето, но изследване на учени от Калифорнийския университет в Сан Диего показа, че консумацията на храна единствено през 10-часов прозорец в денонощието не само е възможно, но и води до намаляване на телесното тегло и понижаване нивото на "лошия" холестерол.</p>
      <p>Изследването обхванало 19 участници, повечето от които били затлъстели. За 12 седмици намалели индексът на телесната им маса, телесното им тегло и телесните им мазини, а стойностите за кръвното им налягане и кръвната им захар се подобрили.</p>
      <p>Консумацията на храна през 10-часов прозорец в денонощието, последавана от 14-часово постене, може да помогне на хора, за които има риск от диабет, сърдечни заболявания и инсулт, да избегнат хронични болести, да отслабнат и да се почувстват по-добре.</p>
      <p>От Американската асоциация за сърдечно здраве смятат, че 47 милиона души в САЩ са засегнати от метаболитен синдром. Става въпрос за симптоми, които в редица случаи предхождат появата на диабет.</p>
      <p>У около една трета от възрастните американци се наблюдават най-малко 3 от 5 рискови фактора, свързани с метаболитен синдром - високо ниво на кръвната захар, високо кръвно налягане, високо ниво на триглицеридите в кръвта, ниско ниво на "добрия" холестерол и затлъстяване в коремната област.</p>
      <p>Участниците в изследването били засегнати от метаболитен синдром. За 12 седмици те преминали към постене 14 часа в денонощието. През останалите 10 часа можели да консумират каквото, когато и както поискат. Участниците били склонни да закусват по-късно - около два часа след ставане от леглото, и да вечерят по-рано, отколкото го правели преди.</p>
      <p>Дванадесет седмици по-късно телесните им мазнини, индексът им на телесна маса и телесното им тегло намалели с около 3 процента. Много участници имали по-ниски нива на "лошия" холестерол и кръвната захар, а 70 процента уверили, че спят по-добре. Ефектът бил толкова впечатляващ, че две трети от участниците продължили да постят 14 часа в денонощието една година след приключването на изследването.</p>
    </article>
  </body>
</html>