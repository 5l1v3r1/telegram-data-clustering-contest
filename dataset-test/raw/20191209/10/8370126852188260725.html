<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/istanbul/139906/ibbde-dikkat-ceken-atama"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T10:41:00+00:00"/>
    <meta property="og:title" content="İBB’de dikkat çeken atama"/>
    <meta property="og:description" content="İmamoğlu, 2006 yılında Interpol Merkez Dairesi’nde Uluslararası Araştırma Şube Müdürlüğü yapan Mansur Güneş’i atadı."/>
  </head>
  <body>
    <article>
      <h1>İBB’de dikkat çeken atama</h1>
      <h2>İmamoğlu, 2006 yılında Interpol Merkez Dairesi’nde Uluslararası Araştırma Şube Müdürlüğü yapan Mansur Güneş’i atadı.</h2>
      <address>
        <time datetime="2019-12-09T10:41:00+00:00">09 Dec 2019, 10:41</time>
      </address>
      <p>İstanbul Büyükşehir Belediye Başkanı Ekrem İmamoğlu, Destek Hizmetleri Daire Başkanı Osman Savaş’ın yerine, 2006 yılında Interpol Merkez Dairesi’nde Uluslararası Araştırma Şube Müdürlüğü yapan Mansur Güneş’i atadı.</p>
      <p>İBB Başkanı Ekrem İmamoğlu, Ulaşım Daire Başkanlığı ve Destek Hizmetleri Daire Başkanlığına atamalar yaptı.</p>
      <p>Ekrem İmamoğlu, Ulaşım Daire Başkanlığı görevinden istifa eden Taylan Engin’in yerine Doç. Dr. Mustafa Gürsoy’u getirdi. Destek Hizmetleri Daire Başkanı Osman Savaş da görevden alındı. Savaş’ın yerine getirilen isim ise, 2006 yılında Interpol Merkez Dairesi’nde Uluslararası Araştırma Şube Müdürlüğü yapan Mansur Güneş oldu.</p>
      <p>İmamoğlu, göreve başlayınca Ulaşım Daire Başkanlığı’na Taylan Engin’i getirmişti. Engin, bu görevde 3,5 ay çalıştıktan sonra istifa etti. Engin’in, Genel Sekreter Yardımcısı İbrahim Orhan Demir ile uyumlu çalışamadığı iddia edilmişti. İmamoğlu, Taylan Engin’in yerine, Ulaşım Daire Başkanı olarak Doç. Dr. Mustafa Gürsoy’u atadı. Yıldız Teknik Üniversitesi’nde, ulaştırma alanında, yüksek lisans ve doktora yapan Gürsoy, demiryolu ve karayolu mühendislikleri ile kent içi ulaştırma sistemleri, ulaştırma ekonomisi, yük taşımacılığı planlaması konularında akademik çalışma yapıyor.</p>
      <p>İmamoğlu, son olarak 23 yıldır belediyenin çeşitli birimlerinde çalışan, son beş yıldır da Destek Hizmetleri Daire Başkanlığı yapan Osman Savaş’ı görevden aldı. Savaş’ın yerine Güvenlik Müdürlüğü’ne getirilen Mansur Güneş atandı.</p>
      <h3>MANSUR GÜNEŞ KİMDİR? </h3>
      <p>Destek Hizmetleri Dairesi’nin yeni başkanı Mansur Güneş eski bir emniyet mensubu. 2006 yılında Interpol Merkez Dairesi’nde Uluslararası Araştırma Şube Müdürlüğü yapan Güneş, aynı daireden ikinci kez şark tayini çıkınca, 2007 yılında kendi isteğiyle meslekten ayrıldı. Mansur Güneş, TAV havalimanlarında güvenlik alanında çalıştı.</p>
      <p> </p>
      <p> </p>
    </article>
  </body>
</html>