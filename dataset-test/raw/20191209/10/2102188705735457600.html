<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654622/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T10:23:00+00:00"/>
    <meta property="og:title" content="В найближчому часі Україні в енергетичному плані нічого не загрожує — Гончарук"/>
    <meta property="og:description" content="Прем’єр-міністр Олексій Гончарук запевнив, що країна забезпечена всіма необхідними ресурсами аби уникнути енергетичної кризи цього опалювального сезону і результати перемовин про транзит газу на безпеку не вплинуть."/>
  </head>
  <body>
    <article>
      <h1>В найближчому часі Україні в енергетичному плані нічого не загрожує — Гончарук</h1>
      <address>
        <time datetime="2019-12-09T10:23:00+00:00">09 Dec 2019, 10:23</time>
      </address>
      <p>Прем'єр-міністр Олексій Гончарук запевнив, що країна забезпечена всіма необхідними ресурсами аби уникнути енергетичної кризи цього опалювального сезону і результати перемовин про транзит газу на безпеку не вплинуть.</p>
      <p>Про це він заявив, в ефірі "ТСН" увечері в неділю, 8 грудня.</p>
      <p>"Україна забезпечена і газом і вугіллям, і всіма необхідними ресурсами, щоб спокійно пройти цю зиму. Взагалі про цю зиму мова не йде. Ми заздалегідь подбали про те, щоб Україні нічого в енергетичному плані не загрожувало найближчим часом", - підкреслив Гончарук.</p>
      <p>Прем’єр заявив про бажання України укласти довгостроковий контракт на заміну чинному, термін дії якого закінчується 1 січня 2020 року.</p>
      <p>"У нас тривають тристоронні переговори... Україна займає чітку позицію - нам потрібен довгостроковий контракт на 10 років із достатніми обсягами газу для того, щоб забезпечити енергетичну безпеку Європи", - пояснив прем'єр.</p>
      <figure>
        <iframe src="https://www.youtube.com/embed/VT6Hsuc0SvA" width="640" height="360" data-service="Youtube" scrolling="no"/>
      </figure>
      <p>
        <i><b>Читайте також</b>: <b><a href="https://www.epravda.com.ua/publications/2019/11/20/653912/">На порозі газової війни: що буде, якщо не вдасться підписати транзит з "Газпромом"</a></b></i>
      </p>
      <p><b>Нагадуємо</b>:</p>
      <p>4 грудня президент Росії Володимир Путін назвав умови української сторони щодо транзиту газу <a href="https://www.epravda.com.ua/news/2019/12/4/654486/">"економічно неприйнятними".<br/><br/></a>Дедлайн для укладення довгострокового контракту на транзит російського газу в Європу через територію України за європейськими правилами і українським законодавством <a href="https://www.epravda.com.ua/news/2019/11/27/654195/">спливає 13 грудня.<br/><br/></a>18 листопада "Газпром" направив "Нафтогазу" пропозицію <a href="https://www.epravda.com.ua/news/2019/11/18/653828/">про продовження </a>на рік діючого контракту або укладення нового договору про транзит газу.</p>
      <p>25 листопада Нафтогаз відповів, що сторони мають і надалі обговорювати продовження транзиту за європейськими правилами у тристоронньому форматі, і заявив про готовність розглянути пропозицію по виплатах Газпромом боргів <a href="https://www.epravda.com.ua/news/2019/11/25/654088/">не грошовими коштами</a>, а через поставки газу.</p>
      <p>"Газпром" вважає, що необхідними умовами продовження діючого контракту або укладення нового договору є відмова обох сторін від всіх взаємних претензій в міжнародному арбітражі і припинення всіх судових розглядів.</p>
      <p>У НАК Нафтогаз <a href="https://www.epravda.com.ua/news/2019/11/12/653605/">вважають,</a> що найвірогідніше Газпром не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</p>
      <p>5 листопада глава "Нафтогазу" Андрій Коболєв <a href="https://www.epravda.com.ua/news/2019/11/5/653361/">відмовився </a>"понять и простить" 22 мільярди доларів Газпрому.</p>
      <p>Перед цим президент Росії Володимир Путін <a href="https://www.epravda.com.ua/news/2019/10/31/653167/">закликав </a>обнулити всі вимоги як зі сторони "Нафтогазу", так і з боку "Газпрому" у газовій суперечці.</p>
      <p>Економічна правда</p>
    </article>
  </body>
</html>