<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2834078-derzkino-profinansue-korotkometrazni-stricki-shron-i-necotkij-pacan.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:55:00+00:00"/>
    <meta property="og:title" content="Держкіно профінансує короткометражні стрічки &quot;Схрон&quot; і &quot;Нечоткий пацан&quot;"/>
    <meta property="og:description" content="Держкіно продовжує укладати угоди на виробництво фільмів за проєктами-переможцями одинадцятого конкурсу."/>
  </head>
  <body>
    <article>
      <h1>Держкіно профінансує короткометражні стрічки "Схрон" і "Нечоткий пацан"</h1>
      <h2>Держкіно продовжує укладати угоди на виробництво фільмів за проєктами-переможцями одинадцятого конкурсу.</h2>
      <address>
        <time datetime="2019-12-09T10:55:00+00:00">09 Dec 2019, 10:55</time>
      </address>
      <p>Як повідомляє пресслужба агентства, підписано угоди щодо двох дебютних короткометражних проєктів - <a href="http://dergkino.gov.ua/ua/news/show/2313/ukladeno_dogovir_na_virobnitstvo_filmu_debyutu_shron.html">“Схрон”</a>та<a href="http://dergkino.gov.ua/ua/news/show/2311/ukladeno_dogovir_na_virobnitstvo_filmu_debyutu_nechotkiy_patsan.html"> “Нечоткий пацан”</a>.</p>
      <p>“Договір з ФОП Войтенко О.В. - про надання державної підтримки на виробництво <a href="https://www.ukrinform.ua/tag-kino">фільму </a>“Схрон” розміром 455 тис. грн, тобто 100 % загальної вартості виробництва. Короткометражна історична драма “Схрон” стане дебютом режисерки Оксани Войтенко. Автор сценарію - Анатолій Соболевський, продюсер - Катерина Банах”, - ідеться в повідомленні.</p>
      <p>Події в стрічці “Схрон” - про Україну, 1946 рік. Командир повстанського загону Орест разом зі своєю вагітною дружиною Євою та кількома бійцями зимує в схроні. Повстанців розшукує загін НКВД під керівництвом капітана Змієва. Через двох зрадників Змієву вдається знайти й оточити схрон. Орест приймає бій. Під час бою Єва народжує дитину. Намагаючись врятувати свого чоловіка та його побратимів, Єва розкриває свою таємницю: батько дитини - Змієв. Орест постає перед вибором між жагою помсти ворогу і милосердям.</p>
      <p>“Договір з ТОВ “Ессе Продакшн Хаус” - про надання державної підтримки на виробництво фільму “Нечоткий пацан” розміром 1 млн 491 тис. 015,85 грн, тобто 92 % загальної вартості виробництва. Короткометражна чорна комедія “Нечоткий пацан” стане режисерським дебютом Микити Сітдікова. Автори сценарію – Карім Насер та Андрій Негрескул, продюсери фільму – Віталій Шереметьєв та Жанна Коба”, - зазначається в пресрелізі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2833114-derzkino-profinansue-muzicnu-dramu-koroli-repu.html">Держкіно профінансує музичну драму “Королі репу”</a>
      </blockquote>
      <p>“Нечоткий пацан” - це історія про те, як поступливий герой легковажно погоджується допомогти сумнівному незнайомцю. Це невдалий вибір, адже, по-перше, треба везти якийсь підозрілий кейс, а по-друге, може статися абищо, наприклад, попутником у подорожі стане привид.</p>
      <p>Реліз обох фільмів в Україні планується у 2020 році.</p>
    </article>
  </body>
</html>