<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/erdogan-a-macron-perche-non-sai-fermare-i-gilet-gialli_it_5dee240be4b07f6835b5d66e?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T10:54:39+00:00"/>
    <meta property="og:title" content="Erdogan provoca Macron: &quot;Perché non sai fermare i gilet gialli?&quot;"/>
    <meta property="og:description" content="Il presidente turco accusa l'Occidente e alcuni Paesi arabi di &quot;incoraggiare la brutalità di Israele&quot;"/>
  </head>
  <body>
    <article>
      <h1>Erdogan provoca Macron: "Perché non sai fermare i gilet gialli?"</h1>
      <h2>Il presidente turco accusa l'Occidente e alcuni Paesi arabi di "incoraggiare la brutalità di Israele"</h2>
      <address><time datetime="2019-12-09T10:54:39+00:00">09 Dec 2019, 10:54</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee2799210000f90134f679.jpeg?cache=oTpfmbtK00&amp;ops=scalefit_630_noupscale"/>
        <figcaption>Mikhail Metzel via Getty Images</figcaption>
      </figure>
      <p>“A Parigi sono comparsi i gilet gialli. Avanti, trova una soluzione, falli smettere, vediamo. Perché non riesci a fermarli?”. Lo ha detto il presidente turco Recep Tayyip Erdogan in un nuovo attacco diretto al suo omologo francese Emmanuel Macron, parlando a un vertice dell’Organizzazione della cooperazione islamica a Istanbul.</p>
      <p>Il leader turco si è poi scagliato contro Israele, accusando l’Occidente e “alcuni Paesi arabi” di incoraggiarne la “brutalità”. “La brutalità di Israele è incoraggiata dai Paesi occidentali e, lo dico con tristezza, da alcuni Paesi arabi”, ha detto Erdogan. “Quando protestiamo contro l’oppressione a Gerusalemme e in Palestina, la maggior parte delle volte ci sentiamo soli”, ha aggiunto il leader di Ankara.</p>
      <p>“L’imperialismo prosegue il suo cammino con un’ideologia che consiste nel dividere, smembrare e assorbire i Paesi”, ha proseguito Erdogan, tornando a denunciare l’uso dell’espressione “terrorismo islamico” da parte dei Paesi occidentali anche nel recente vertice Nato di Londra.</p>
      <p>“I Paesi musulmani, chiusi in se stessi per varie ragioni, disperdono inutilmente i propri mezzi e le proprie energie. Purtroppo i musulmani, che rappresentano circa un quarto della popolazione mondiale, non riescono a conseguire uno sviluppo politico, economico, sociale e culturale proporzionale alle loro forze”, ha aggiunto il presidente turco, invitando il mondo islamico all’unità.</p>
      <ul>
        <li>HuffPost</li>
      </ul>
    </article>
  </body>
</html>