<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000117676"/>
    <meta property="og:site_name" content="MGR Online"/>
    <meta property="article:published_time" content="2019-12-09T10:09:00+00:00"/>
    <meta property="og:title" content="กรุงศรีมองแนวโน้มอ่อนค่าถึงสิ้นปี หลัง ธปท.ออกมาส่งสัญญาณ"/>
    <meta property="og:description" content="แบงก์กรุงศรีคาดเงินบาทซื้อขายในกรอบ 30.25-30.50 มองแนวโน้มอ่อนค่าถึงสิ้นปี หลัง ธปท. ส่งสัญญาณ ทั้งนี้ นักลงทุนต่างชาติขายสุทธิในตลาดหุ้น 6.7 พันล้านบาท แต่ซื้อพันธบัตรสุทธิ 8.7พันล้านบาท"/>
  </head>
  <body>
    <article>
      <h1>กรุงศรีมองแนวโน้มอ่อนค่าถึงสิ้นปี หลัง ธปท.ออกมาส่งสัญญาณ</h1>
      <address><time datetime="2019-12-09T10:09:00+00:00">09 Dec 2019, 10:09</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012168901.JPEG"/>
      </figure>
      <p><b>แบงก์กรุงศรีคาดเงินบาทซื้อขายในกรอบ 30.25-30.50 มองแนวโน้มอ่อนค่าถึงสิ้นปี หลัง ธปท.ออกมาส่งสัญญาณ ทั้งนี้ นักลงทุนต่างชาติขายสุทธิในตลาดหุ้น 6.7 พันล้านบาท แต่ซื้อพันธบัตรสุทธิ 8.7 พันล้านบาท</b><br/><br/>กลุ่มงานโกลบอลมาร์เก็ตส์ ธนาคารกรุงศรีอยุธยา จำกัด (มหาชน) มีมุมมองต่อทิศทางค่าเงินบาทในสัปดาห์นี้ว่า มีแนวโน้มเคลื่อนไหวในกรอบ 30.25-30.50 ต่อดอลลาร์เทียบกับระดับปิดอ่อนค่าที่ 30.32 ต่อดอลลาร์เมื่อสัปดาห์ที่แล้ว โดยเงินบาทแตะระดับอ่อนค่าสุดในรอบ 4 สัปดาห์ ท่ามกลางความระมัดระวังต่อท่าทีของทางการ หลังธนาคารแห่งประเทศไทย (ธปท.) ส่งสัญญาณว่าจะเข้าดูแลหากเงินบาทแข็งค่ามากเกินไป ทั้งนี้ นักลงทุนต่างชาติขายสุทธิในตลาดหุ้น 6.7 พันล้านบาท แต่ซื้อพันธบัตรสุทธิ 8.7 พันล้านบาท<br/><br/>กลุ่มงานโกลบอลมาร์เก็ตส์ กรุงศรี มองว่า ตลาดโลกจะจับตาการประชุมธนาคารกลางสหรัฐฯ (เฟด) วันที่ 11 ธ.ค.ซึ่งคาดว่าจะมีมติคงดอกเบี้ยไว้ที่ระดับ 1.50-1.75% ตามเดิม ขณะที่การประชุมธนาคารกลางยุโรป (อีซีบี) และผลการเลือกตั้งในสหราชอาณาจักร วันที่ 12 ธ.ค. จะอยู่ในความสนใจของตลาดเช่นกัน ส่วนกระแสข่าวเกี่ยวกับการการเจรจาการค้าระหว่างสหรัฐฯ กับจีนยังคงเป็นตัวแปรสำคัญสำหรับทิศทางตลาดการเงินโลกก่อนการเก็บภาษีสินค้านำเข้ารอบใหม่วันที่ 15 ธ.ค. ทั้งนี้ ประธานาธิบดีทรัมป์ กล่าวว่า ข้อตกลงการค้ากับจีนอาจต้องรอหลังการเลือกตั้งประธานาธิบดีในเดือน พ.ย.2563 ซึ่งกดดันบรรยากาศการลงทุนในสินทรัพย์เสี่ยงและอัตราผลตอบแทนพันธบัตร นอกจากนี้ ผู้นำสหรัฐฯ ยังกล่าวว่า จะกลับมาเก็บภาษีศุลกากรจากเหล็กกล้าและอะลูมิเนียมที่นำเข้าจากบราซิลและอาร์เจนตินา เนื่องจากเกษตรกรสหรัฐฯ ได้รับผลกระทบจากการอ่อนค่าของสกุลเงินเรียลของบราซิล และเปโซของอาร์เจนตินา<br/><br/>สำหรับปัจจัยภายในประเทศ ธปท.ระบุว่า ทิศทางของตลาดอัตราแลกเปลี่ยนเริ่มเปลี่ยนไปจากเดิมโดยแนวโน้มเงินบาทเริ่มอ่อนค่าลงขณะที่นักลงทุนต่างชาติขายเงินบาทมากขึ้น ส่วนการเกินดุลบัญชีเดินสะพัดของไทยลดลงและแรงขายทองคำลดลงเช่นกัน รวมถึงเงินบาทแข็งค่าเกินปัจจัยพื้นฐานทางเศรษฐกิจ อย่างไรก็ตาม ธปท.ยังกังวลกับการแข็งค่าของเงินบาท โดยได้เข้าดูแลบางช่วงซึ่ง ธปท.จะติดตามดูแลการเคลื่อนไหวอย่างใกล้ชิดต่อไป และพร้อมออกมาตรการเพิ่มเติมกรณีเงินบาทยังแข็งค่าเร็วเกินไป เราให้ความสนใจกับความเห็นลักษณะนี้จากทางการโดยเฉพาะอย่างยิ่งการส่งสัญญาณอย่างชัดเจนว่าค่าเงินบาทกำลังจะกลับทิศ อนึ่ง เราคาดว่าในช่วงที่เหลือของปีเงินบาทจะพักฐานและเคลื่อนไหวในกรอบที่อ่อนค่าลงได้บ้างหลังจากทำสถิติเป็นสกุลเงินที่แข็งค่ามากที่สุดในภูมิภาค ขณะที่กระแสเงินทุนเคลื่อนย้ายในระยะนี้ยังคงไร้ทิศทางโดยเป็นการโยกเงินเข้าออกตลาดหุ้นและพันธบัตรสลับกันไป</p>
    </article>
  </body>
</html>