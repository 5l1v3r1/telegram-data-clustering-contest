<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/anapse-xristoygenniatiko-dentro-lykobrysi-a-114103.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T10:13:00+00:00"/>
    <meta property="og:title" content="Άναψε το Χριστουγεννιάτικο Δέντρο... και στη Λυκόβρυση!"/>
    <meta property="og:description" content="O Δήμος Λυκόβρυσης - Πεύκης γιόρτασε το άναμμα του Χριστουγεννιάτικου Δέντρου, την Παρασκευή 6/12, στην Πλατεία Ηρώων."/>
  </head>
  <body>
    <article>
      <h1>Άναψε το Χριστουγεννιάτικο Δέντρο... και στη Λυκόβρυση!</h1>
      <address>
        <time datetime="2019-12-09T10:13:00+00:00">09 Dec 2019, 10:13</time>
      </address>
      <p>O Δήμος Λυκόβρυσης - Πεύκης γιόρτασε το άναμμα του Χριστουγεννιάτικου Δέντρου, την Παρασκευή 6/12, στην Πλατεία Ηρώων.</p>
      <p>Ο Δήμαρχος Λυκόβρυσης - Πεύκης Τάσος Μαυρίδης δήλωσε σχετικά:</p>
      <p>«Με μεγάλη χαρά ανάψαμε το Χριστουγεννιάτικο Δέντρο και στη Λυκόβρυση. Συγχαρητήρια στο ΠΕΑΠ, Διοικητικό Συμβούλιο, εργαζόμενους και εθελοντές, που διοργάνωσαν αυτή την όμορφη εκδήλωση, την οποία απολαύσαμε όλοι και κυρίως τα παιδιά. Μπαίνουμε για τα καλά στις γιορτινές ημέρες. Τα Νομικά Πρόσωπα του Δήμου και οι σύλλογοι της πόλης διοργανώνουν μια σειρά από εορταστικές εκδηλώσεις μέχρι τα Φώτα. Εύχομαι να περάσουμε όλοι όμορφα και να έρθουμε πιο κοντά ο ένας στον άλλον».</p>
      <p>Η γιορτή στην Πλατεία Ηρώων περιλάμβανε Χριστουγεννιάτικα τραγούδια από την παιδική χορωδία του ΠΕΑΠ και πολλές εκπλήξεις για τα παιδιά, όπως ταχυδρομείο του Αϊ Βασίλη, ξωτικά, μασκότ, face painting, ταχυδακτυλουργό, γλυκίσματα για όλους, ζεστό κρασί για τους ενήλικες κ.α.</p>
      <p>Το μουσικό πρόγραμμα ανέλαβε το συγκρότημα του Γιώργου Λεμπέση, ενώ στο τέλος της βραδιάς ο Άγιος Βασίλης με τους βοηθούς του μοίρασαν Χριστουγεννιάτικα δώρα.</p>
    </article>
  </body>
</html>