<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1565119/wada-apofasi-bomba-ektos-i-rwsia-apo-oles-tis-athlitikes-diorganwseis-gia-4-chronia-"/>
    <meta property="og:site_name" content="NOOZ."/>
    <meta property="article:published_time" content="2019-12-09T10:29:00+00:00"/>
    <meta property="og:title" content="WADA - Απόφαση Βόμβα: Εκτός η Ρωσία από όλες τις αθλητικές διοργανώσεις για 4 χρόνια!"/>
    <meta property="og:description" content="Η Έκθεση της WADA κατηγορεί τη Ρωσία για μεθοδευμένη απόκρυψη ντοπαρίσματος . Με αυτόν τον αποκλεισμό θα απαγορευτεί η σημαία και ο εθνικός της ύμνος από τους Ολυμπιακούς του 2020 και τους Χειμερινούς του 2022."/>
  </head>
  <body>
    <article>
      <h1>WADA - Απόφαση Βόμβα: Εκτός η Ρωσία από όλες τις αθλητικές διοργανώσεις για 4 χρόνια!</h1>
      <address>
        <time datetime="2019-12-09T10:29:00+00:00">09 Dec 2019, 10:29</time>
      </address>
      <p>
        <b>Η Έκθεση της WADA κατηγορεί τη Ρωσία για μεθοδευμένη απόκρυψη ντοπαρίσματος . Με αυτόν τον αποκλεισμό θα απαγορευτεί η σημαία και ο εθνικός της ύμνος από τους Ολυμπιακούς του 2020 και τους Χειμερινούς του 2022.</b>
      </p>
      <p>Το δικαίωμα της Ρωσίας να συμμετέχει ή να φιλοξενεί διεθνείς αθλητικές διοργανώσεις ανακάλεσε για τέσσερα χρόνια ο Παγκόσμιος Οργανισμός Αντι-ντόπινγκ (WADA).</p>
      <p>Η εκτελεστική επιτροπή του Παγκόσμιου Οργανισμού για την καταπολέμηση του ντόπινγκ (WADA) αποφάσισε να ανακαλέσει το δικαίωμα της Ρωσίας να φιλοξενήσει μεγάλα αθλητικά γεγονότα, συμπεριλαμβανομένων των παγκόσμιων πρωταθλημάτων και των Ολυμπιακών Αγώνων, για τέσσερα χρόνια, μετέδωσε το AFP τη Δευτέρα.</p>
      <p>Ομοίως, η Ρωσία χάνει το δικαίωμά της να συμμετέχει σε τέτοιες διοργανώσεις.</p>
      <p>Σύμφωνα με δημοσιεύματα, η εκτελεστική επιτροπή της WADA έκρινε ότι ο ρωσικός οργανισμός αντι-ντόπινγκ δεν είναι σύμφωνος με τον κώδικα αντι-ντόπινγκ</p>
      <p>«Η Ρωσία είναι μία μεγάλη, ισχυρή και ανεξάρτητη δύναμη, κάτι πολύ θετικό. Όμως ενοχλεί πολύ κόσμο. Στον αθλητισμό και στην πολιτική. Νομίζω ότι όλα αυτά συμβαίνουν γι αυτό το λόγο, δεν βρίσκω άλλη εξήγηση» είχε δηλώσει πριν λίγες μέρες  στο euronews o Βαλερί Γκαζάεφ, αντιπρόεδρος της αθλητικής επιτροπής της Βουλής.</p>
      <p>Σημειώνεται ότι η Ρωσία είχε αποκλειστεί από τους Ολυμπιακούς του 2016 στο Ρίο. Ακόμη οι αθλητές της χώρας αποκλείονται από παγκόσμια και ευρωπαϊκά πρωταθλήματα εφόσον η παγκόσμια ομοσπονδία τους έχει τιμωρήσει.</p>
      <p>Η IAAF έχει επιβάλει ποινή αποκλεισμού στη Ρωσία από τον Νοέμβριο του 2015, έπειτα από αποδείξεις για συστηματικό ντόπινγκ στη χώρα, με κρατική εμπλοκή. Από τότε, επιτρέπεται μόνο σε κάποιους αθλητές να μετέχουν σε αγώνες- οι οποίοι πληρούν αυστηρά κριτήρια- χωρίς να εκπροσωπούν όμως την πατρίδα τους, αλλά ως ανεξάρτητοι.<br/> </p>
    </article>
  </body>
</html>