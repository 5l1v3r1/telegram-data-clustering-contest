<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-i-putin-zustrinutsya-u-parizhi-pislya-publichnoyi-chastini-samitu-332318_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T10:37:00+00:00"/>
    <meta property="og:title" content="Зеленський і Путін зустрінуться у Парижі після публічної частини саміту"/>
    <meta property="og:description" content="Можливою темою зустрічі є переговори щодо транзиту російського газу через українську ГТС."/>
  </head>
  <body>
    <article>
      <h1>Зеленський і Путін зустрінуться у Парижі після публічної частини саміту</h1>
      <h2>Можливою темою зустрічі є переговори щодо транзиту російського газу через українську ГТС.</h2>
      <address>
        <time datetime="2019-12-09T10:37:00+00:00">09 Dec 2019, 10:37</time>
      </address>
      <p><b><a href="https://dt.ua/POLITICS/zelenskiy-pidtverdiv-osobistu-zustrich-z-putinim-332200_.html">Президенти України та Росії зустрінуться у Парижі</a></b> після завершення офіційних заходів нормандського саміту та пресконференції його учасників, повідомляє "<a href="https://www.eurointegration.com.ua/news/2019/12/9/7103997/">Європейська правда</a>" із посиланням на джерела, поінформовані  про графік президентів.</p>
      <p>Перед початком саміту <b><a href="https://dt.ua/POLITICS/u-zelenskogo-oprilyudnili-grafik-prezidenta-pid-chas-normandskogo-samitu-332284_.html">Володимир Зеленський зустрінеться з президентом Франції Еммануелем Макроном і канцлеркою Німеччини Ангелою Меркель</a></b>. Згідно з графіком президента України, кожна зустріч у форматі тет-а-тет триватиме не довше 30 хвилин.</p>
      <p>Аналогічні двосторонні зустрічі до початку переговорів матиме й Володимир Путін, попри те, що офіційно цю зустріч підтвердила лише Німеччина. Зустрічі Зеленський-Путін у цей час не заплановано.</p>
      <p>У Кремлі також підтвердили зустріч президентів України і Росії після завершення офіційних заходів.</p>
      <p>"Зустріч буде. Домовилися про неї. Все це буде вписуватися в той формат, який запропонують організатори саміту - французи, тобто, вочевидь, після завершення всіх заходів", - заявив "ТАСС" помічник президента РФ Юрій Ушаков.</p>
      <p>Після завершення всіх двосторонніх переговорів лідери  України, Росії, Франції і Німеччини підуть на спільну зустріч нормандської четвірки.</p>
      <p>Після переговорів та спільної пресконференції Меркель, Макрона Зеленського та Путіна мають відбутися окремі переговори президентів України та Росії. Даних про їхню заплановану тривалість немає.</p>
      <p>Зважаючи на те, що зустріч Зеленського та Путіна не буде поєднана із чотиристороннім нормандським форматом, можна припустити, що на ній не обговорюватиметься виконання Мінських угод та питання припинення війни в Донбасі.</p>
      <p>Можливою темою зустрічі лідерів обох держав можуть стати <b><a href="https://dt.ua/internal/normandska-peregazovka-po-kremlivski-330617_.html">газові переговори</a> </b>щодо транзиту росыйського газу до Європи через українську ГТС. Не відкидають такий варіант розвитку подій і в Кремлі, де заявляють, що на зустрічі можу обговорюватися "проблемні аспекти газових переговорів двох країн".</p>
      <p>Українська сторона неодноразово наголошувала, що у разі ініціативи з боку РФ буде готова обговорити газове питання на зустрічі в Парижі.</p>
      <p>Зазначимо, 7 грудня Рада національної безпеки і оборони України провела в ОПУ закрите засідання, на якому <b><a href="https://dt.ua/POLITICS/na-zasidanni-schodo-samitu-zatverdzheno-osnovniy-scenariy-rozvitku-situaciyi-sekretar-rnbo-332240_.html">затвердила один із сценаріїв розвитку подій у зв'язку з майбутнім нормандським самітом</a></b>, який втілюватиметься в життя як основний.</p>
      <p>"Президент їде на Нормандський формат, озброєний певною інформацією, яка, я думаю, буде абсолютно з користю використана в інтересах нашої держави", - сказав за підсумками засідання секретар РНБО Олексій Данілов.</p>
      <p>Напередодні на Майдані Незалежності у Києві та в інших містах країни відбулося <b><a href="https://dt.ua/POLITICS/chervoni-liniyi-dlya-zelenskogo-tisyachi-lyudey-viyshli-na-vulici-lvova-harkova-dnipra-y-inshih-mist-ukrayini-332298_.html">Всеукраїнське віче "Червоні лінії для Зеленського"</a></b>, учасники якого закликали президента не домовлятися про мир ціною компромісу з агресором. Ініціаторами є партії "Європейська Солідарність", "Батьківщина" та "Голос". Також приєдналися ВО "Свобода" та "Демократична сокира".</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав у <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції.</p>
      <p>Голова МЗС України <b><a href="https://dt.ua/POLITICS/pristayko-rozkriv-zmist-dokumenta-yakiy-pidgotuvali-do-normandskogo-samitu-331784_.html">Вадим Пристайко повідомив, що робочий варіант комюніке затвердили</a></b> на початку вересня. За підсумками саміту лідери чотирьох країн повинні дати позитивну оцінку розведенню військ на трьох ділянках та обміну утримуваними особами, а також схвалити продовження роботи в цих напрямках. Про зміну положень або черговість пунктів Мінських домовленостей не йдеться.</p>
      <p>Також <a href="https://dt.ua/POLITICS/pristayko-pererahuvav-chervoni-liniyi-dlya-zelenskogo-na-samiti-normandskoyi-chetvirki-331792_.html"><b>Пристайко запевнив, що Зеленський не піде на поступки з ключових питань</b></a>, що стосуються суверенітету і національної безпеки.</p>
      <p>Докладніше про підготовку зустрічі читайте у статті Костянтина Єлісєєва "<b><a href="https://dt.ua/internal/parizkiy-samit-normandskoyi-chetvirki-vryatuvati-ukrayinu-vid-strategichnoyi-pomilki-331731_.html">Паризький саміт нормандської четвірки: врятувати Україну від стратегічної помилки</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a> / <a href="https://dt.ua/go/aHR0cDovL3Rhc3MucnUv">ТАСС</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>