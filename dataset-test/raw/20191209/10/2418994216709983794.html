<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/politiki/article/petsas-gia-tourkia-den-dianooumaste-klimakwsi-se-epipedo-energeiwn"/>
    <meta property="og:site_name" content="The TOC"/>
    <meta property="article:published_time" content="2019-12-09T10:45:02+00:00"/>
    <meta property="og:title" content="Πέτσας για Τουρκία: Δεν διανοούμαστε κλιμάκωση σε επίπεδο ενεργειών"/>
    <meta property="og:description" content="Ενα ιδιαίτερο μήνυμα &quot;ψύχραιμης αυτοπεποίθησης&quot; επιχειρεί να στείλει η Αθήνα, καθώς προχωρά σε πρωτοβουλίες από σήμερα Δευτέρα."/>
  </head>
  <body>
    <article>
      <h1>Πέτσας για Τουρκία: Δεν διανοούμαστε κλιμάκωση σε επίπεδο ενεργειών</h1>
      <h2>Ενα ιδιαίτερο μήνυμα "ψύχραιμης αυτοπεποίθησης" επιχειρεί να στείλει η Αθήνα, καθώς προχωρά σε πρωτοβουλίες από σήμερα Δευτέρα.</h2>
      <address>
        <time datetime="2019-12-09T10:45:02+00:00">09 Dec 2019, 10:45</time>
      </address>
      <p>Ενα ιδιαίτερο μήνυμα "ψύχραιμης αυτοπεποίθησης" επιχειρεί να στείλει η Αθήνα, καθώς προχωρά σε πρωτοβουλίες από σήμερα Δευτέρα. Η πρώτη κίνηση είναι η παρουσία του Νίκου Δένδια στο συμβούλιο Εξωτερικών Υποθέσεων της ΕΕ.<br/><br/>Μιλώντας στον ΘΕΜΑ 104,6 ο κυβερνητικός εκπρόσωπος Στέλιος Πέτσας είπε πως η Ελλάδα προσδοκά καταδίκη της τουρκικής προκλητικότητας, ενώ συγχρόνως υπενθύμισε ότι στα δύο προηγούμενα συμβούλια είχε τεθεί το πλαίσιο απάντησης της ΕΕ για την τουρκική προκλητικότητα στην ανατολική Μεσόγειο.</p>
      <p>«Αυτό το πλαίσιο θα ενισχύεται συνεχώς όσο προκαλούν οι Τούρκοι» συμπλήρωσε ο κ. Πέτσας.</p>
      <p>Ο κυβερνητικός εκπρόσωπος μιλώντας για το ποια θα είναι η ελληνική απάντηση εάν η Τουρκία στείλει ερευνητικό σκάφος στην περιοχή που έχει συμφωνήσει με τη Λιβύη, ο κ. Πέτσας απάντησε ότι «ευχόμαστε στο στάδιο αυτό ότι το πλαίσιο των δηλώσεων δεν θα κλιμακωθεί με αποστολή τουρκικού πλοίου στην Κρήτη».<br/><br/>«Ο διπλωματικός και επιχειρησιακός σχεδιασμός υπάρχει. Σε αυτή την ώρα είμαστε σε επίπεδο δηλώσεων. Δεν διανοούμαστε κλιμάκωση σε επίπεδο ενεργειών» πρόσθεσε.<br/><br/>Ακόμη, όσον αφορά στο ενδεχόμενο προσφυγής στο διεθνές δικαστήριο της Χάγης για την υφαλοκρηπίδα ή την ανακήρυξη ΑΟΖ ο κ. Πέτσας απάντησε ότι «εμείς σχεδιάζουμε ό,τι πρέπει να κάνουμε για να είμαστε έτοιμοι για όλα τα ενδεχόμενα».<br/><br/>Στη συνέχεια ο κ. Πέτσας αναφέρθηκε στη Λιβύη για την οποία και είπε ότι «είναι σε μια δύσκολη κατάσταση το εσωτερικό της χώρα και αυτό ενδεχομένως να επιχείρησε να εκμεταλλευτεί η Τουρκία» τονίζοντας ότι είναι «ξεκάθαρη η καταδίκη από τις ΗΠΑ της τουρκικής προκλητικότητας», ενώ ανακοίνωσε ότι «θα υπάρξει επιστολή του υπουργείο Εξωτερικών στον ΟΗΕ για το άκυρο μνημόνιο Λιβύης - Τουρκίας».<br/><br/>Ως προς το ενδεχόμενο, εάν η κυβέρνηση έχει στα σχέδιά της τη συνεδρίαση του Συμβουλίου Πολιτικών Αρχηγών ο κ. Πέτσας απάντησε «κρατούμε την πρωτοβουλία σε οποιοδήποτε επίπεδο κρίνεται σκόπιμο. Αν χρειαστεί στο μέλλον συμβούλιο πολιτικών αρχηγών θα το κάνουμε».<br/><br/>Παράλληλα παρατήρησε ότι «είναι αισθητά μειωμένες οι ροές των προσφύγων» αν και όπως σημείωσε «δεν θα ήθελα να το αποδώσω σε γεωπολιτικές εξελίξεις. Περιμένουμε ένα ευρύτερο χρονικό πλαίσιο για να δούμε αν πρόκειται για περιορισμό των ροών από την Τουρκία».</p>
      <p>Φωτό: Ευρωκίνηση (αρχείου) <br/><br/> </p>
    </article>
  </body>
</html>