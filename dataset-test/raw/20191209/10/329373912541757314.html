<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149892/najvacsie-bodove-hody-slovakov-v-nhl-iba-dvaja-pokorili-100-bodovu-hranicu"/>
    <meta property="og:site_name" content="Sport7"/>
    <meta property="article:published_time" content="2019-12-09T10:35:00+00:00"/>
    <meta property="og:title" content="Najväčšie bodové hody Slovákov v NHL: Iba dvaja pokorili 100-bodovú hranicu"/>
    <meta property="og:description" content="100 bodové sezóny v podaní našich hokejistov sú dávno preč. Kedysi sme skutočne patrili medzi hokejové veľmoci, no žiaľ, všetko má svoj koniec. Dnes sa pozrieme na najlepšie sezóny Slovákov v NHL, respektíve na našich najúspešnejších zástupcov.  "/>
  </head>
  <body>
    <article>
      <h1>Najväčšie bodové hody Slovákov v NHL: Iba dvaja pokorili 100-bodovú hranicu</h1>
      <address><time datetime="2019-12-09T10:35:00+00:00">09 Dec 2019, 10:35</time> by <a rel="author" href="https://www.sport7.sk/autor/marek-dado" target="_blank">Marek Ďaďo</a></address>
      <p>
        <b>100 bodové sezóny v podaní našich hokejistov sú dávno preč. Kedysi sme skutočne patrili medzi hokejové veľmoci, no žiaľ, všetko má svoj koniec. Dnes sa pozrieme na najlepšie sezóny Slovákov v NHL, respektíve na našich najúspešnejších zástupcov.  </b>
      </p>
      <h3>8. Peter Bondra</h3>
      <p><b>Peter Bondra</b> patril svojho času medzi najlepších snajperov v NHL. Doma má dve trofeje pre najlepšieho strelca zámorskej profiligy a za sebou úspešnú kariéru. Z pohľadu produktivity bola preňho najlepšou sezóna<b>1992/1993</b> v tíme <b>Washingtonu Capitals</b>, kedy v <b>83 dueloch</b> strelil 37 gólov a 48-krát na gól prihrával, čo činí <b>85 bodov</b>. V play off odohral <b>6 stretnutí</b> so ziskom <b>6 bodov</b> (0 + 6). Vtedy jeho výkony znamenali pozvánku do zápasu hviezd a naplno preukázali Bondrov potenciál.</p>
      <figure>
        <iframe src="https://www.youtube.com/embed/l22iw21z7o8" width="480" height="270" data-service="Youtube" scrolling="no"/>
      </figure>
      <h3>7. Marián Gáborík</h3>
      <p>Najvyššie draftovaný Slovák v histórii má za sebou úspešnú kariéru v NHL, kde sa v priebehu rokov prepracoval medzi obávaného útočníka. Jedna sezóna však v osobnostných štatistikách predčila všetky ostatné. Ročník <b>2009/2010</b> strávil <b>Gáborík</b> vo farbách <b>New Yorku Rangers</b>, odohral <b>76 zápasov</b> a získal <b>86 bodov</b> za 42 gólov a 44 asistencií. Aj napriek tomu sa Jazdci nedokázali prebojovať do vyraďovacej časti. </p>
      <figure>
        <iframe src="https://www.youtube.com/embed/b12KNe0d_Eo" width="480" height="270" data-service="Youtube" scrolling="no"/>
      </figure>
      <h3>6. Marián Šťastný</h3>
      <p>Bratia <b>Šťastní</b> v <b>Quebecu</b> jednoducho kraľovali. Keď hrali spolu, patrili medzi najnebezpečnejšie útoky v lige, čo sa ukázalo aj v sezóne <b>1981/1982</b>, kedy sa bodovo vyšvihol aj najstarší <b>Marián</b>. Ten v <b>74 dueloch</b>nazbieral <b>89 bodov</b> za 35 gólov a 54 asistencií. V play off sa mu darilo podobne - v <b>16 zápasoch</b> si na konto pripísal <b>17 bodov</b> (3 + 14), čím sa preňho tento ročník stal najúspešnejším v zámorskej kariére. </p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-12/stastny.jpg?itok=BygSEwhi"/>
        <figcaption>Marián Šťastný<cite>zdroj: <a href="https://www.youtube.com/watch?v=hSpU4r2RlAg">YouTube</a></cite></figcaption>
      </figure>
      <h3>5. Žigmund Pálffy</h3>
      <p><b>Žigo</b> je spoločne s <b>Petrom Šťastným</b> jediným Slovákom, ktorý mal v NHL priemer viac ako 1 bod za zápas. Jeho najvydarenejšou sezónou bol ročník <b>1996/1997</b>, kedy obliekal dres <b>New Yorku Islanders</b>. Pálffy pozbieral <b>90 bodov</b> (48 + 42) v <b>80 zápasoch</b>, čo činí priemer 1,13 bodu za zápas. V spomínanej sezóne mal na konte 23 kladných bodov a bol nominovaný do zápasu hviezd. Uznávaný útočník iba jediný krát nedokázal v sezóne získať minimálne rovnaký počet bodov ako odohraných zápasov.</p>
      <figure>
        <iframe src="https://www.youtube.com/embed/9f8ZjuNowAI" width="480" height="270" data-service="Youtube" scrolling="no"/>
      </figure>
      <h3>4. Anton Šťastný</h3>
      <p>Najmladší z bratov <b>Šťastných</b> strávil všetko svoj čas v zámorí v drese <b>Quebecu Nordiques</b>, kde spoločne so svojimi súrodencami vytvorili obávané útočné trio. Jeho najlepšou sezónou je ročník <b>1982/1983</b>, kedy v <b>79 stretnutiach</b> dosiahol na <b>92 bodových zápisov</b> za 32 gólov a 60 asistencií. Základnú časť ukončil iba s 25 trestnými minútami a rovnakým počtom kladných bodov v tabuľke +/-. V play off pridal ďalšie <b>4 body</b> v <b>4 zápasoch</b>.</p>
      <figure>
        <iframe src="https://www.youtube.com/embed/rgw6S48rDgU" width="480" height="270" data-service="Youtube" scrolling="no"/>
      </figure>
      <h3>3. Pavol Demitra</h3>
      <p>„Demovým“ najlepším ročníkom, minimálne čo sa osobných štatistík týka, bola sezóna <b>2002/2003</b>, kedy obliekal dres Bluesmanov zo <b>St. Louis</b>. V <b>78 stretnutiach</b> bodoval <b>93-krát</b>. Strelil 36 gólov a na 57 prihral, čo mu zaručilo priemer 1,19 bodu za zápas. Vo vyraďovacej časti potom nastrádal v 7 dueloch 6 bodov (2 + 4). Okrem osobného bodového maxima sa v roku 2003 mohol tešiť aj zo zisku bronzovej medaile z majstrovstiev sveta. </p>
      <figure>
        <iframe src="https://www.youtube.com/embed/a03Md7jeyDI" width="480" height="270" data-service="Youtube" scrolling="no"/>
      </figure>
      <h3>2. Marián Hossa</h3>
      <p>Druhým a zároveň posledným Slovákom, ktorý pozná, aké to je pokoriť stobodovú hranicu, je obľúbený <b>Marián Hossa</b>. Ten v drese <b>Atlanty Thrashers</b> v sezóne <b>2006/2007</b> nastrieľal 43 gólov, ku ktorým pridal 57 asistencií. Odmenou mu bola nominácia do zápasu hviezd a obhajoba trofeje pre najlepšieho slovenského hokejistu. Hossa vtedy odohral všetkých <b>82 duelov </b>základnej časti a mal priemer 1,22 bodu za zápas. Aj vďaka jeho výkonom sa Atlanta dostala do play off, kde však v 4 zápasoch získal iba bod. </p>
      <figure>
        <iframe src="https://www.youtube.com/embed/6ahc3D7Lf_c" width="480" height="270" data-service="Youtube" scrolling="no"/>
      </figure>
      <h3>1. Peter Šťastný</h3>
      <p><b>Peter Šťastný</b> by suverénne obsadil prvých 6 priečok historického rebríka. Až <b>7-krát</b> sa mu podarilo pokoriť <b>100 bodovú hranicu</b> a vo všetkých prípadoch obliekal dres <b>Quebecu</b> <b>Nordiques</b>. Tým najúspešnejším ročníkom sa stala sezóna <b>1981/1982</b>, kedy nastrádal až <b>139</b> <b>bodov</b>. Šťastný vtedy nastúpil do <b>80 zápasov</b>, 46-krát sa dokázal gólovo presadiť a 93-krát asistoval. Po konci základnej časti mal priemer 1,74 získaných bodov za zápas a svojimi výkonmi si vyslúžil nomináciu do zápasu hviezd. Podobných sezón však zažil mnoho. Čoho je schopný dokázal už vo svojom prvom ročníku za veľkou mlákou (1980/1981), keď nazbieral <b>109 bodov</b> (39 + 70) v <b>77 dueloch</b>, stal sa prvým zelenáčom, ktorý pokoril hranicu 100 bodov v sezóne, a na konci ktorého mu bola udelená Calderova trofej.</p>
      <figure>
        <iframe src="https://www.youtube.com/embed/oIyiavlrjJ4" width="480" height="270" data-service="Youtube" scrolling="no"/>
      </figure>
    </article>
  </body>
</html>