<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/sport/article/7956023"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T10:35:00+00:00"/>
    <meta property="og:title" content="Григор Димитров има нов треньор - Кристиан Гро"/>
    <meta property="og:description" content="Григор Димитров има нов треньор - роденият в Германия Кристиан Гро, съобщи Tenniskafe.com. Българинът дълго време беше без наставник, като разчиташе на помощта на Радек Щепанек и Андре Агаси"/>
  </head>
  <body>
    <article>
      <h1>Григор Димитров има нов треньор - Кристиан Гро</h1>
      <address><time datetime="2019-12-09T10:35:00+00:00">09 Dec 2019, 10:35</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Григор Димитров има нов треньор - роденият в Германия Кристиан Гро, съобщи <a href="https://www.tenniskafe.com/atp/grigor-dimitrov/grigor-dimitrov-shte-raboti-s-trenora-na-tomi-haas-kris-gro/">Tenniskafe.com.</a></p>
      <p>Българинът дълго време беше без наставник, като разчиташе на помощта на Радек Щепанек и Андре Агаси, но на пресконференция у нас в края на сезона обяви, че все още е в търсене на подходящ треньор.</p>
      <p>Явно в лицето на Гро световният номер 20 е видял този човек.</p>
      <p>Новият треньор на Димитров е роден през 1981 г. в Германия и има диплома от университета в Сан Диего. В последните месеци работи като консултант по развитието на младите играчи към федерацията по тенис на САЩ.</p>
      <p>Гро се дипломира като треньор през 2010 г., но още преди това работи като такъв в университета. Най-впечатляващото му постижение е възраждането на кариерата на Томи Хаас в периода 2011-2013 г. Тогава, под негово ръководство, германецът стига до топ 11 на света, изкачвайки се с близо 200 места в ранглистата. Хаас успя да спечели титлите в в Хале (2012 г.), Мюнхен (2013 г.) и Виена (2013 г.), да победи Новак Джокович и Роджър Федерер и да спечели наградата на АТР за завръщане на годината през 2012 г.</p>
      <p>
        <b>Треньорите на Григор</b>
      </p>
      <p>Тази година по време на Mutua Madrid Open първата ни ракета официално се раздели с Дани Валверду, с когото работиха заедно в продължение на три години.</p>
      <p>Преди това Димитров работи с Франко Давид (ноември 2015 – юни 2016 година), Йохан Йортеген (август 2015 – ноември 2015 г.), Роджър Рашийд (октомври 2013 – юли 2015 г.), Микел Тилстрьом (ноември 2012 – октомври 2013 г.), Патрик Муратоглу (август 2011 – ноември 2012 г.), Питър Макнамара (май 2010 – август 2011 г.), Петер Лундгрен (февруари 2009 – май 2010 г.)</p>
      <p>Най-доброто му класиране при наставниците преди Валверду бе №8 при Роджър Рашийд.</p>
      <p>Гро работи и с американеца Тайлър Фриц, откакто той е на 15. Под негово ръководство младата надежда на тениса спечели титлата при младежите на Откритото първенство на САЩ през 2015 г. и игра на финал на "Ролан Гарос".</p>
    </article>
  </body>
</html>