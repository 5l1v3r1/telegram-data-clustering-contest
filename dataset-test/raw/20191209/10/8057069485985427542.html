<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krepsinis.net/naujiena/naujausioje-time-out-zalgiris-laidoje-lkl-lyderiu-susidurimo-uzkulisiai/300486"/>
    <meta property="og:site_name" content="krepsinis.net"/>
    <meta property="article:published_time" content="2019-12-09T10:53:00+00:00"/>
    <meta property="og:title" content="Naujausioje „Time Out „Žalgiris“ laidoje – LKL lyderių susidūrimo užkulisiai"/>
    <meta property="og:description" content="Sekmadienį Kauno „Žalgirio“ krepšininkai į „Žalgirio“ areną susirinkusiems sirgaliams padovanojo dar vieną pergalę – „Betsafe–LKL“ čempionato rungtynėse..."/>
  </head>
  <body>
    <article>
      <h1>Naujausioje „Time Out „Žalgiris“ laidoje – LKL lyderių susidūrimo užkulisiai </h1>
      <address>
        <time datetime="2019-12-09T10:53:00+00:00">09 Dec 2019, 10:53</time>
      </address>
      <p>Sekmadienį Kauno „Žalgirio“ krepšininkai į „Žalgirio“ areną susirinkusiems sirgaliams padovanojo dar vieną pergalę – „Betsafe–LKL“ čempionato rungtynėse Šarūno Jasikevičiaus auklėtiniai nugalėjo Vilniaus „Rytą“.</p>
      <p>Šįkart arenoje po rungtynių užkulisius vėl nardė #TimeOutŽalgiris kūrybinė komanda kartu su laidos vedėja Dalia Belickaite priešakyje.</p>
      <p>Dar prieš dvikovą žiūrovams nepamirštamą reginį padovanojo akordeonistas <b>Martynas Levickis</b>, meistriškai sugrojęs Lietuvos himną. Dar daugiau kūrinių „Žalgirio“ arenoje jis atliks savo soliniame koncerte gruodžio 22 d.</p>
      <p>Prasidėjus rungtynėms, Lietuvoje sausakimšas koncertų sales sutraukiantis M.Levickis papasakojo apie savo ryšį su krepšiniu.</p>
      <figure>
        <iframe src="https://www.youtube.com/embed/Pw94cCL8cVo" width="650" height="366" data-service="Youtube" scrolling="no"/>
      </figure>
      <p>REKLAMA</p>
      <p>„Mokykloje buvau įstumtas į krepšinio komandą, nors niekada gerai nežaidžiau šio sporto, todėl krepšinis man vis dar susijęs su stresu. Visgi pabuvęs tokiose rungtynėse, supranti, kad viskas yra įmanoma“, – šypsojosi pašnekovas.</p>
      <p>Britų karališkosios šeimos nariams bei 20 tūkst. žiūrovų miniai savo karjeroje grojęs M.Levickis akcentavo, kad kaip ir krepšininkams, taip ir atlikėjams didžiulis palaikymas yra labai svarbus.</p>
      <p>„Palaikymas yra be galo svarbu. „Žalgirio“ sirgaliai susikoncentruoja į metimą ir tada gali jausti, kaip tai yra svarbu žaidėjams. Tas vienybės jausmas yra neįtikėtinas“, – tvirtino M.Levickis.</p>
      <p>Naujausiame #TimeOutŽalgiris epizode išvysite ir jaunųjų gimnastų pasirodymus rungtynių metu bei kitas smagias susitikimo akimirkas.</p>
    </article>
  </body>
</html>