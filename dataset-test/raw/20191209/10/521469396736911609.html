<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468846/%DB%B2%DB%B0-%D9%87%D8%B2%D8%A7%D8%B1-%D9%85%D8%B9%D8%AA%D8%A7%D8%AF-%D9%85%D8%AA%D8%AC%D8%A7%D9%87%D8%B1-%D8%AF%D8%B1-%D8%AA%D9%87%D8%B1%D8%A7%D9%86-%DB%B1%DB%B0-%D8%AF%D8%B1%D8%B5%D8%AF-%D8%B2%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T10:10:55+00:00"/>
    <meta property="og:title" content="۲۰ هزار معتاد متجاهر در تهران | ۱۰ درصد زن هستند"/>
    <meta property="og:description" content="رئیس پلیس مبارزه با مواد مخدر تهران بزرگ با ارائه آماری کامل از شمار معتادان متجاهر در پایتخت و چگونگی جمع‌آوری آنها از سطح شهر و نگهداری آنها در مراکز بازپروری، تعداد زنان معتاد متجاهر را حدود ۲ هزار نفر اعلام کرد. "/>
  </head>
  <body>
    <article>
      <h1>۲۰ هزار معتاد متجاهر در تهران | ۱۰ درصد زن هستند</h1>
      <h2>رئیس پلیس مبارزه با مواد مخدر تهران بزرگ با ارائه آماری کامل از شمار معتادان متجاهر در پایتخت و چگونگی جمع‌آوری آنها از سطح شهر و نگهداری آنها در مراکز بازپروری، تعداد زنان معتاد متجاهر را حدود ۲ هزار نفر اعلام کرد. </h2>
      <address>
        <time datetime="2019-12-09T10:10:55+00:00">09 Dec 2019, 10:10</time>
      </address>
      <p>به گزارش همشهری آنلاین به نقل از ایسنا، سرهنگ محمد بخشنده رئیس <a href="https://www.hamshahrionline.ir/news/148067/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%AA%D8%A7%D8%B1%DB%8C%D8%AE%DA%86%D9%87-%D9%BE%D9%84%DB%8C%D8%B3-%D8%AF%D8%B1-%D8%A7%DB%8C%D8%B1%D8%A7%D9%86">پلیس</a> مبارزه با مواد مخدر تهران بزرگ در حاشیه اجرای طرح برخورد با موادفروشان و جمع‌آوری معتادان متجاهر، گفت: در شهر تهران بین ۱۵۰۰ تا ۲ هزار زن معتاد متجاهر وجود دارد که متاسفانه وضعیت این افراد بسیار ناراحت‌کننده است. بخشی کارتن‌خواب هستند و بخشی دیگر نیز در تشکل‌های مردم‌نهاد و برخی دیگر در مراکز در حال تردد هستند.</p>
      <p>سرهنگ بخشنده ادامه داد: متاسفانه تنها حدود ۲۵۰ تا ۳۰۰ ظرفیت از سوی <a href="https://www.hamshahrionline.ir/news/86353/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B3%D8%A7%D8%B2%D9%85%D8%A7%D9%86-%D8%A8%D9%87%D8%B2%DB%8C%D8%B3%D8%AA%DB%8C-%DA%A9%D8%B4%D9%88%D8%B1">بهزیستی </a>به این زنان اختصاص داده شده که بسیار کم است و باید ارتقا پیدا کند. درخواست ما از مسئولان مربوطه افزایش ظرفیت مراکز نگهداری از زنان معتاد متجاهر است. ما پاتوق‌ها و مراکز حضور این افراد را می‌شناسیم و اگر این ظرفیت ایجاد شود، بلافاصله به جمع‌آوری آنها اقدام خواهیم کرد.</p>
      <p>وی با اشاره به این‌که در شهر تهران حدود ۲۰ هزار معتاد متجاهر داریم، بیان کرد: در حال حاضر برای نگهداری از این تعداد حدود ۱۲ هزار ظرفیت ایجاد شده است. هم‌اکنون ۱۱ هزار نفر در مراکز بازپروری حضور دارند و حدود هزار نفر دیگر نیز طی روزهای آتی به این مراکز فرستاده خواهند شد.</p>
      <p>رئیس پلیس مبارزه با مواد مخدر تهران بزرگ افزود: با توجه به این‌که ظرفیت مراکز نگهداری کمتر از تعداد معتادان است، برخی از معتادان متجاهر را همچنان در سطح معابر می‌بینیم. البته تعداد این افراد بسیار کم شده و دیگر مثل سابق نیست.</p>
      <p>وی با بیان این‌که این افراد حدود ۶ ماه در مراکز بازپروری نگهداری می‌شوند، گفت: البته جلساتی را برگزار کرده و با رایزنی‌هایی که انجام داده‌ایم، درخواست کرده‌ایم زمان نگهداری معتادان متجاهر به یک سال افزایش پیدا کند تا هم چرخه بازگشت دوباره این افراد به مصرف مواد مخدر تغییر کند و هم طی این مدت بتوان برای اشتغال‌زایی و درمان کامل این افراد اقدام کرد.</p>
      <p>سرهنگ بخشنده در پاسخ به پرسشی در مورد حضور معتادان متجاهر در محدوده‌های خاوران، دره فرحزاد و ... نیز اظهار کرد: برخورد با معتادان متجاهر در این فضاها نیز در دستور کار است و ما در حال جمع‌آوری این افراد هستیم. ضمن این‌که در محله‌های شوش، مولوی و هرندی حضور معتادان متجاهر به طور چشمگیری کاهش پیدا کرده است به طوری که به‌جرات می‌توان گفت دیگر جای خاصی از نظر حضور معتادان متجاهر در تهران نداریم.</p>
      <p>وی در خصوص آمار جمع‌آوری معتادان متجاهر در سال جاری نیز گفت: از ابتدای امسال ۴۱ هزار و ۶۸۸ معتاد متجاهر در شهر تهران جمع‌آوری و برای طی مراحل بازپروری به مراکز فشافویه، اخوان، مهر سروش و دیگر مراکز تحت تبصره ۲ ذیل ماده ۱۶ منتقل شدند.</p>
      <p>رئیس پلیس مبارزه با مواد مخدر تهران بزرگ ادامه داد: این افراد پس از گذراندن دوره ۶ ماهه بازپروری از این مراکز ترخیص و برخی به خانواده‌هایشان تحویل داده شدند. متاسفانه برخی از آنها دوباره به <a href="https://www.hamshahrionline.ir/news/29308/%D9%85%D9%81%D8%A7%D9%87%DB%8C%D9%85-%D8%A7%D8%B9%D8%AA%DB%8C%D8%A7%D8%AF-%DA%86%DB%8C%D8%B3%D8%AA">اعتیاد </a>بازگشته و البته مجددا جمع‌آوری شده‌اند. به همین دلیل آمار جمع‌آوری‌ها بیشتر از تعداد معتادان متجاهر است.</p>
      <p>وی با اشاره به جلسه‌ای که اخیرا در همین زمینه با استانداری تهران داشته است، بیان کرد: در این جلسه ۳۸ ظرفیت به ظرفیت مراکز نگهداری معتادان متجاهر افزوده شد، اما درخواست ما این است که این ظرفیت‌ها بیشتر شود.</p>
      <p>سرهنگ بخشنده درباره اقدامات انجام‌شده برای بازپروری معتادان متجاهر نیز گفت: امروز در مرکز مهر سروش پلیس حدود ۷۰۰ معتاد متجاهر نگهداری می‌شود که بخشی از آنها در کارگاه‌های خیاطی و آهنگری فعال هستند.</p>
      <p>وی افزود: می‌توانم بگویم بخشی از مانتوهایی که در بازار عرضه شده، توسط معتادان در حال بهبود در این مراکز دوخته شده است. ما به دنبال این هستیم که توانمندی این افراد را ارتقا دهیم و آنها را با خانواده‌هایشان آشتی دهیم.</p>
    </article>
  </body>
</html>