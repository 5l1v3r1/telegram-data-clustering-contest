<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/leider-van-la-france-insoumise-veroordeeld-voor-rebellie-en-provocatie~af4c4c53/"/>
    <meta property="og:site_name" content="HLN"/>
    <meta property="article:published_time" content="2019-12-09T10:55:00+00:00"/>
    <meta property="og:title" content="Leider van La France Insoumise veroordeeld voor rebellie en provocatie"/>
    <meta property="og:description" content="De correctionele rechtbank in Bobigny heeft maandag de leider van de linkse partij La France Insoumise, Jean-Luc Mélenchon, veroordeeld tot drie maanden cel met uitstel voor rebellie en provocatie...."/>
  </head>
  <body>
    <article>
      <h1>Leider van La France Insoumise veroordeeld voor rebellie en provocatie</h1>
      <address><time datetime="2019-12-09T10:55:00+00:00">09 Dec 2019, 10:55</time> by <a rel="author">HLA</a></address>
      <p>
        <b>De correctionele rechtbank in Bobigny heeft maandag de leider van de linkse partij La France Insoumise, Jean-Luc Mélenchon, veroordeeld tot drie maanden cel met uitstel voor rebellie en provocatie. De feiten gebeurden bij een bewogen huiszoeking bij zijn partij in oktober 2018.</b>
      </p>
      <p>In oktober 2018 viel de Franse politie binnen op de hoofdzetel van de linkse partij ‘La France Insoumise’ (het Frankrijk dat zich niet onderwerpt). De huiszoeking maakte deel uit van een dubbel vooronderzoek van het parket van Parijs. Een onderzoek richtte zich op de financiering van de presidentscampagne in 2017, de andere op de arbeidsvoorwaarden van de medewerkers van de europarlementsleden van La France Insoumise.</p>
      <related>
        <h4>Lees ook</h4>
        <a href="https://www.hln.be/nieuws/buitenland/huiszoekingen-bij-jean-luc-melenchon-en-op-zetel-van-la-france-insoumise~af072189/"/>
      </related>
      <p>Mélenchon verzette zich toen hevig tegen de huiszoeking voor het oog van de camera’s en schreeuwde “de republiek, dat ben ik!” naar politieagenten.</p>
      <h3>Drie maanden cel met uitstel en boete van 8.000 euro</h3>
      <p>De rechter volgt nu het parket en veroordeelt Mélenchon tot drie maanden cel met uitstel en een boete van 8.000 euro. Parlementslid Bastien Lachaud, europarlementslid Manuel Bompard, voorzitter van de organisatie L'Ere du Peuple Bernard Pignerol en woordvoerster van de beweging Muriel Rozenfeld moesten boetes van 2.000 tot 7.000 euro betalen.</p>
      <p>Enkel parlementslid Alexis Corbière werd vrijgesproken na de huiszoeking van 16 oktober 2018 bij La France Insoumise.</p>
      <p>Bij het verlaten van de rechtbank verklaarde Mélenchon dat het “een politieke uitspraak” is.</p>
      <figure>
        <iframe data-src="https://twitter.com/JLMelenchon/status/1203985639131222017" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>