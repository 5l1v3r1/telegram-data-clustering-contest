<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/kriti-gia-ligo-aisthanthike-onasis-apisteyti-istoria-sto-laxeio-me-mia-anatropi-pou-tha-thymatai-gia-panta/2932407/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T10:06:47+00:00"/>
    <meta property="og:title" content="Κρήτη: Για λίγο αισθάνθηκε Ωνάσης! Απίστευτη ιστορία στο λαχείο με μια ανατροπή που θα θυμάται για πάντα"/>
    <meta property="og:description" content="Το λαχείο με το νούμερο «28219» βρισκόταν μέρες στο πορτοφόλι του. Ξεχασμένο. Ο κατάλογος των κερδισμένων λαχνών δεν είχε δημοσιευθεί παραδόξως. Η εξήγηση ήταν απλή. Είχε πέσει ο σέρβερ των κρατικών λαχείων..."/>
  </head>
  <body>
    <article>
      <h1>Κρήτη: Για λίγο αισθάνθηκε Ωνάσης! Απίστευτη ιστορία στο λαχείο με μια ανατροπή που θα θυμάται για πάντα</h1>
      <h2>Το λαχείο με το νούμερο «28219» βρισκόταν μέρες στο πορτοφόλι του. Ξεχασμένο. Ο κατάλογος των κερδισμένων λαχνών δεν είχε δημοσιευθεί παραδόξως. Η εξήγηση ήταν απλή. Είχε πέσει ο σέρβερ των κρατικών λαχείων...</h2>
      <address><time datetime="2019-12-09T10:06:47+00:00">09 Dec 2019, 10:06</time> by <a rel="author">Newsit Newsroom</a></address>
      <p>Στην αναζήτηση των τυχερών αριθμών, η google έβγαλε το νούμερο: «Στην κλήρωση της Τρίτης βγήκε ο αριθμός 28219 που κερδίζει… Το λαχείο έχει πωληθεί».</p>
      <p>Ο πρωταγωνιστής της ιστορίας στην Κρήτη, δεν μπορούσε να πιστέψει ότι κρατούσε το χρυσό δελτίο! Μα είναι σίγουρα το… 28219; Το έβλεπε και το ξανάβλεπε ένα – ένα νούμερο: 2-8-2-1-9. Αυτό ήταν.</p>
      <p>Κρατούσε ένα χαρτάκι που μπορούσε να αλλάξει τη ζωή του. Το περίεργο είναι ότι αντί να αρχίσουν να περνούν από το μυαλό του σκέψεις όμορφες, σχέδια για το αύριο, να φαντάζεται το μέλλον με μεγαλύτερη αισιοδοξία,  ήταν το παρελθόν που ξύπνησε, για να δώσει προειδοποιητική βολή.</p>
      <p>Όχι το “Κυριακάτικο Ξύπνημα” με τον Τάκη Χορν, αλλά ένα δικό του πρόσωπο. Ο πατέρας του, που πριν 25 χρόνια, είχε…”κερδίσει” το λαχείο! Έψαξε, τότε, τις 4 εφημερίδες της εποχής. Έδιναν τον λαχνό του ως πρώτο, αλλά μια… πέμπτη εφημερίδα είχε διαφορετικό νούμερο. Το σωστό. Ο πατέρας του τότε δεν στάθηκε τυχερός. Όπως και ο ίδιος…</p>
      <p>Πριν αρχίσει τα τηλέφωνα σκέφτηκε να… τριπλοτσεκάρει. Κάτι δεν τον άφηνε να το χαρεί. Ανέβαλε τα τηλέφωνα για λίγο. Και ξαναέψαξε. Ένα από όλα τα σάιτ είχε… άλλο νούμερο: «28129». Είχαν κάνει λάθος. Υπήρχε αναριθμητισμός που για λίγο τον είχε κάνει πλούσιο! Δυστυχώς για τον ίδιο, δεν ήταν ο μεγάλος νικητής.</p>
      <p>Δεν χρειάστηκε άλλος έλεγχος. Κατάλαβε ότι το λαχείο του δεν κέρδιζε. Από τα εκατομμύρια, που για λίγα λεπτά κέρδιζε, πήρε μόνο τον λήγοντα: 20 ευρώ!</p>
      <p>Απογοήτευση; Κακοτυχία; Όχι! Ο άνθρωπός όπως λέει αναστέναξε ανακουφισμένος. Δεν ήταν το λαχείο του το «τυχερό». Αλλά ο ίδιος ήταν. «Δεν υπάρχει μεγαλύτερη δυστυχία από το να είσαι δυσαρεστημένος με την τύχη σου» .</p>
      <p>Εκτός του ότι πήρε νωρίς χαμπάρι ότι ήταν λάθος και δεν θα τριγύριζε ώρες ως… Ωνάσης, είχε συνειδητοποιήσει πόσο τυχερός ήταν. Η οικογένεια, τα παιδιά του, οι άνθρωποί του, οι φίλοι του. Όλα τόσο όμορφα. Είχε την υγειά του. Ήταν ήδη πλούσιος!</p>
      <p>Πηγή: Εφημερίδα Πατρίς, <a href="https://www.cretalive.gr/opinions/apo-ta-ekatommyria-ston-lhgonta-ton-20-eyro-1132228">cretalive.gr</a></p>
    </article>
  </body>
</html>