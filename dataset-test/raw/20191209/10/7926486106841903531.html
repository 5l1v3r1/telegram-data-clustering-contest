<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018041/%D9%BE%D9%87%D9%BE%D8%A7%D8%AF%D9%87%D8%A7%DB%8C-%D8%AC%D8%AF%DB%8C%D8%AF-%D9%86%DB%8C%D8%B1%D9%88%DB%8C-%D8%AF%D8%B1%DB%8C%D8%A7%DB%8C%DB%8C-%D8%A7%D8%B1%D8%AA%D8%B4-%DA%86%D9%87-%D9%82%D8%A7%D8%A8%D9%84%DB%8C%D8%AA-%D9%87%D8%A7%DB%8C%DB%8C-%D8%AF%D8%A7%D8%B1%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T10:46:05+00:00"/>
    <meta property="og:title" content="پهپادهای جدید نیروی دریایی ارتش چه قابلیت‌هایی دارند؟"/>
    <meta property="og:description" content="رونمایی از دو پهپاد در آذرماه و الحاق این پهپادها به ناوگان‌های نیروی دریایی ارتش بیانگر این است که متخصصان نداجا، توان خود را بر روی طراحی و ساخت تجهیزاتی صرف کرده‌اند که قدرت اطلاعاتی عملیاتی ایران را در عرصه آب‌های سرزمینی و آزاد افزایش دهد."/>
  </head>
  <body>
    <article>
      <h1>پهپادهای جدید نیروی دریایی ارتش چه قابلیت‌هایی دارند؟</h1>
      <address>
        <time datetime="2019-12-09T10:46:05+00:00">09 Dec 2019, 10:46</time>
      </address>
      <p>
        <i>رونمایی از دو پهپاد در آذرماه و الحاق این پهپادها به ناوگان‌های نیروی دریایی ارتش بیانگر این است که متخصصان نداجا، توان خود را بر روی طراحی و ساخت تجهیزاتی صرف کرده‌اند که قدرت اطلاعاتی عملیاتی ایران را در عرصه آب‌های سرزمینی و آزاد افزایش دهد.</i>
      </p>
      <p>به گزارش مشرق، هفته نیروی دریایی سال 98 نیز به مانند سال‌های گذشته، برای <b>نیروی دریایی ارتش</b>و در نگاه کلان‎‌تر برای نیروهای مسلح چمهوری اسلامی ایران، بسیار پُر بار و پُر دستاورد بود.</p>
      <p>توجه ویژه به فناورهای اطلاعاتی عملیاتی در دستاورهای رونمایی شده هفته نیروی دریایی ارتش سال 98، نشان می‌دهد که این نیرو بیش از پیش به موضوع گردآوری اطلاعات میدانی از پهنه دریاها و اقیانوس‌ها و همچنین غافلگیر کردن دشمنان در آب‌ها توجه کرده است.</p>
      <blockquote>بیشتر بخوانید:<br/><a href="https://www.mashreghnews.ir/news/1017221/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D9%BE%D9%87%D9%BE%D8%A7%D8%AF-%D8%AC%D8%AF%DB%8C%D8%AF-%D9%86%D8%AF%D8%A7%D8%AC%D8%A7-%D8%B9%DA%A9%D8%B3">رونمایی از <i>پهپاد</i> جدید نداجا+عکس</a></blockquote>
      <p>رونمایی از دو پهپاد با قابلیت‌ها و توانمندی‌های متفاوت در آذرماه امسال و الحاق این پهپادها به ناوگان‌های نیروی دریایی ارتش، بیانگر این نکته است که متخصصان و دانشمندان نداجا، توان خود را بر روی طراحی و ساخت تجهیزاتی صرف کرده‌اند که قدرت اطلاعاتی عملیاتی جمهوری اسلامی ایران را در عرصه آب‌های سرزمینی و آزاد افزایش دهد.</p>
      <p>در همین زمینه امیر دریادار دوم «<b>مجید مقصودی</b>» گفت: در حوزه پهپادی تلاش سازمان تحقیقات و جهاد خودکفایی نداجا بر ساخت پهپادهایی است که قابلیت به پرواز در آمدن و نشستن بر روی شناورها را داشته باشند.</p>
      <p>
        <b>پلیکان </b>
        <b>2</b>
      </p>
      <p>پهپاد دریاپایه «پلیکان 2» که در روز 9 امسال با حضور امیر «محمد محمودی» معاون اجرایی ارتش و امیر دریادار «حسین خانزادی» فرمانده نداجا از آن رونمایی شد، توانایی نفوذ در عمق، توانایی ماموریت‌های گشت و شناسایی را دارد. این پهپاد با استفاده از چهار موتور عمود پرواز و یک موتور پیشران پر قدرت توانایی نشست و برخاست عمودی از روی شناور در حال حرکت را دارد.</p>
      <p>پرنده در ابتدا با استفاده از چهار موتور همزمان شده خود که به صورت عمود پرواز است از شناور جدا می‌شود و پس از آن با استفاده از الگوی خودکار طراحی شده در سامانه پرواز خودکار، طی فرآیند محاسبه شده بدون برهم خوردن تعادل و سقوط ناگهانی پرنده وارد فاز کروز یا حرکت افقی می‌شود. این فرآیند در هنگام برگشت پرواز از ماموریت شناسایی خود و نشستن بر روی کشتی بالعکس اجرا می‌شود.</p>
      <p>یکی دیگر از وجوه تمایز این پهپاد شناوری مثبت و مقاومت آن در برابر نفوذ پذیری در هنگام فرود بر سطح آب است که به این پرونده این امکان را می‌دهد تا در شرایط اضطراری بدون آسیب بر روی آب فرود آمده و بازیافت شود. پهپاد پلیکان 2 آزمایشات میدانی HAT و SAT خود را با موفقیت به پایان رسانده است.</p>
      <p>عملکرد بی‌بدیل این سامانه بدون سرنشین در انجام عملیات خودکار و در شرایط نامتعارفی که پرنده‌های با سرنشین قادر به انجام ماموریت نباشند و همچنین عدم نیاز آن به تاسیسات و زیرساخت‌های گسترده و پرهزینه جهت بهره برداری، نیروی دریایی ارتش جمهوری اسلامی ایران را بر آن داشت تا از این پرنده در راستای انجام ماموریت‌های محوله خود در یگان‌های شناور و آب‌های دوردست تحت کنترل عملیاتی خود استفاده کند.</p>
      <p>
        <b>سیمرغ</b>
      </p>
      <p>پهپاد کاملاً بومی سیمرغ که روز 16 آذر با حضور امیر دریادار «حبیب‌الله سیاری» معاون هماهنگ‌کننده ارتش و امیر دریادار «حسین خانزادی» فرمانده نداجا از آن رونمایی شد، دارای برد بلند و چندمنظوره است که توانایی انجام پایش و اجرای تاکتیک‌های رزمی و جنگالی را داراست و تبدیل به دست بلند نیروی دریایی نیروی دریایی ارتش در آب‌های دوردست علیه دشمنان می‌شود.</p>
      <p>پهپاد سیمرغ دارای برد عملیاتی یک هزار و 500 کیلومتر مربع، سقف پرواز 24 هزار پا و مداومت پرواز 24 ساعته است و به گفته دریادار سیاری، می‌تواند هشت فروند موشک هوشمند «سدید» را حمل کند.</p>
      <p>امیر دریادار سیاری در مراسم رونمایی از این پهپاد گفت که پهپاد سیمرغ با فکر و دانش و فن و توان ایرانی ساخته شده است و هم اینک آماده پرواز در سواحل مکران است.</p>
      <p>پهپاد سیمرغ می‌تواند برنامه‌های مورد نظر از قبیل گشت، شناسایی و تاکتیک‌های رزمی و جنگالی را برای نیروی دریایی ارتش انجام دهد.</p>
      <p>منبع: تسنیم</p>
    </article>
  </body>
</html>