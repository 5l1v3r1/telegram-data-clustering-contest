<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813372/%D8%AA%D9%88%D8%B2%DB%8C%D8%B9-%D9%85%D8%AC%D8%AF%D8%AF-%D8%A7%D9%86%D8%B3%D9%88%D9%84%DB%8C%D9%86-%D9%87%D8%A7%DB%8C-%D9%82%D9%84%D9%85%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%D8%AA%D8%A7-%D8%B1%D9%81%D8%B9-%DA%A9%D8%A7%D9%85%D9%84-%DA%A9%D9%85%D8%A8%D9%88%D8%AF%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:21:22+00:00"/>
    <meta property="og:title" content="توزیع مجدد انسولین‌های قلمی در بازار تا رفع کامل کمبودها"/>
    <meta property="og:description" content="مدیرکل امور دارو و مواد تحت کنترل سازمان غذا و دارو از توزیع مجدد انسولین‌های قلمی در بازار تا رفع کامل کمبودها طی هفته جاری خبر داد."/>
  </head>
  <body>
    <article>
      <h1>توزیع مجدد انسولین‌های قلمی در بازار تا رفع کامل کمبودها</h1>
      <address>
        <time datetime="2019-12-09T10:21:22+00:00">09 Dec 2019, 10:21</time>
      </address>
      <p>مدیرکل امور دارو و مواد تحت کنترل سازمان غذا و دارو از توزیع مجدد انسولین‌های قلمی در بازار تا رفع کامل کمبودها طی هفته جاری خبر داد.</p>
      <p><b>به گزارش ایسنا، </b>دکتر غلامحسین مهرعلیان با اشاره به دریافت گزارش‌هایی مبنی بر کمبود دو نوع انسولین قلمی در برخی از استان‌های کشور، گفت: طی هفته جاری این دو انسولین در کنار سایر انسولین‌های موجود در بازار با تعداد بیشتری نسبت به هفته‌ها و ماه‌های گذشته در سراسر کشور توزیع می‌شود.<br/> <br/>وی افزود: به‌ منظور توزیع مناسب و سهولت دسترسی بیماران به انسولین موردنیاز خود، این دارو با توجه به شرایط استان‌ها، بار بیماری‌ها، جمعیت و تعداد بیماران دیابتی با هماهنگی مناسب سازمان‌های بیمه‌گر که اطلاعات و جامعه آماری کاملی از بیماران دارند، توزیع می‌شود.<br/> <br/>مدیرکل امور دارو و مواد تحت کنترل سازمان غذا و دارو با اشاره به تهیه جدول توزیعی مناسب با کمک کارشناسان و صاحب‌نظران این حوزه، عنوان کرد: بر اساس گزارش کمبود انسولین در چند استان نیز، با بررسی تمامی جوانب امر، سازوکاری دیده شد تا دسترسی بیماران به انسولین‌های قلمی تسهیل شود.<br/> <br/>وی خاطرنشان کرد: ان‌شاءلله طی یکی دو روز آینده انسولین‌های قلمی با تعداد بیشتری نسبت به هفته‌های گذشته در سراسر کشور و توسط دانشگاه علوم پزشکی به داروخانه‌های منتخب بخش دولتی و خصوصی توزیع می‌شود تا بیماران عزیزمان بتوانند به‌راحتی داروی خود را تهیه کنند.</p>
      <p>به گفته دکتر مهرعلیان، انسولین‌های قلمی از همه انواع آن به‌اندازه کافی در کشور موجود است و تأمین‌کننده‌ها نیز حجم مناسبی از این دارو را برای ماه‌های آینده در انبارها و گمرک موجود دارند و هیچ نگرانی برای تأمین آن وجود ندارد.<br/> <br/>بنابر اعلام روابط عمومی سازمان غذا و دارو، وی خاطرنشان کرد:<b> با توجه به سیاست‌های اخیر سازمان غذا و دارو انسولین‌های قلمی در داروخانه‌های منتخب سراسر کشور توزیع و  نظارت بیشتری بر نحوه توزیع و عرضه این داروها توسط اداره کل دارو و سازمان‌های بیمه گر صورت می‌گیرد. </b><br/> <br/>وی با اشاره به اینکه تعداد بیمارانی که انسولین خود را با نسخ آزاد تهیه می‌کنند به کمتر از پنج درصد می‌رسد، گفت:<b> بیمارانی که با نسخ آزاد این دارو را تهیه می‌کنند باید نسخ خود را به تائید معاونت غذا و دارو استان محل زندگی خود برسانند تا اطلاعات آن‌ها در  بانک اطلاعاتی ثبت شود.</b></p>
      <p>انتهای پیام</p>
    </article>
  </body>
</html>