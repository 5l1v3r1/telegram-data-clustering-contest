<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/skaitytojas-ar-tamsiomis-gatvemis-vaikstantys-pestieji-supranta-kad-jie---lyg-gyvi-kegliai/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-12-09T10:49:00+00:00"/>
    <meta property="og:title" content="Skaitytojas: ,,Ar tamsiomis gatvėmis vaikštantys pėstieji supranta, kad jie – lyg gyvi kėgliai“"/>
    <meta property="og:description" content="Tiek ruduo, tiek žiema – tamsus paros metas, atnešantis daugiau iššūkių vairuotojams: prastas matomumas sunkina vairavimą bei kelia papildomas rizikas. Tuo savo kailiu jau spėjęs įsitikinti skaitytojas Rimas pasakoja, kad dirbdamas vairuotoju,"/>
  </head>
  <body>
    <article>
      <h1>Skaitytojas: ,,Ar tamsiomis gatvėmis vaikštantys pėstieji supranta, kad jie – lyg gyvi kėgliai“</h1>
      <address>
        <time datetime="2019-12-09T10:49:00+00:00">09 Dec 2019, 10:49</time>
      </address>
      <p>
        <i>Tiek ruduo, tiek žiema – tamsus paros metas, atnešantis daugiau iššūkių vairuotojams: prastas matomumas sunkina vairavimą bei kelia papildomas rizikas. Tuo savo kailiu jau spėjęs įsitikinti skaitytojas Rimas pasakoja, kad dirbdamas vairuotoju, nuolatos mato kelkraščiuose pavojingai vaikštančius pėsčiuosius. Jo žodžiais tariant, pastarieji visiškai nesisaugo – rengiasi tamsiais drabužiais, nenešioja atšvaitų.</i>
      </p>
      <p>,,Itin dažnai važiuoju į Kauną, tad vos ne kiekvieną dieną matau Plento gatve vaikštančius pėsčiuosius, kurie ne tik kad nesibaimina kirsti kelią bet kur, bet ir išlenda į kelią tarsi gyvi kėgliai – dėl tamsių drabužių juos itin sunku pamatyti. Policija nuolat primena, kad būtina nešioti atšvaitus, tačiau žmonėms tokie perspėjimai per vieną ausį įeina, per kitą išeina. Nepaisant to, noriu, kad jūs taip pat atkreiptumėt dėmesį į šią problemą, nes kitaip, panašu, pėstieji nesusimastys, jog judėdami tamsiu keliu, apsirengę tamsiais drabužiais, jie tarsi gyvi kėgliai“, - kalbėjo į portalo jonavoszinios.lt redakciją paskambinęs Rimas.</p>
      <p>
        <b>Lietuvos kelių policijos tarnyba savo ruožtu primena, kaip užtikrinti savo matomumą kelyje.</b>
      </p>
      <p>Atšvaitą prie drabužių reikia pritvirtinti taip, kad jis būtų matomas iš visų pusių. Pritvirtinkite atšvaitą ant rankos ties alkūne ir ant kojos žemiau kelio taip, kad jis būtų matomas. Atšvaitą ant vaikų drabužių reikia pritvirtinti suaugusio žmogaus kelio lygyje.</p>
      <p>Pakabinamas atšvaitas tvirtinamas prie kuprinės, rankinės ar viršutinių dešinėje pusėje (automobilio žibintų aukštyje). Patartina papildomai pasikabinti atšvaitą ir kairėje kūno pusėje.</p>
      <p>Efektyvia priemone, padedančia pagerinti pėsčiojo matomumą kelyje ir išvengti eismo nelaimių yra ir ryškiaspalvė liemenė (geltonos, oranžinės, raudonos spalvos), tačiau ties juosmeniu ant jos turi būti du ar daugiau horizontalūs šviesą atspindintys elementai. Atkreiptinas dėmesys, kad tokią liemenę ar atšvaitus privalo turėti ir vairuotojai – tamsiuoju paros metu kelyje, išskyrus stovėti skirtas vietas, priverstinai sustojęs motorinės transporto priemonės vairuotojas, išlipdamas iš transporto priemonės, privalo vilkėti ryškiaspalvę liemenę su šviesą atspindinčiais elementais arba būti prisisegęs prie drabužių atšvaitą.</p>
      <p>Atšvaitas – efektyvi eismo dalyvio saugos priemonė, padedanti būti pastebėtiems laiku ir išvengti nelaimingų eismo įvykių.</p>
      <p>Vairuotojų atsakomybė, kalbant apie saugumą kelyje, yra ne ką mažesnė. Jie, atsižvelgdami į važiavimo (oro ir eismo) sąlygas, privalo pasirinkti saugų (ne leistiną) važiavimo greitį, kad spėtų laiku sustabdyti transporto priemonę. Ypač atidūs vairuotojai turi būti prieš pėsčiųjų perėjas, važiuodami per sankryžas, taip pat kelio ruožuose prie švietimo (ugdymo) įstaigų, žaidimų aikštelių )ir pan.), kur į važiuojamąją kelio dalį gali netikėtai įbėgti nepilnamečiai.</p>
      <p> </p>
    </article>
  </body>
</html>