<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793138/%DB%B1%DB%B8%DB%B0%DB%B0-%D9%88%D8%A7%D8%AD%D8%AF-%D8%A7%D8%B2-%D8%B5%D9%86%D9%88%D9%81-%D8%A2%D9%84%D8%A7%DB%8C%D9%86%D8%AF%D9%87-%D8%A8%DB%8C%D8%B1%D8%AC%D9%86%D8%AF-%D8%A2%D9%85%D8%A7%D8%AF%D9%87-%D8%A7%D9%86%D8%AA%D9%82%D8%A7%D9%84-%D8%A8%D9%87-%D8%AE%D8%A7%D8%B1%D8%AC-%D8%A7%D8%B2-%D8%B4%D9%87%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:17:25+00:00"/>
    <meta property="og:title" content="رئیس اداره اصناف سازمان صمت خراسان جنوبی خبر داد: ۱۸۰۰ واحد از صنوف آلاینده بیرجند آماده انتقال به خارج از شهر"/>
    <meta property="og:description" content="بیرجند- رئیس اداره اصناف سازمان صنعت، معدن و تجارت خراسان جنوبی گفت: در حال حاضر امکان انتقال هزار و ۸۰۰ واحد صنفی به خارج از شهر فراهم شده است."/>
  </head>
  <body>
    <article>
      <h1>رئیس اداره اصناف سازمان صمت خراسان جنوبی خبر داد: ۱۸۰۰ واحد از صنوف آلاینده بیرجند آماده انتقال به خارج از شهر</h1>
      <address>
        <time datetime="2019-12-09T10:17:25+00:00">09 Dec 2019, 10:17</time>
      </address>
      <p>به گزارش <a href="https://www.mehrnews.com/">خبرنگار مهر</a>، مظفر آریانفر پیش از ظهر دوشنبه در نشست خبری با اصحاب رسانه اظهار داشت: در حال حاضر بالغ بر ۳۱ هزار واحد صنفی در سطح استان مشغول به فعالیت هستند.</p>
      <p> وی با بیان اینکه به طور متوسط در هر واحد صنفی ۲.۵ نفر مشغول به کار هستند، بیان کرد: در مجموع در حال حاضر بالغ بر ۷۵ هزار نفر به صورت مستقیم در واحدهای صنفی استان اشتغال دارند.</p>
      <p>رئیس اداره اصناف سازمان صنعت، معدن و تجارت خراسان جنوبی با اشاره به فعالیت ۱۳ هزار واحد صنفی در بخش توزیع، عنوان داشت: مابقی این واحدهای صنفی نیز در بخش صنعت و خدمات مشغول به فعالیت هستند.</p>
      <p>آریانفر به طرح صنوف آلاینده بیرجند اشاره کرد و گفت: این طرح از ۱۵ سال پیش در حال پیگیری است که طبق قانون جدید نظام صنفی وظیفه انتقال این واحدها به شهرداری واگذار شده و شهرداری و راه و شهرسازی باید نسبت به انتقال این صنوف توجه ویژه داشته باشند.</p>
      <p> وی با اشاره به اینکه در حال حاضر امکان انتقال هزار و ۸۰۰ واحد صنفی به خارج از شهر فراهم شده است، بیان کرد: مهمترین مشکل برای انتقال این صنوف بحث مالیات بر ارزش افزوده و هزینه پروانه ساختمانی است.</p>
      <p> رئیس اداره اصناف سازمان صنعت، معدن و تجارت خراسان جنوبی با بیان اینکه هر واحد صنفی باید مبلغ ۲۰ میلیون تومان برای هزینه های مالیات بر ارزش افزوده و صدور پروانه ساختمانی پرداخت کند، عنوان داشت: پرداخت این مبلغ در کنار هزینه های ساخت از عهده واحدهای صنفی خارج است.</p>
      <p>آریانفر با تأکید بر اینکه باید این مبلغ به گونه ای سازماندهی شود که واحدهای صنفی توان پرداخت آن را داشته باشند، اضافه کرد: اگر این مشکل حل شود نخستین اتحادیه ها از اول شهریورماه سال آینده کار انتقال را شروع خواهند کرد.</p>
      <p> وی عدم تخصیص تسهیلات مناسب  با یکی دیگر از مشکلات واحدهای صنفی استان دانست و گفت در سال ۹۷ دولت از محل تسهیلات تسهیلات تبصره ۱۸ سهمیه برای واحدهای صنفی در نظر گرفت که این سهمیه هنوز به واحدهای صنفی تخصیص نیافته است.</p>
    </article>
  </body>
</html>