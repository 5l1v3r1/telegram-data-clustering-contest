<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mangalam.com/news/detail/356902-latest-news-arranged-marriage-for-seven-brides.html"/>
    <meta property="og:site_name" content="Mangalam"/>
    <meta property="article:published_time" content="2019-12-09T10:37:00+00:00"/>
    <meta property="og:title" content="കാത്തിരുന്നു കിട്ടിയ മകനെ മരണം കൊണ്ടുപോയി ഓര്‍മക്കായി ഏഴ് നിര്‍ധനയുവതികളുടെ വിവാഹം നടത്തി"/>
    <meta property="og:description" content="arranged marriage for seven brides"/>
  </head>
  <body>
    <article>
      <h1>കാത്തിരുന്നു കിട്ടിയ മകനെ മരണം കൊണ്ടുപോയി ഓര്‍മക്കായി ഏഴ് നിര്‍ധനയുവതികളുടെ വിവാഹം നടത്തി</h1>
      <address>
        <time datetime="2019-12-09T10:37:00+00:00">09 Dec 2019, 10:37</time>
      </address>
      <figure>
        <img src="https://www.mangalam.com/uploads/thumbs/imagecache/600x361/uploads/news/2019/12/356902/dead.jpg"/>
      </figure>
      <p>ഏഴുവര്‍ഷം കാത്തിരുന്നു കിട്ടിയ മകനെ ഏഴാം വയസില്‍ മരണം കൊണ്ടുപോയി ഓര്‍മക്കായി ഏഴ് നിര്‍ധന യുവതികള്‍ക്ക് മാംഗല്യഭാഗ്യമൊരുക്കി ഒരു കുടുംബം. കൊച്ചി വൈപ്പിന്‍ സ്വദേശി ആന്റണിയും കുടുംബവുമാണ് മകന്റെ ഇരുപതാം പിറന്നാളിന് സമൂഹവിവാഹമൊരുക്കിയത്.</p>
      <p>വൈപ്പിന്‍ ഓച്ചന്തുരുത്തുവളപ്പ് നിത്യസഹായമാതാ പളളിയില്‍ ഏഴു വധൂവരന്‍മാര്‍ക്കായി ഈ മാംഗല്യം നടത്തുമ്പോള്‍ അതിന് പ്രത്യേകത ഏറെയുണ്ട്. ഏഴുവര്‍ഷം കാത്തിരുന്നു കിട്ടിയ മകനെ മരണം കൊണ്ടുപോയപ്പോള്‍, അവന്റെ പിറന്നാള്‍ ജീവകാരുണ്യംകൊണ്ട് ആഘോഷിക്കാനായിരുന്നു ആന്റണിയുടെയും കുടുംബത്തിന്റെയും തീരുമാനം.</p>
      <p>വര്‍ഷങ്ങളായി മുടങ്ങാതെ തുടരുന്ന മകന്‍ അമിത്തിന്റെ പിറന്നാള്‍ ആഘോഷത്തില്‍ ഇത്തവണ ഏഴ് നിര്‍ധന യുവതികളുടെ വിവാഹമാണ് നടത്തിയത്. ദേവാലയത്തില്‍ നിന്ന് തിരഞ്ഞെടുത്ത ഏഴുപേര്‍ക്കും ഏഴുപവന്‍ സ്വര്‍ണവും , മന്ത്രകോടിയും നല്‍കി. കൊച്ചി മെത്രാന്‍ ഡോ.ജോസഫ് കരിയിലില്‍ വിവാഹങ്ങള്‍ക്ക് കാര്‍മികത്വം വഹിച്ചു. വിവാഹത്തിന്റെ ഭാഗമായി രണ്ടായിരംപേര്‍ക്കുളള സദ്യയും ഒരുക്കിയിരുന്നു. വേദിയില്‍വച്ച് മകന്‍ അമിത്തിന്റെ പിറന്നാള്‍കേക്കും മുറിച്ചു.</p>
    </article>
  </body>
</html>