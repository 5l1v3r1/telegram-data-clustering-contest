<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019120990035/vigna-clara-autista-bus-aggredito-branco/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-12-09T10:09:09+00:00"/>
    <meta property="og:title" content="Vigna Clara, autista bus aggredito da branco di giovani"/>
    <meta property="og:description" content="Schiamazzi e urla sul bus. Il conducente ferma il mezzo e rivolgendosi ad un gruppo di giovani scalmanati li invita a calmarsi. Per tutta risposta viene"/>
  </head>
  <body>
    <article>
      <h1>Vigna Clara, autista bus aggredito da branco di giovani</h1>
      <address><time datetime="2019-12-09T10:09:09+00:00">09 Dec 2019, 10:09</time> by <a rel="author" href="https://www.vignaclarablog.it/author/redazione-vignaclarablogit/" target="_blank">Redazione</a></address>
      <p>Schiamazzi e urla sul bus. Il conducente ferma il mezzo e rivolgendosi ad un gruppo di giovani scalmanati li invita a calmarsi. Per tutta risposta viene aggredito a calci e pugni.</p>
      <p>Il fatto è accaduto nella sera di sabato 7 dicembre su un bus della linea 301 mentre transitava per via Nemea, a Vigna Clara, in direzione Ponte Milvio.</p>
      <p>Reazione incomprensibile, forse erano alticci o forse peggio, quella che hanno avuto i ragazzi. Fatto sta che dopo aver aggredito e gettato a terra l’autista si davano alla fuga lungo via Orti della Farnesina mentre sul posto arrivavano alcune pattuglie della Polizia chiamate dai passeggeri spaventati e con loro anche un’autoambulanza del 118. Il conducente, di 42 anni, è stato soccorso e medicato sul posto, fortunatamente se l’è cavata con alcuni lividi ed escoriazioni.</p>
      <p>Gli agenti hanno poi setacciato le strade della movida a Ponte Milvio alla ricerca degli aggressori. In queste ore sono al vaglio le immagini delle telecamere di sorveglianza presenti dove è avvenuto il fatto e che gli investigatori tenteranno di incrociare con la descrizione dei giovani fornite dai testimoni.</p>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
    </article>
  </body>
</html>