<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/consiliul-elevilor-cere-guvernului-ca-bursele-scolarilor-sa-fie-de-cel-putin-30prc-din-salariul-minim_1411157.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T10:55:34+00:00"/>
    <meta property="og:title" content="Consiliul Elevilor cere Guvernului ca bursele școlarilor să fie de cel puțin 30% din salariul minim"/>
    <meta property="og:description" content="Consiliul Național al Elevilor (CNE) cere Guvernului României să reglementeze cuantumul minim de acordare a burselor, iar acesta să fie..."/>
  </head>
  <body>
    <article>
      <h1>Consiliul Elevilor cere Guvernului ca bursele școlarilor să fie de cel puțin 30% din salariul minim</h1>
      <address><time datetime="2019-12-09T10:55:34+00:00">09 Dec 2019, 10:55</time> by <a rel="author">Maria Stan</a></address>
      <p>Consiliul Național al Elevilor (CNE) cere Guvernului României să reglementeze cuantumul minim de acordare a burselor, iar acesta să fie plafonat la cel puțin 30% din salariul minim, CNE solicitând ca această finanțare să fie impusă autorităților publice locale, anual, prin Hotărâre de Guvern.</p>
      <p>Conform CNE, bursa socială lunară a unui elev ar trebui să fie 30% din salariul minim net pe economie, bursa de studiu ar trebui plafonată la 32,5%, bursa de merit, la 35%, iar bursa de performanță, la 37,5% din salariul minim net pe economie.</p>
      <p>Solicitarea elevilor a fost transmisă guvernanților printr-o scrisoare deschisă, ce a fost semnată atât de CNE, dar și de Uniunea Liceenilor Maghiari din România (MAKOSZ), Salvați Copiii, Alianța Națională a Organizațiilor Studențești din România (ANOSR), Consiliul Tineretului din România (CTR), Fundația pentru Dezvoltarea Societății Civile (FDSC), Consiliul Tinerilor Instituționalizați (CTI), Federația organizațiilor neguvernamentale pentru Copil (FONPC), World Vision Romania, Asociația Studenților Romi din București Terni Godi, Funky Citizens, Declic România.</p>
      <p>Prin această inițiativă, CNE cere aprobarea unei Hotărâri de Guvern care să reglementeze cuantumul minim de acordare a burselor, precum și includerea finanțării corespunzătoare pentru îndeplinirea acestui deziderat în bugetul de stat proiectat pentru anul 2020.</p>
      <p>„Credem cu tărie că această Hotărâre de Guvern este importantă în vederea garantării echității în sistemul de acordare a burselor în România, legea impunând această datorie a guvernanților, prin prevederile Legii nr. 38/2019. Demersurile Consiliului Național al Elevilor s-au orientat către superficialitatea cu care sunt tratate bursele școlare de către autorități încă de la începutul anului 2017. Ce se presupunea a fi o intervenție simplă în sensul reglementării nu doar a obligativității, dar și a unei sume minime pentru acordarea burselor, s-a dovedit a fi o luptă împotriva persoanelor aflate la cârma sistemului educațional”, arată Consiliul Elevilor în scrisoarea deschisă.</p>
      <p>Potrivit sursei citate, elevii înfruntă zilnic probleme cauzate de „lipsa echității din sistem”. În acest context, Consiliul Național al Elevilor consideră prioritar ca, pentru a evita cazurile în care bursele sunt oferite în cuantumuri mult prea mici, chiar și în cazul burselor sociale, unde cuantumurile nu reflectă nevoile de subzistență (burse de 8 lei pe lună, în localități din județul Arad), cuantumul minim să fie impus autorităților publice locale, anual, prin Hotărâre de Guvern.</p>
      <p>„Această măsură ar contribui la impunerea echității în sistemul de educație, dar și la diminuarea diferențelor drastice în ceea ce privește situația acordării burselor în mediul rural comparativ cu mediul urban, de exemplu. Proiectul propus de către Consiliul Național al Elevilor în 2017 prevedea că nevoile financiare ale elevilor nu sunt constante, ci depind direct proporțional de situația economică a țării”, menționează CNE în scrisoarea deschisă adresată Guvernului.</p>
    </article>
  </body>
</html>