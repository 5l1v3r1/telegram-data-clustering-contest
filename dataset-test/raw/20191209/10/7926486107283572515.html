<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018067/%D8%AD%D9%85%D8%A7%DB%8C%D8%AA-%D8%A8%D8%A7%D8%B2%DB%8C%DA%A9%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D8%B3%D8%B1%D9%85%D8%B1%D8%A8%DB%8C%DA%AF%D8%B1%DB%8C-%D8%A8%D8%B1%D8%A7%D9%86%DA%A9%D9%88"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="حمایت بازیکن استقلال از سرمربیگری برانکو"/>
    <meta property="og:description" content="مدافع کروات استقلال تهران ضمن اشاره به عملکرد این تیم درباره حضور احتمالی برانکو ایوانکوویچ روی نیمکت تیم ملی اظهار داشت: او در این بازه زمانی بهترین گزینه است."/>
  </head>
  <body>
    <article>
      <h1>حمایت بازیکن استقلال از سرمربیگری برانکو</h1>
      <address>
        <time datetime="2019-12-09T10:43:00+00:00">09 Dec 2019, 10:43</time>
      </address>
      <p>
        <i>مدافع کروات استقلال تهران ضمن اشاره به عملکرد این تیم درباره حضور احتمالی برانکو ایوانکوویچ روی نیمکت تیم ملی اظهار داشت: او در این بازه زمانی بهترین گزینه است.</i>
      </p>
      <p>به گزارش مشرق، <b>هروویه میلیچ</b> در خصوص پیروزی یک بر صفر استقلال تهران مقابل <b>شهرخودرو </b>گفت: بازی خوبی را انجام دادیم تا توانستیم سه امتیاز را برای خودمان کنیم. البته شهرخودرو تیم بسیار خوبی است که باعث شد تا سختی جنگیدن مقابل آنها را کاملا حس کنیم.</p>
      <p><b>همه جا هوادار داریم</b><br/>مدافع کروات استقلال تهران درباره حضور پرشمار هواداران این تیم برای دیدار با شهرخودرو افزود: ما خیلی وشحال هستیم که آنها را در این دیدار دیدیم. ما در بازی های خارج از خانه هم هواداران خود را داریم. در این بازی هم فکر می کنم حدود شصت‌هزار نفر به ورزشگاه آمدند که باعث شدند انرژی بیشتری بگیریم. این اتفاق خیلی خوبی است که به تمام اعضای تیم روحیه مثبت می دهد تا با احساس بیشتر و بهتری کار خودشان را انجام دهند. باعث می شوند نتایج خوبی را مثل همین هفته ها بگیریم.</p>
      <p><b>سپاهان را ببریم مدعی جدی قهرمانی می شویم</b><br/>وی درباره شانس استقلال تهران برای قهرمانی در رقابت های لیگ برتر افزود: خیلی خوب می دانیم حالا به صدر جدول رسیدیم. البته دیدار قبلی با سپاهان که سخت هم بود را مساوی کردیم. با این حریف باید در جام حذفی و لیگ برتر باز هم بازی کنیم. باید آنها را ببریم تا بتوانیم یکی از مدعیان جدی در راه قهرمانی شویم.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1018058/%D9%81%D8%AA%D8%AD-%D8%A7%D9%84%D9%84%D9%87-%D8%B2%D8%A7%D8%AF%D9%87-%D9%85%DB%8C-%D8%AA%D9%88%D8%A7%D9%86%D9%85-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%B1%D8%A7-%D8%A8%D8%B1%DA%AF%D8%B1%D8%AF%D8%A7%D9%86%D9%85">فتح‌الله‌زاده: می‌توانم استراماچونی را برگردانم</a>
      </blockquote>
      <p><b>استراماچونی عالی بود</b><br/>میلیچ درباره کار کردن با آندره استراماچونی تصریح کرد: او مربی خیلی خوبی است. استراماچونی سابقه حضور در بهترین تیم باشگاهی ایتالیا یعنی اینتر را دارد. او نیازهای تیم را بررسی می کند. روی آنها کار می کند و رفتاری را ارائه می دهد که به تیم کمک کند. او عالی است. او نشان می دهد که تیم چه چیزهایی را برای بردن می خواهد و ما هم به حرف هایش عمل می کنیم.</p>
      <p><b>برانکو بهترین گزینه برای تیم ملی ایران است</b><br/>مدافع کروات آبی پوشان پایتخت در پاسخ به سوالی مبنی بر اینکه به نظر می رسد فدراسیون فوتبال ایران قصد دارد برانکو ایوانکوویچ را سرمربی تیم ملی ایران کند چه نظری دارید تاکید کرد: مربیان کروات زیادی در ایران کار کردند که کارنامه خوبی داشته اند. من فکر می کنم برانکو ایوانکوویچ بهترین نتایج را در فوتبال ایران گرفته است. او در حال حاضر بهترین گزینه برای نشستن روی نیمکت ایران است. شناخت خیلی خوبی از فوتبال ایران دارد و بهترین عملکرد را در طول دوران حضورش در ایران داشته است. مربی قابل احترامی است که امیدوارم بتواند باز هم به فوتبال ایران کمک کند.</p>
      <p>منبع: مهر</p>
    </article>
  </body>
</html>