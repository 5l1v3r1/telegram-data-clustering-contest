<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Wojna-w-Syrii/191209413-Syria-Rosjanie-wchodza-do-bylej-stolicy-samozwanczego-kalifatu.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T10:01:34+00:00"/>
    <meta property="og:title" content="Syria: Rosjanie wchodzą do byłej stolicy samozwańczego kalifatu"/>
    <meta property="og:description" content="Rosyjscy żołnierze wkroczyli do Ar-Rakki, byłej stolicy samozwańczego kalifatu tzw. Państwa Islamskiego, która została wyzwolona w październiku 2017 roku przez tworzone głównie przez kurdyjskie milicje (YPG - Powszechne Jednostki Ochrony) Syryjskie Siły Demokratyczne (SDF). SDF zostały wyparte z tych terenów przez Turków w ramach ofensywy &quot;Żródło pokoju&quot; rozpoczętej po wycofaniu się z północy Syrii amerykańskich żołnierzy."/>
  </head>
  <body>
    <article>
      <h1>Syria: Rosjanie wchodzą do byłej stolicy samozwańczego kalifatu</h1>
      <address><time datetime="2019-12-09T10:01:34+00:00">09 Dec 2019, 10:01</time> by <a rel="author">arb</a></address>
      <p>
        <b>Rosyjscy żołnierze wkroczyli do Ar-Rakki, byłej stolicy samozwańczego kalifatu tzw. Państwa Islamskiego, która została wyzwolona w październiku 2017 roku przez tworzone głównie przez kurdyjskie milicje (YPG - Powszechne Jednostki Ochrony) Syryjskie Siły Demokratyczne (SDF). SDF zostały wyparte z tych terenów przez Turków w ramach ofensywy "Żródło pokoju" rozpoczętej po wycofaniu się z północy Syrii amerykańskich żołnierzy.</b>
      </p>
      <p>SDF to sojusznicy USA w walce z Daesh. Ankara uważa jednak Kurdów z YPG za przedłużenie zdelegalizowanej w Turcji, separatystycznej Partii Pracujących Kurdystanu. To właśnie wyparcie z pogranicza turecko-syryjskiego Kurdów było celem niedawnej<a href="https://www.rp.pl/article/20191205/SWIAT/191209677"> tureckiej ofensywy "Źródło pokoju".</a></p>
      <p>Jak pisze Reuters wejście Rosjan do Ar-Rakki jest dowodem na to, że Moskwa wypełnia próżnię polityczną, jaka powstała w północnej Syrii po wycofaniu się stamtąd żołnierzy USA.</p>
      <p>Telewizja rosyjskiego resortu obrony pokazała zdjęcia, na których widać jak rosyjscy żołnierze witają syryjskie dzieci i rozładowują pomoc humanitarną z ciężarówek. Worki z pomocą humanitarną opatrzone są sloganem "Rosja jest z wami".</p>
      <p>Ar-Rakka została wyzwolona w październiku 2017 roku przez SDF i żołnierzy USA. Było to jedno z największych zwycięstw amerykańskiej armii w walce z Daesh. Jednak w październiku, tuż przed ofensywą Turcji w północnej Syrii, prezydent USA Donald Trump podjął decyzję o wycofaniu amerykańskich żołnierzy z tych terenów. Obecnie w Syrii przebywa ok. 600 żołnierzy USA, którzy chronią złóż naftowych, by te nie wpadły ponownie w ręce dżihadystów.</p>
      <p>Rosja jest sojusznikiem prezydenta Baszara el-Asada w wojnie domowej, która toczy się w Syrii od 2011 roku. Rosjanie włączyli się w konflikt po stronie Asada we wrześniu 2015 roku zapewniając syryjskiej armii przede wszystkim wsparcie z powietrza.</p>
      <p>Reuters przypomina, że w ubiegłym miesiącu Rosjanie stworzyli bazę dla śmigłowców i rozmieścili siły lądowe w części północnej Syrii, z której wycofali się żołnierze USA.</p>
      <p>Rosjanie i Turcy prowadzą też wspólne patrole na turecko-syryjskim pograniczu, w szerokiej na 30 km "strefie bezpieczeństwa" stworzonej przez Turcję.</p>
    </article>
  </body>
</html>