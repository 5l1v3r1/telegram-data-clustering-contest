<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%cf%84%ce%af-%ce%b1%cf%80%ce%bf%ce%ba%ce%ac%ce%bb%cf%85%cf%88%ce%b5-%ce%b7-%ce%b1%ce%b5%cf%81%ce%bf%cf%83%cf%85%ce%bd%ce%bf%ce%b4%cf%8c%cf%82-%cf%80%ce%bf%cf%85-%ce%ad%cf%80%ce%b5%cf%83%ce%b5-%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T10:50:38+00:00"/>
    <meta property="og:title" content="Τί αποκάλυψε η αεροσυνοδός που έπεσε από τα 33.000 πόδια και επέζησε"/>
    <meta property="og:description" content="Το 1972, η αεροσυνοδός Βέσνα Βούλοβιτς, μια 22χρονη Σέρβα αεροσυνοδός, έπεσε στο κενό από ύψος 10.000 μέτρων, μετά από έκρηξη του αεροσκάφους στο οποίο επέβαινε. Η νεαρή τραυματίστηκε σοβαρά αλλά επέζησε της πτώσης."/>
  </head>
  <body>
    <article>
      <h1>Τί αποκάλυψε η αεροσυνοδός που έπεσε από τα 33.000 πόδια και επέζησε</h1>
      <address>
        <time datetime="2019-12-09T10:50:38+00:00">09 Dec 2019, 10:50</time>
      </address>
      <p>
        <b>Το 1972, η αεροσυνοδός Βέσνα Βούλοβιτς, μια 22χρονη Σέρβα αεροσυνοδός, έπεσε στο κενό από ύψος 10.000 μέτρων, μετά από έκρηξη του αεροσκάφους στο οποίο επέβαινε. Η νεαρή τραυματίστηκε σοβαρά αλλά επέζησε της πτώσης.</b>
      </p>
      <p>Η νεαρή αεροσυνοδός στην πραγματικότητα, είχε βρεθεί στο λάθος μέρος τη λάθος στιγμή. Το όνομά της είχε μπερδευτεί με το όνομα μιας άλλης συναδέλφου της, με αποτέλεσμα να τοποθετηθεί εσφαλμένα στην πτήση “JAT Yugoslav 364”, παίρνοντας τη θέση της συνονόματής της.</p>
      <p>Ωστόσο, η Βέσνα δε διαμαρτυρήθηκε. Της άρεσε η δουλειά της και λάτρευε να γνωρίζει νέα μέρη. Η Δανία, άλλωστε, ήταν ένα από τα μέρη αυτά….</p>
      <p>Έτσι, στις 26 Ιανουαρίου του 1972 η νεαρή αεροσυνοδός επιβιβάστηκε στο αεροπλάνο από τη Στοκχόλμη, μαζί με 27 ακόμη άτομα. Ήταν η πτήση επιστροφής που θα κατέληγε στο Βελιγράδι, αφού πρώτα θα πραγματοποιούσε στάσεις στην Κοπεγχάγη και στο Ζάγκρεμπ.</p>
      <p>Η κροατική πρωτεύουσα την περίοδο εκείνη υπέφερε από την τρομοκρατική δράση μίας παρακρατικής οργάνωσης με την ονομασία «Ούστασε». Ήταν μια ναζιστική οργάνωση, η οποία κατά τη διάρκεια του Β΄ Παγκοσμίου Πολέμου είχε δολοφονήσει εκατοντάδες χιλιάδες Σέρβους, Εβραίους και Ρομά, καθώς και πολιτικούς αντιφρονούντες στη Γιουγκοσλαβία.</p>
      <p>Η Ούστασε ήθελε να δημιουργήσει μια εθνοτικά «καθαρή» Κροατία και θεωρούσε τους Σέρβους που ζούσαν στην Κροατία, τη Βοσνία και την Ερζεγοβίνη ως το μεγαλύτερο εμπόδιο για το στόχο αυτό. Η δράση της οργάνωσης συνεχίστηκε για πολλά χρόνια και μετά το 1945, αλλά είχε περιπέσει σε αφάνεια.</p>
      <p>Η πτήση ”JAT Yugoslav 364”, όπως διαπιστώθηκε μετά την τραγωδία, είχε στοχοποιηθεί από την Ούστασε. Μέλη της οργάνωσης είχαν τοποθετήσει ισχυρό εκρηκτικό μηχανισμό λίγο μπροστά από το φτερό του αεροσκάφους. Ο μηχανισμός ενεργοποιήθηκε τη στιγμή που το αεροσκάφος πετούσε πάνω από το χωριό Srbská Kamenice της Τσεχίας. Η έκρηξη ήταν καταστροφική και το αεροπλάνο κόπηκε στα δύο. Τη στιγμή εκείνη βρισκόταν στα 33.000 πόδια ύψος (περίπου 10.000 μέτρα). …</p>
      <p>Η πτώση διήρκησε 3 ολόκληρα λεπτά, μέχρι που τα κομμάτια του τζετ «καρφώθηκαν» σε μία χιονισμένη βουνοπλαγιά. Οι ντόπιοι, που αποσβολωμένοι είχαν γίνει μάρτυρες της τραγωδίας, έσπευσαν στο σημείο. Ένας από αυτούς βρήκε τη Βέσνα σωριασμένη ανάμεσα στα πτώματα των συνεπιβατών της, να παλεύει να κρατηθεί στη ζωή…</p>
      <p>Αμέσως η νεαρή κοπέλα μεταφέρθηκε στο Νοσοκομείο της Πράγας. Εκεί διαπιστώθηκε ότι είχε κάταγμα στο κρανίο, τρεις σπασμένους σπόνδυλους, αιμορραγία στον εγκέφαλο και πολλαπλά κατάγματα στα δύο πόδια. Εξαιτίας της σοβαρότητας της κατάστασής της, μπήκε σε καταστολή και επί 10 μέρες βρισκόταν σε κώμα.</p>
      <p>Όταν τελικά συνήλθε, δε θυμόταν τίποτα. Εκείνοι που της εξήγησαν τι είχε συμβεί ήταν οι γιατροί που την έσωσαν. Η Βέσνα σοκαρίστηκε αλλά δεν απέκτησε κάποιο μετατραυματικό σοκ από την εμπειρία, αφού ποτέ δεν ανέκτησε τις μνήμες εκείνης της ημέρας.</p>
      <p>Μάλιστα, ενώ αρχικά τα τραύματά της την είχαν αφήσει παράλυτη από τη μέση και κάτω, πολύ γρήγορα κατάφερε να συνέλθει και να σταθεί και πάλι στα πόδια της….</p>
      <figure>
        <img src="https://www.pentapostagma.gr/wp-content/uploads/2019/12/1-1-696x391.png"/>
      </figure>
      <p>Η Βέσνα αρνήθηκε την ψυχολογική υποστήριξη για να ξεπεράσει τη δυσάρεστη εμπειρία που έζησε. Βρήκε τη βοήθεια που χρειαζόταν ενδυναμώνοντας την Ορθόδοξη πίστη της… εκείνη που όπως πάντα πιστεύει, είναι υπεύθυνη για το θαύμα της επιβίωσής της. Η αγάπη της για τον Χριστό και την εκκλησία τη γέμισε αισιοδοξία. «Εάν κάποιος επιβιώσει κάτω από τις συνθήκες που επέζησα εγώ τότε μπορεί να ξεπεράσει τα πάντα», είχε δηλώσει.</p>
      <p>Πίσω στην χώρα της, την υποδέχθηκαν ως εθνική ηρωίδα. Της δόθηκε το προσωνύμιο «η ηρωίδα του Ψυχρού Πολέμου» και τιμήθηκε από τον τότε Γιουγκοσλάβο ηγέτη, Τίτο.</p>
      <p>Μερικά χρόνια αργότερα, της αποδόθηκε επίσημα το βραβείο Γκίνες, αφού κατείχε το ρεκόρ της επιβίωσης από τη μεγαλύτερη πτώση στην ιστορία.</p>
      <p>Η ευρέως αποδεκτή εξήγηση που έχει δοθεί για το πώς κατάφερε να επιζήσει από τα 33.000 πόδια βασίζεται σε μια σειρά από συμπτώσεις. Την ώρα της έκρηξης, η κοπέλα βρισκόταν στο πίσω μέρος του αεροπλάνου. Εκεί, ένα από τα καρότσια που μετέφεραν το φαγητό έπεσε πάνω της και την κόλλησε στον τοίχο, με αποτέλεσμα να εμποδίσει την πτώση της εκτός του αεροσκάφους. Έτσι, όταν συνέβη η πρόσκρουση της ουράς πάνω στη βουνοπλαγιά, τα χιόνια συνέβαλαν στο να εξομαλυνθεί η σύγκρουση και το κομμάτι όπου βρισκόταν η Βέσνα να γλιστρήσει πιο απαλά μέσα στο έδαφος….</p>
      <p>Τα τελευταία χρόνια της ζωής της τα πέρασε αρκετά φτωχικά. Αρνούνταν σθεναρά πλέον να μιλάει για το περιστατικό, ακόμη κι όταν της έκαναν προτάσεις παγκοσμίου φήμης ονόματα όπως η Όπρα Γουίνφρεϊ και το BBC. Συνήθιζε να λέει ότι ποτέ δεν αισθάνθηκε τυχερή. «Τυχερή θα ήμουν αν δεν είχα ανέβει ποτέ σε εκείνο το αεροπλάνο». Η Βέσνα Βούλοβιτς άφησε την τελευταία της πνοή το 2016, σε ηλικία 66 ετών. Αιτία θανάτου ήταν η καρδιακή προσβολή.</p>
      <figure>
        <img src="https://www.pentapostagma.gr/wp-content/uploads/2019/12/vesna_vulovic-700x307.jpg"/>
      </figure>
    </article>
  </body>
</html>