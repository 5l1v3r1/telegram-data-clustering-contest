<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427369/diamartyretai-h-n-e-toy-kinal-gia-toys-orismoys-se-nosokomeio-kai-idrymata"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T10:30:01+00:00"/>
    <meta property="og:title" content="Διαμαρτύρεται η ν.ε. του ΚΙΝΑΛ για τους ορισμούς σε νοσοκομείο και ιδρύματα"/>
    <meta property="og:description" content="«Η υγεία και το κοινωνικό κράτος δεν είναι ένα κομματικό παιχνίδι» αναφέρει σε ανακοίνωση που εξέδωσε η νομαρχιακή επιτροπή Νοτιου συγκροτήματος του «Κινήματος Αλλαγής»."/>
  </head>
  <body>
    <article>
      <h1>Διαμαρτύρεται η ν.ε. του ΚΙΝΑΛ για τους ορισμούς σε νοσοκομείο και ιδρύματα</h1>
      <address>
        <time datetime="2019-12-09T10:30:01+00:00">09 Dec 2019, 10:30</time>
      </address>
      <p>
        <b>«Η υγεία και το κοινωνικό κράτος δεν είναι ένα κομματικό παιχνίδι» αναφέρει σε ανακοίνωση που εξέδωσε η νομαρχιακή επιτροπή Νοτιου συγκροτήματος του «Κινήματος Αλλαγής».</b>
      </p>
      <p>Η ανακοίνωση του ΚΙΝΑΛ αναφέρεται κυρίως στους διορισμούς διοικήσεων στο νοσοκομείο της Ρόδου και τα προνοιακά ιδρύματα.<br/>Ειδικότερα, αναφέρονται στην ανακοίνωση τα εξής:</p>
      <p>«Την ώρα που τα νοσοκομεία της χώρας μας καταρρέουν από την υποχρηματοδότηση και οι συμπολίτες μας ταλαιπωρούνται καθημερινά.</p>
      <p>Την ώρα που στο νοσοκομείο της Ρόδου η υποστελέχωση των τμημάτων προκαλεί πολύ σοβαρά προβλήματα στη λειτουργία του και οι δομές Κοινωνικής Πρόνοιας της περιοχής μας, που προσφέρουν πολύτιμες υπηρεσίες σε κοινωνικά αποκλεισμένες ομάδες, έχουν φτάσει σε οριακό σημείο.</p>
      <p>Την ίδια ώρα η κυβέρνηση διορίζει στις διοικήσεις τους, γραμματείς των νομαρχιακών της Νέας Δημοκρατίας, όπως έκανε στην περίπτωση των προνοιακών ιδρυμάτων της Ρόδου, απόστρατους, όπως έκανε στην περίπτωση του νοσοκομείου της Ρόδου, αλλά και συγγενείς και αποτυχημένους πολιτευτές. Και μάλιστα, πολλοί από αυτούς χωρίς να διαθέτουν τα ελάχιστα απαραίτητα προσόντα.</p>
      <p>Μετά και τη στελέχωση του κράτους το καλοκαίρι, οι διορισμοί των διοικήσεων των Νοσοκομείων και των δομών πρόνοιας αποδεικνύουν την αντίληψη που έχουν στη ΝΔ για τη δημόσια διοίκηση συνολικά. Στυγνές συναλλαγές με λάφυρο το Κράτος, παντελής απουσία συνοχής ανάμεσα στο τι έλεγαν και στο τι κάνουν, παλαιοκομματισμός. Αυτές οι συνεννοήσεις ήταν η περιβόητη «ετοιμότητα» της ΝΔ να κυβερνήσει;</p>
      <p>Η υγεία και το κοινωνικό κράτος δεν είναι ένα κομματικό παιχνίδι και η απαξίωσή τους σηματοδοτείται από τις επιλογές της Κυβέρνησης.</p>
      <p>Ο φαύλος κύκλος των πελατειακών σχέσεων πρέπει να κλείσει σε μια κοινωνία που έχει αλλάξει, σε μια χώρα που έχει πληρώσει ακριβά αυτές τις λογικές.</p>
      <p>Το «Κίνημα Αλλαγής» θα καταθέσει άμεσα πρόταση νόμου με τη θέση μας για αξιοκρατία στον δημόσιο τομέα και ανοιχτές προκηρύξεις και για τους διοικητές των νοσοκομείων.</p>
      <p>Για μια νέα ποιότητα διακυβέρνησης με διαφάνεια και αξιοπιστία του κράτους.</p>
      <p>ΚΙΝΗΜΑ ΑΛΛΑΓΗΣ Ν.Ε.<br/>Ν. ΔΩΔΕΚΑΝΗΣΟΥ»</p>
    </article>
  </body>
</html>