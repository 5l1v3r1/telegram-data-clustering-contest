<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644356/%D8%A8%D8%A7-%D9%85%DB%8C%D8%A7%D9%86%DA%AF%DB%8C%D9%86-%D8%B3%D9%86%DB%8C-%DB%B2%DB%B1-%D8%B3%D8%A7%D9%84-%D8%AF%D8%B1-%D9%85%D8%B3%D8%A7%D8%A8%D9%82%D8%A7%D8%AA-%D9%88%D9%84%D8%A7%D8%AF%DB%8C-%D9%82%D9%81%D9%82%D8%A7%D8%B2-%D8%B4%D8%B1%DA%A9%D8%AA-%DA%A9%D8%B1%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T10:11:00+00:00"/>
    <meta property="og:title" content="با میانگین سنی ۲۱ سال در مسابقات ولادی قفقاز شرکت کردیم"/>
    <meta property="og:description" content="مربی تیم ملی کشتی آزاد گفت: محمدجواد ابراهیمی همه حریفان روس خود را در جام آلانز شکست داد و در مبارزه پایانی هم با ناداوری مواجه شد..."/>
  </head>
  <body>
    <article>
      <h1>
        <a href="https://www.bultannews.com/fa/news/644356/%D8%A8%D8%A7-%D9%85%DB%8C%D8%A7%D9%86%DA%AF%DB%8C%D9%86-%D8%B3%D9%86%DB%8C-%DB%B2%DB%B1-%D8%B3%D8%A7%D9%84-%D8%AF%D8%B1-%D9%85%D8%B3%D8%A7%D8%A8%D9%82%D8%A7%D8%AA-%D9%88%D9%84%D8%A7%D8%AF%DB%8C-%D9%82%D9%81%D9%82%D8%A7%D8%B2-%D8%B4%D8%B1%DA%A9%D8%AA-%DA%A9%D8%B1%D8%AF%DB%8C%D9%85">با میانگین سنی ۲۱ سال در مسابقات ولادی قفقاز شرکت کردیم</a>
      </h1>
      <h2>مربی تیم ملی کشتی آزاد گفت: محمدجواد ابراهیمی همه حریفان روس خود را در جام آلانز شکست داد و در مبارزه پایانی هم با ناداوری مواجه شد...</h2>
      <address><time datetime="2019-12-09T10:11:00+00:00">09 Dec 2019, 10:11</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ابراهیم مهربان در مورد تیم اعزامی به جام بین المللی آلانز روسیه اظهار داشت: ما با تیم کامل در این رقابت‌ها شرکت نکرده بودیم و میانگین سنی تیم ما 21 سال بود. علیرضا سرلک در 57 کیلوگرم عضو تیم ملی کشتی امید بود، مجید داستان در 61 کیلوگرم در رده سنی جوانان است، امیرمحمد یزدانی در 65 کیلوگرم هرچند امسال ملی پوش بزرگسالان ما بود اما زیر 20 سال است. باتجربه ترین کشتی گیر اعزامی ما به این رقابت‌ها در وزن 92 کیلوگرم بود که محمدجواد ابراهیمی هم 26 ساله است. عباس فروتن و امیرحسین زارع در 97 و 125 کیلوگرم زیر 20 سال هستند.</p>
      <p>وی ادامه داد: مسابقه‌ای که در ولادی قفقاز برگزار شد، به نوعی 80 درصد سرمایه‌های کشتی روسیه در آن شرکت داشتند. علاوه بر این قهرمانان بزرگی از آمریکا، گرجستان، مغولستان و ازبکستان به روسیه آمده بودند و مسابقات از سطح کیفی بالایی برخوردار بود.</p>
      <p>مربی اعزامی به ولادی قفقاز در خصوص در مورد عملکرد 6 کشتی گیر شرکت کننده در این رقابت‌ها خاطرنشان کرد: سرلک مبارزه خوبی با عظمت توسکایف داشت، هرچند او را در لیگ برتر شکست داده بود اما این بار مغلوبش شد و با توجه به اینکه، توسکایف سرگروه نشد، سرلک هم از دور رقابت‌ها حذف شد. داستان جوانی است که برای اولین بار در تورنمنت بزرگسالان شرکت می‌کرد و مهم ترین مسابقه‌ای که شرکت کرده بود، قهرمانی کشور بود که آنجا اول شد و به همین دلیل کادرفنی انتخابش کرد. او باید از این تورنمنت نهایت استفاده را ببرد. او هم به یک کشتی گیر روس باخت. باید از این پس باانگیزه تر کشتی بگیرد. امیرمحمد یزدانی در کشتی اولش گری گویگریف قهرمان سابق جهان را شکست داد. با دومین روس، آنطور که انتظار می‌رفت کشتی نگرفت و شکست خورد. در همین مبارزه از ناحیه آرنج هم آسیب دید و باعث شد در مبارزه شانس مجدد نتواند با همه توانش شرکت کند.</p>
      <p>مهربان اضافه کرد: محمدجواد ابراهیمی عملکرد خوبی داشت، رقبایش را یکی پس از دیگری شکست داد. هرچند در این وزن کشتی گیر آمریکایی هم حضور داشت اما همه حریفانش روس بودند. در مبارزه آخر هم تا 5 ثانیه مانده به پایان کشتی، جلو بود، اما در یک لحظه با ناداوری مواجه شد و درحالیکه شایسته کسب مدال طلا بود، به نقره بسنده کرد. در 97 کیلوگرم اسنایدر آمریکایی و چند کشتی گیر خوب روس حضور داشتند، عباس فروتن بعد از اینکه باتایف را برد، مغلوب اودیکادزه گرجستانی شد و با توجه به باخت این کشتی گیر نتوانست به شانس مجدد برود. در 125 کیلوگرم هم زارع نشان داد بردش مقابل قهرمان دنیا در تهران حادثه نبوده است. این جوانِ آملی که تا سال گذشته در رده سنی نوجوانان کشتی می‌گرفت، قهرمان سوم دنیا را 12 بر 2 شکست داد، بعد از آن مغلوب حریف روسی شد که همه حریفانش را 10 بر صفر برده بود و امکان مسابقه در شرایط رسمی را ندارد. بعید به نظر می‌رسد که این کشتی گیر در مسابقات رسمی این کشتی ها را بگیرد. امیرحسین دو بر صفر هم از این حریف پیش بود، اما اسیر تجربه حریف روس شد و مبارزه را 2-2 واگذار کرد  و در شانس مجدد کار بزرگی انجام داد و توانست عضو تیم ملی آمریکا در مسابقات جهانی نورسلطان و نفر سوم جهان در سال 2018 را شکست دهد و به مدال برنز برسد.</p>
    </article>
  </body>
</html>