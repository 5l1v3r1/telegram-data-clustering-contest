<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30801"/>
    <meta property="og:site_name" content="ערים"/>
    <meta property="article:published_time" content="2019-12-09T10:03:31+00:00"/>
    <meta property="og:title" content="בנק לאומי וקהילת 'סבא סבתא – הסיפור האמיתי' יסכמו את השנה הראשונה של שיתוף הפעולה באירוע מיוחד"/>
    <meta property="og:description" content="&quot;בחרנו לשתף פעולה עם קהילת סבא סבתא בפייסבוק כי היא מאוד ייחודית ומונה כ-30 אלף חברים בין הגילאים 55 עד 70&quot;, מסבירה ראש אגף פיתוח עסקי בחטיבה הבנקאית של בנק לאומי ואחראית על השירות וחווית הלקוח בבנק, ליאת זטלר. האירוע הוא בשיתוף פעולה עם רשת שוקן"/>
  </head>
  <body>
    <article>
      <h1>בנק לאומי וקהילת 'סבא סבתא – הסיפור האמיתי' יסכמו את השנה הראשונה של שיתוף הפעולה באירוע מיוחד</h1>
      <h2>"בחרנו לשתף פעולה עם קהילת סבא סבתא בפייסבוק כי היא מאוד ייחודית ומונה כ-30 אלף חברים בין הגילאים 55 עד 70", מסבירה ראש אגף פיתוח עסקי בחטיבה הבנקאית של בנק לאומי ואחראית על השירות וחווית הלקוח בבנק, ליאת זטלר. האירוע הוא בשיתוף פעולה עם רשת שוקן</h2>
      <address><time datetime="2019-12-09T10:03:31+00:00">09 Dec 2019, 10:03</time> by <a rel="author">מיטל ליאור-גוטמן</a></address>
      <p>ביום רביעי הקרוב, ה-11.12, יתקיים בסינמה סיטי גלילות, אירוע סיכום שנה של בנק לאומי וקהילת סבא סבתא, בשיתוף פעולה עם רשת שוקן. את הכנס תפתח ראש אגף פיתוח עסקי בחטיבה הבנקאית של בנק לאומי ואחראית על השירות וחווית הלקוח בבנק, ליאת זטלר. במסגרת האירוע, יישאו דברים מנהלי האיזורים של קהילת סבא סבתא, אשר יסכמו את שנת הפעילות. לאחר מכן תתקיים הרצאה בנושא "הזדמנויות והגשמה בעולם משתנה" של ד"ר אלכס קומן, מרצה ליצירת ערך במרכז הבינתחומי הרצליה. את האירוע תחתום הקרנת טרום בכורה של סרט הקומדיה הצרפתי "תנו לפרוש בשקט".</p>
      <p>"הכל החל במחקר שערכנו ובדק איך אנחנו יכולים לתמוך יותר באוכלוסייה המבוגרת", מספרת זטלר, "אחד מהרעיונות שעלו הוא לאתר ולשתף פעולה עם פלטפורמה המתמחה באוכלוסיית הגיל השלישי. בחרנו בקהילת 'סבא סבתא – הסיפור האמיתי' בפייסבוק כי היא מאוד ייחודית ופעילה. הקהילה מונה כ-30 אלף חברים בין הגילאים 55 עד 70. באמצעות השת"פ אנו מתייעצים עם הקהילה על כל מיני שירותים ומוצרים שאנחנו בלאומי רוצים לפתח עבורם, ומאידך גם שומעים מהם באילו אתגרים הם נתקלים בעידן הבנקאות הדיגיטלית.</p>
      <p>"שיתוף הפעולה עם סבא סבתא החל לפני כשנה, ומאז אנחנו ממשיכים ומרחיבים אותו", מסבירה זטלר. "היוזמה הזאת היא תוצר של פרויקט ישראל IL שהשקנו בבנק לפני מספר שנים, שהמוטו המרכזי שלו הוא הנגשת עולם הבנקאות הדיגיטלית גם לאוכלוסיות שאין להן בהכרח אוריינטציה טכנולוגית. במסגרת שיתוף הפעולה עם סבא סבתא אנחנו מעניקים הרצאות בנושא אוריינות דיגיטלית לחברי הקהילה, כגון הרצאה של ד"ר אייל דורון על איך זה להיות סבא וסבתא במאה ה-21 ואיך להיות מעורבים בחיי הילדים והנכדים דרך הפלטפורמות הדיגיטליות. בנוסף, ישנה סדנה בנושא הכרה ושימוש באפליקציות שונות, המועברת בשיתוף פעולה עם עמותת 'מחשבה טובה'".</p>
      <p>זטלר מציינת עוד כי "במסגרת פרויקט ישראל IL יש לנו סניף בנק נייד, שאיתו אנחנו מגיעים לבתי דיור מוגן בכל רחבי הארץ ומעניקים לאוכלוסיית הגיל השלישי שירותים בנקאיים מבלי שהם יצטרכו להגיע לסניף. כמו כן אנו מעניקים הדרכות אישיות לאוכלוסייה המבוגרת בנושא הדיגיטל בבנקאות, כדי להנחות אותם איך לבצע פעולות בערוצי הדיגיטל באופן עצמאי ובטוח".</p>
      <p>
        <b>מה אתם מתכננים לעשות עוד בבנק עבור אוכלוסיית הגיל השלישי?</b>
      </p>
      <p>"אנחנו פותחים עבורם החודש שני קורסים חדשים בבתי הספר של לאומי, בלוד וברמת אביב, בשיתוף פעולה עם האוניברסיטה הפתוחה. המשתתפים יוכלו לשמוע הרצאות ללא עלות בכל מיני נושאים, לא רק בתחום בנקאות, למשל: השפעת הדיגיטל על חיינו, קורס התמצאות במובייל, אורח חיים בריא ואבטחת מידע ברשת. בשנה הבאה אנו צפויים להרחיב את הקורס לאזורים נוספים בארץ, בפריסה ארצית".</p>
    </article>
  </body>
</html>