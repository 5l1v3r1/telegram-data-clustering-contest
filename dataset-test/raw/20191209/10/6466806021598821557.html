<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kultura-eletmod/konyv/cikk/2019/12/09/a-tanyara-kalauzolja-el-a-gyerekeket-a-naik-uj-mesekonyve"/>
    <meta property="og:site_name" content="hirado.hu"/>
    <meta property="article:published_time" content="2019-12-09T10:39:00+00:00"/>
    <meta property="og:title" content="A tanyára kalauzolja el a gyerekeket a NAIK új mesekönyve"/>
    <meta property="og:description" content="Újabb mesekönyvvel bővült a Nemzeti Agrárkutatási és Innovációs Központ „Tanulj játékosan az agráriumról” sorozata. A Tanyakaland – Kis barátok nagy küldetésben 2. című mesekönyv az állattartással, a tanyasi élettel ismerteti meg a gyerekeket, a modern megoldásoknak köszönhetően pedig a mese részletei online animációkban is megelevenednek."/>
  </head>
  <body>
    <article>
      <h1>A tanyára kalauzolja el a gyerekeket a NAIK új mesekönyve</h1>
      <address><time datetime="2019-12-09T10:39:00+00:00">09 Dec 2019, 10:39</time> by <a rel="author">hirado.hu</a></address>
      <p>
        <b>Újabb mesekönyvvel bővült a Nemzeti Agrárkutatási és Innovációs Központ „Tanulj játékosan az agráriumról” sorozata. A Tanyakaland – Kis barátok nagy küldetésben 2. című mesekönyv az állattartással, a tanyasi élettel ismerteti meg a gyerekeket, a modern megoldásoknak köszönhetően pedig a mese részletei online animációkban is megelevenednek.</b>
      </p>
      <figure>
        <img src="https://hirado.hu/wp-content/uploads/sites/7/2019/12/mesekonyv2.png"/>
        <figcaption>(Fotó: NAIK)</figcaption>
      </figure>
      <p>A Tanyakaland – Kis barátok nagy küldetésben 2. az óvodás Luca és Máté történetét meséli el, akik Magdi néni és Zsolti bácsi tanyáját látogatják meg a nyári szünetben. Itt ismerkednek meg a tanyán élő állatokkal és természetesen izgalmas kalandokba keverednek – olvasható a Nemzeti Agrárkutatási és Innovációs Központ közleményében.</p>
      <p>A mesekönyv egyes oldalain QR kódok segítségével kelthetik életre az olvasók a szereplőket és rövid animációk formájában tekinthetik meg a történet kiegészítéseit. Az ismeretanyag feldolgozását a könyv végén játékos foglalkoztató feladatok segítik.</p>
      <p>
        <i>„Az agrár szakmák népszerűsége meglehetősen alacsony Magyarországon annak ellenére, hogy valós alternatíva lehet pályaválasztáskor a fiataloknak. Erre válaszul indítottuk el tavaly a Tanulj játékosan az agráriumról sorozatunkat, melynek legújabb tagja a Tanyakaland.</i>
      </p>
      <p><i>Fontosnak tartjuk, hogy a mezőgazdaság világának megismerése minél fiatalabb korban elkezdődjön, ehhez pedig tökéletes forma a mese”</i> – mondta el Gyuricza Csaba, a Nemzeti Agrárkutatási és Innováció Központ főigazgatója.</p>
      <p>A mesekönyvet december 6-án, Mikulás napján mutatták be a Mikulásgyárban. A szervezet 50 darab mesekönyvet és 500 kilogramm élelmiszert adott át a szervezőknek, hogy eljuttassák az ajándékokat a rászorulóknak.</p>
      <p>A Tanulj játékosan az agráriumról sorozat első kiadványa A Búza útja – Kis barátok nagy küldetésben tavaly decemberben került a publikum el. Három, a szántóföldön élő jó barát szemszögéből mutatja be a kedves rajzokkal illusztrált mesekönyv a búza útját a vetéstől kezdve, az aratáson át, egészen a kenyérig.</p>
      <p>Tweet</p>
    </article>
  </body>
</html>