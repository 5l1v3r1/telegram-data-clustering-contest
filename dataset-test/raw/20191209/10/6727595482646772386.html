<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/gujarat-no-fir-in-rape-case-industrialist344.html"/>
    <meta property="og:site_name" content="DoolNews"/>
    <meta property="article:published_time" content="2019-12-09T10:18:00+00:00"/>
    <meta property="og:title" content="ആഭ്യന്തരമന്ത്രിയെ നേരില്‍ക്കണ്ടിട്ടും ഫലമുണ്ടായില്ല; ഗുജറാത്തില്‍ വ്യവസായിക്കെതിരായ ലൈംഗികാക്രമണ പരാതിയില്‍ കേസെടുക്കാന്‍ തയ്യാറാകാതെ പൊലീസ്"/>
    <meta property="og:description" content="Gujarat National News Sexual Allegation India അഹമ്മദാബാദ്: ഗുജറാത്തില്‍ വ്യവസായിക്കെതിരെ നല്‍കിയ ലൈംഗികാക്രമണ പരാതിയില്‍ 19 ദിവസം കഴിഞ്ഞിട്ടും കേസ് രജിസ്റ്റര്‍ ചെയ്യാതെ പ"/>
  </head>
  <body>
    <article>
      <h1>ആഭ്യന്തരമന്ത്രിയെ നേരില്‍ക്കണ്ടിട്ടും ഫലമുണ്ടായില്ല; ഗുജറാത്തില്‍ വ്യവസായിക്കെതിരായ ലൈംഗികാക്രമണ പരാതിയില്‍ കേസെടുക്കാന്‍ തയ്യാറാകാതെ പൊലീസ്</h1>
      <address><time datetime="2019-12-09T10:18:00+00:00">09 Dec 2019, 10:18</time> by <a rel="author">ന്യൂസ് ഡെസ്‌ക്</a></address>
      <p>അഹമ്മദാബാദ്: ഗുജറാത്തില്‍ വ്യവസായിക്കെതിരെ നല്‍കിയ ലൈംഗികാക്രമണ പരാതിയില്‍ 19 ദിവസം കഴിഞ്ഞിട്ടും കേസ് രജിസ്റ്റര്‍ ചെയ്യാതെ പൊലീസ്. അഹമ്മദാബാദിലെ പ്ലാന്റില്‍ ജോലി ചെയ്യുന്ന 28-കാരിയായ യുവതിയാണു പരാതി നല്‍കിയിരിക്കുന്നതെന്ന് ടൈംസ് ഓഫ് ഇന്ത്യ റിപ്പോര്‍ട്ട് ചെയ്തു.</p>
      <p>രാജസ്ഥാന്‍ സ്വദേശിയായ ഈ യുവതി ഇതുസംബന്ധിച്ച് ഗുജറാത്ത് ആഭ്യന്തരമന്ത്രി പ്രദീപ്‌സിങ് ജഡേജയ്ക്കു പരാതി നല്‍കിയിരുന്നു. ഇദ്ദേഹത്തെ നേരില്‍ക്കണ്ടാണു പരാതി നല്‍കിയത്. എന്നിട്ടും ഫലമുണ്ടായില്ല.</p>
      <p>വ്യവസായിയുടെ പ്ലാന്റില്‍ 2013 മുതല്‍ താന്‍ ജോലി ചെയ്യുകയാണെന്നു യുവതി പരാതിയില്‍ പറയുന്നു. കീടനാശിനികളും വിളകളുമായി ബന്ധപ്പെട്ട ഉത്പന്നങ്ങളുമാണ് ഇവിടെ നിര്‍മിക്കുന്നത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>2013 ഡിസംബറില്‍ തനിക്കു സാമ്പത്തികപ്രശ്‌നമുണ്ടായപ്പോള്‍ ഇയാള്‍ ഒരുലക്ഷം രൂപ നല്‍കിയെന്നും തുടര്‍ന്നു സ്ഥാപനം നടത്താന്‍ പോകുന്ന ഒരു പദ്ധതിയില്‍ പങ്കാളിയാക്കാമെന്നു വാഗ്ദാനം ചെയ്തതായും യുവതി പറഞ്ഞു.</p>
      <related>
        <a href="https://www.doolnews.com/not-just-rahul-but-modi-also-used-the-term-rape-capital-of-the-world756.html?utm_source=doolnews&amp;utm_medium=related"/>
      </related>
      <p>ഇതിന്റെ ഭാഗമായി ഗാന്ധിനഗറിലേക്കു നടത്തിയ ഒരു യാത്രയ്ക്കിടെ കുദാസന്‍ ഗ്രാമത്തിലെ ഒരു ഹോട്ടലില്‍ മുറിയെടുത്തപ്പോഴാണു തനിക്കു നേരെ ലൈംഗികാക്രമണം ഉണ്ടായതെന്നു യുവതി പറയുന്നു. ഇത് അയാള്‍ ഒരു ഒളിക്യാമറ വെച്ച് ഷൂട്ട് ചെയ്തതായും ആരോപിക്കുന്നു.</p>
      <p>ഇതുപയോഗിച്ചാണ് വീണ്ടും തന്നെ ബ്ലാക്ക്‌മെയില്‍ ചെയ്ത് ലൈംഗികമായി ആക്രമിച്ചതെന്നു യുവതിയുടെ പരാതിയിലുണ്ട്.</p>
      <p>നേരത്തേ ഇതേ വ്യവസായിക്കെതിരെ 32-കാരിയായ ഒരു യുവതിയും സമാന പരാതി ഉന്നയിച്ചിരുന്നു. ഇയാളുടെ പ്രൈവറ്റ് സെക്രട്ടറിയായിരുന്ന യുവതിയാണു പരാതി നല്‍കിയത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞയാഴ്ച ഈ രണ്ടു സ്ത്രീകളും ആഭ്യന്തരമന്ത്രിയെ കാണുകയും ചെയ്തിരുന്നു. എന്നാല്‍ കാര്യമുണ്ടായില്ല. ആറുവര്‍ഷം മുന്‍പു നടന്ന കേസായതിനാല്‍ ആരോപണം ഉറപ്പായതിനു ശേഷം മാത്രമേ കേസ് രജിസ്റ്റര്‍ ചെയ്യൂ എന്ന് ക്രൈംബ്രാഞ്ച് വനിതാ സെല്‍ എ.സി.പി മിനി ജോസഫ് ടൈംസ് ഓഫ് ഇന്ത്യയോടു പറഞ്ഞു.</p>
      <figure>
        <iframe src="https://www.youtube.com/embed/q8zpYe9cqC0" width="500" height="281" data-service="Youtube" scrolling="no"/>
      </figure>
    </article>
  </body>
</html>