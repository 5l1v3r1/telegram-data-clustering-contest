<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/mozhliva_zupinka_pivnichniy_potik_2_chi_vstignut_ssha_iz_virishalnimi_sanktsiyami_n1245829"/>
    <meta property="og:site_name" content="24 Канал"/>
    <meta property="article:published_time" content="2019-12-09T10:49:00+00:00"/>
    <meta property="og:title" content="Можлива зупинка &quot;Північний потік-2&quot;: чи встигнуть США із вирішальними санкціями"/>
    <meta property="og:description" content="Конгрес США має намір схвалити проект, що передбачає санкції проти &quot;Північного потоку-2&quot;, – до 20 грудня. Це зможе зупинити будівництво скандального газопроводу."/>
  </head>
  <body>
    <article>
      <h1>Можлива зупинка "Північний потік-2": чи встигнуть США із вирішальними санкціями</h1>
      <address><time datetime="2019-12-09T10:49:00+00:00">09 Dec 2019, 10:49</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Конгрес США має намір схвалити проект, що передбачає санкції проти "Північного потоку-2", – до 20 грудня. Це зможе зупинити будівництво скандального газопроводу.</b>
      </p>
      <p>Проєкт оборонного бюджету на наступний рік з великою ймовірністю буде схвалений, про це повідомляє <a href="https://www.bloomberg.com/europe">Bloomberg</a> із посиланням на власні джерела.</p>
      <blockquote>Знайте більше: <a href="https://24tv.ua/ssha_shhe_mozhut_zupiniti_putinsku_trubu__nimetski_zmi_pro_pivnichniy_potik_2_n1242372">США ще можуть зупинити путінську трубу, – німецькі ЗМІ про "Північний потік-2"</a></blockquote>
      <p>Американські законодавці планують прийняти це рішення перед виходом Конгресу на канікули – до 20 грудня. </p>
      <ul>
        <li>Санкції торкнуться компаній, які беруть участь в спорудженні газопроводу, зазначає видання.</li>
        <li>Під удар також потраплять топ-менеджери цих компаній, які можуть втратити можливість отримати американську візу і зіткнутися з блокуванням транзакцій, пов'язаних з їх нерухомістю або активами в США.</li>
      </ul>
      <blockquote>Закон про національний оборонний бюджет США є одним з найважливіших документів, який визначає витрати на оборону країни. Включення санкцій проти "Північного потоку-2" до проєкту означає, що існує загальна позиція з цього питання в обох палатах Конгресу США у банківському комітеті.</blockquote>
      <p>Запровадження санкцій проти компаній, які беруть участь у будівництві "Північного потоку-2", <b>можуть відтермінувати його завершення на 5 років.</b></p>
      <p><b>Що таке "<a href="https://24tv.ua/pivnichniy_potik_2_tag5948/">Північний потік-2</a>"?</b>Проєкт магістрального газопроводу з Росії в ЄС через Балтійське море. Саме у нього російський "Газпром" хоче перенаправити більшу частину газу з ГТС України. Навіть запуск газопроводу мав збігтися із закінченням чинного контракту на транзит газу через Україну (31 грудня 2019 року), однак цього не станеться.</p>
      <figure>
        <img src="https://24tv.ua/resources/photos/news/260x153_DIR/201911/1237347.jpg?201911145137"/>
      </figure>
      <p>Будівництво "Північного потоку-2" у Росії обіцяли завершити до кінця 2019 року. Однак тепер стверджують, що <a href="https://24tv.ua/taki_ne_vstigayut_v_uryadi_rf_nazvali_novu_datu_zapusku_pivnichnogo_potoku_2_n1237347">запустять в середині 2020 року</a>.</p>
      <ul>
        <li>Вартість проєкту – майже 10 мільярдів євро.</li>
        <li>Пропускна здатність "Північного потоку-2" – 55 мільярдів кубометрів газу на рік.</li>
        <li>Оператор "Північного потоку-2" – компанія Nord Stream 2 AG.</li>
        <li>Засновник і власник контрольного пакета акцій Nord Stream 2 AG – російський монополіст "Газпром".</li>
        <li>Партнери – французька Engie, австрійська OMV, британо-нідерландська Royal Dutch Shell, німецькі Uniper і Wintershall.</li>
      </ul>
      <figure>
        <img src="https://24tv.ua/resources/photos/news/260x153_DIR/201911/1231275.jpg?201911184524"/>
      </figure>
      <p>Польща та країни Балтії<a href="https://24tv.ua/polskiy_regulyator_oshtrafuvav_na_rekordnu_sumu_partnera_pivnichnogo_potoku_2_n1231275"> намагаються заблокувати </a>будівництво трубопроводу, адже він посилить енергетичну залежність Європи від Росії.</p>
      <blockquote>Цікаво: <a href="https://24tv.ua/nimechchina_pridushuye_ekonomiku_ukrayini_cherez_pivnichniy_potik_2__vitrenko_n1240598">Німеччина придушує економіку України через "Північний потік-2", – Вітренко</a></blockquote>
      <figure>
        <img src="https://24tv.ua/resources/photos/news/201905/1154424_7904158.jpg?201905113219"/>
      </figure>
    </article>
  </body>
</html>