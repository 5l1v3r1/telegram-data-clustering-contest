<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813360/%DA%A9%D9%84%D9%86%DA%AF-%D8%B2%D9%86%DB%8C-%D9%86%D8%AE%D8%B3%D8%AA%DB%8C%D9%86-%D9%BE%D8%B1%D9%88%DA%98%D9%87-%D8%B2%D9%86%D8%AC%DB%8C%D8%B1%D9%87-%DA%A9%D8%A7%D9%85%D9%84-%D9%BE%D8%B1%D9%88%D8%B1%D8%B4-%D8%A8%D9%88%D9%82%D9%84%D9%85%D9%88%D9%86-%DA%A9%D8%B4%D9%88%D8%B1-%D8%AF%D8%B1-%D9%85%D9%84%D8%A7%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:14:09+00:00"/>
    <meta property="og:title" content="کلنگ‌زنی نخستین پروژه زنجیره کامل پرورش بوقلمون کشور در ملایر"/>
    <meta property="og:description" content="ایسنا/همدان امروز نخستین پروژه زنجیره کامل پرورش بوقلمون کشور در روستای عباس آباد آورزمان ملایر کلنگ زنی شد."/>
  </head>
  <body>
    <article>
      <h1>کلنگ‌زنی نخستین پروژه زنجیره کامل پرورش بوقلمون کشور در ملایر</h1>
      <address><time datetime="2019-12-09T10:14:09+00:00">09 Dec 2019, 10:14</time> by <a rel="author">سمیرا معارفی</a></address>
      <p>ایسنا/همدان امروز نخستین پروژه زنجیره کامل پرورش بوقلمون کشور در روستای عباس آباد آورزمان ملایر کلنگ زنی شد.</p>
      <p>سرمایه گذار و مدیرعامل این مجتمع و شرکت صنعتی ماکیان گستر پرگاس، یک بانونی کارآفرین اهل استان قم است که اکنون عزم خود را جرم کرده تا در اراضی ملایر نخستین پروژه تولید صنعتی گوشت بوقلمون را راه اندازی کند تا ضمن اشتغالزایی و تأمین نیاز داخلی کشور به گوشت بوقلمون، بازارهای صادراتی کشورهای حوزه خلیج فارس را نیز پوشش دهد.</p>
      <p>
        <b>ایجاد ۲۰ هزار شغل طی ۳ سال در همدان</b>
      </p>
      <p>مدیرکل دفتر هماهنگی امور اقتصادی استانداری همدان در این مراسم با بیان اینکه در برنامه راهبردی توسعه سه ساله استان، هر ساله باید ۲۰ هزار شغل ایجاد شود، گفت: ویژگی پروژه عظیم ۲۰ هزار قطعه ای پرورش بوقمون ملایر، زنجیره ای بودن آن است.</p>
      <p>سیدمحمود عسگریان با بیان اینکه ما به دنبال این هستیم در نقاط مختلف کشور و استان همدان مجموعه ای از تولید را که تکمیل کننده فرآیند تولید اولیه هستند، داشته باشیم، افزود: گوشت بوقلمون سرشار از فسفر و کلسیم است و خاصیت درمانی فراوانی دارد.</p>
      <p>وی با اشاره به اینکه امیدورایم این پروژه بزرگ در کوتاه ترین زمان ممکن به مرحله بهره برداری برسد، مدیریت این پروژه توسط "فاطمه نائینی زاده" را نشان از توانمندی بانوان و نقش پررنگ آنان در رونق اقتصادی کشور دانست.</p>
      <p>
        <b>لزوم جذب سرمایه گذاران در بحث اشتغالزایی پایدار روستاها</b>
      </p>
      <p>معاون برنامه ریزی و هماهنگی فرمانداری ملایر نیز با ابرازخرسندی از ورود و جذب سرمایه گذاران در بحث اشتغالزایی پایدار روستاها، گفت: این بانوی سرمایه گذار با پیگری های مجدانه توانسته در کمتر از یک سال پروسه کلنگ زنی و آغاز عملیات اجرایی این پروژه را طی کند.</p>
      <p>لیلا غفاری بر لزوم همکاری و مساعدت دستگاه های اجرایی با این سرمایه گذار برای اتمام پروژه تأکید کرد و یادآور شد: بنیانگذار این طرح تولیدی یک بانوی ایرانی است که افتخاری بزرگ برای ما محسوب می شود و گواه حضور مؤثر بانوان در تمامی عرصه های نظام است.</p>
      <p>
        <b>بازارهای جهانی؛ هدف نخستین بانوی سرمایه گذار در ملایر</b>
      </p>
      <p>مدیرعامل مجتمع و شرکت صنعتی ماکیان گستر پرگاس و سرمایه گذار طرح ۲۰ هزار قطعه ای پرورش بوقلمون در روستای عباس آباد آورزمان ملایر که اهل قم است، در حاشیه این کلنگ زنی با بیان اینکه این پروژه عظیم در شش فاز تعریف شده، گفت: مساحت پروژه ۲۰ هزار و ۱۰۰ مترمربع است.</p>
      <p>فاطمه نائینی زاده در گفت‌وگو با ایسنا، افزود: فاز اول شامل پرورش ۲۰ هزار قطعه بوقلمون، فاز دوم شامل مولو بوقلمون، فاز سوم مربوط به جوجه کشی، فاز چهارم مربوط به احداث کشتارگاه، بسته بندی و سردخانه، فاز پنجم شامل کارخانه دان و فاز ششم شامل ایجاد صنایع تبدیلی است.</p>
      <p>وی با اشاره به اینکه پیش بینی می شود کل این پروژه در انتها برای ۳۰۰ نفر به طور مستقیم و ثابت اشتغالزایی داشته باشد، ادامه داد: برای تکمیل نهایی این پروژه ۶۰ میلیارد تومان اعتبار نیاز است به طوری که اجرای هر فاز به ۱۰ میلیارد تومان بودجه نیاز دارد.</p>
      <p>نائینی زاده با بیان اینکه در صورت حمایت مسئولان استان و شهرستان ملایر فاز اول را ظرف سه ماه آینده به بهره برداری می رسانیم، افزود: ساختمان این پروژه به صورت سازه از پیش ساخته شده بوده که از کانادا وارد شده و آماده نصب است.</p>
      <p>این بانوی کار آفرین با اشاره به قرار گرفتن در سال تولید ملی اظهار کرد: هدف اصلی ما دستیابی به رشد اقتصادی پایدار و اشتغالزایی در روستاهاست.</p>
      <p>وی با بیان اینکه در حال حاضر سرانه مصرف گوشت بوقلمون سالیانه برای هر فرد ۷۰۰ گرم است، تصریح کرد: این رقم باید به دو کیلوگرم افزایش یابد چرا که گوشت بوقلمون در دام و طیور بهترین منبع پروتئین و سرشار از فسفر و کلسیم بوده و مواد و ویتامین های آن چهار برابر میگو است.</p>
      <p>نائینی زاده به کلسترول پائین گوشت بوقلمون و مفید بودن آن برای بیماران قلبی و عروقی اشاره کرد و گفت: ما در این روستا نخستین زنجیره کامل تولید گوشت بوقلمون کشور را راه اندازی کرده ایم و امیدواریم با حمایت جدی مسئولان بتوانیم تولید آن را به ۱۰۰ هزار قطعه در سال افزایش دهیم.</p>
      <p>وی با تأکید بر اینکه صادرات محصولات تولیدی جزء اولویت های ماست، گفت: در حال حاضر بازاریابی انجام شده و بسیاری از تجار خارجی  مثل کشورهای حوزه خلیج فارس و تجار عراقی آماده بستن قرارداد با ما هستند.</p>
      <p>این بانوی کارآفرین از مسئولان خواست تا برند صادراتی لازم برای این کار را به این شرکت اعطا کنند تا بتوانند به راحتی تولید و صادرات داشته و سبب رونق تولید داخلی شوند.</p>
      <p>انتهای پیام</p>
    </article>
  </body>
</html>