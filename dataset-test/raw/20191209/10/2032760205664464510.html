<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91714"/>
    <meta property="og:site_name" content="Denník politika"/>
    <meta property="article:published_time" content="2019-12-09T10:35:10+00:00"/>
    <meta property="og:title" content="Zomrel herec René Auberjonois, známy aj ako otec John Mulcahy z filmu M.A.S.H."/>
    <meta property="og:description" content="9.12.2019 (Webnoviny.sk) – Vo veku 79 rokov zomrel americký herec René Auberjonois, známy najmä ako Odo zo sci-fi série Star Trek: Stanica Deep Space Nine (1993 – 1999). Rodák z New Yorku skonal v nedeľu vo svojom dome v Los Angeles v dôsledku metastázujúcej rakoviny pľúc, informoval agentúru The Associated Press jeho syn Remy-Luc Auberjonois."/>
  </head>
  <body>
    <article>
      <h1>Zomrel herec René Auberjonois, známy aj ako otec John Mulcahy z filmu M.A.S.H.</h1>
      <address><time datetime="2019-12-09T10:35:10+00:00">09 Dec 2019, 10:35</time> by <a rel="author">Webnoviny</a></address>
      <p>9.12.2019 (Webnoviny.sk) – Vo veku 79 rokov zomrel americký herec René Auberjonois, známy najmä ako Odo zo sci-fi série Star Trek: Stanica Deep Space Nine (1993 – 1999). Rodák z New Yorku skonal v nedeľu vo svojom dome v Los Angeles v dôsledku metastázujúcej rakoviny pľúc, informoval agentúru The Associated Press jeho syn Remy-Luc Auberjonois.</p>
      <h3>Poznali ho viaceré generácie</h3>
      <p>René Auberjonois je každej generácii filmových či televíznych divákov známy niečim iným. Filmové publikum zo 70. rokov minulého storočia ho môže poznať najmä ako otca Johna Mulcahyho z filmu M.A.S.H. (1970), ktorý bol jeho prvou spoluprácou s režisérom Robertom Altmanom.</p>
      <p>Pre divákov a diváčky amerických sitkomov z osemdesiatych rokov bol zase Clayton Runnymede Endicott III zo seriálu Benson (1979 – 1986). A pre fanúšikov sci-fi z deväťdesiatych rokov spomínaný Odo z Deep Space Nine. „<i>Som všetkými tými postavami a milujem to</i>,“ vyjadril sa Auberjonois v roku 2011 pre webstránku Star Treku.</p>
      <h3>Vyjadrili sa aj jeho kolegovia</h3>
      <p>K jeho úmrtiu už sa prostredníctvom sociálnej a mikroblogovacej siete Twitter vyjadrilo viacero jeho hereckých kolegov. William Shatner napríklad poznamenal, že je takmer nemožné zhrnúť jeho život v jednom tweete.</p>
      <p>George Takei napísal: „<i>Fanúšikovia Star Treku ho poznali ako Oda z Deep Space Nine. My sme ho poznali ako Reného. Bol to úžasný, starostlivý a inteligentný muž. Bude nám chýbať. Keď sa pozriem na hviezdy, budem na teba myslieť, priateľ môj.</i>“</p>
      <h3>René Auberjonois</h3>
      <p>…sa narodil v roku 1940 v New Yorku ako syn Fernanda Auberjonoisa, vo Švajčiarsku narodeného zahraničného korešpondenta amerických novín, a vnuk švajčiarskeho postimpresionistického maliara Reného Auberjonoisa. Vyrastal v New Yorku, Paríži, Londýne a istý čas žil s rodinou v umeleckej kolónii v Rockland County.</p>
      <p>Po absolvovaní pittsburského Carnegie Institute of Technology, v súčasnosti Carnegie Mellon University, cestoval po Spojených štátoch a účinkoval v rôznych hereckých spoločnostiach a v roku 1968 získal tri roly na Broadwayi. Už v nasledujúcom roku sa predstavil ako Sebastian Baye po boku Katharine Hepburn v hre Coco o legendárnej módnej návrhárke Coco Chanel, ktorá mu vyniesla cenu Tony. Ďalšie nominácie na toto prestížne divadelné ocenenie si vyslúžil účinkovaním v hrách The Good Doctor, Big River alebo City of Angels.</p>
      <p>V roku 1970 účinkoval v spomínanom Altmanovom filme M.A.S.H. Ešte v tom istom roku sa predstavil aj v jeho fantasy komédii Brewster McCloud, v roku 1971 vo westerne McCabe a pani Millerová a v roku 1972 v hororovej dráme Vidiny. V sedemdesiatych rokoch prevažne hosťoval v rôznych seriáloch a v roku 1980 sa v druhej sezóne pridal k hereckému obsadeniu Bensona. Väčšiu časť zvyšku svojej kariéry strávil nahrávaním hlasov pre animáky.</p>
      <p>V rokoch 1993 až 1999 stvárňoval Oda v Deep Space Nine a zaradil sa medzi pravidelných účastníkov Star Trek conventions, kde okrem iného zbieral peniaze pre organizáciu Lekári bez hraníc. V rokoch 2004 až 2008 účinkoval v seriáli Bostonské zločiny (2004 – 2008). Ku koncu kariéry spolupracoval aj s nezávislými filmovými tvorcami, napríklad s Kelly Reichardt na poviedkovom filme Isté ženy (2016) alebo dráme First Cow (2019), ktorá bola jeho posledným filmom.</p>
      <p>Viac k témam: <a href="https://www.webnoviny.sk/tag/umrtie/"><u>úmrtie</u></a><br/>Zdroj: Webnoviny.sk – <a href="https://www.webnoviny.sk/zomrel-herec-rene-auberjonois-znamy-aj-ako-otec-john-mulcahy-z-filmu-m-a-s-h/"><u>Zomrel herec René Auberjonois, známy aj ako otec John Mulcahy z filmu M.A.S.H.</u></a> © SITA Všetky práva vyhradené.</p>
    </article>
  </body>
</html>