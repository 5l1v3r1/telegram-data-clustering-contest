<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813376/%D8%B9%D8%B6%D9%88-%DA%A9%D9%85%DB%8C%D8%B3%DB%8C%D9%88%D9%86-%D8%A7%D9%86%D8%B1%DA%98%DB%8C-%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1-%D8%A8%D8%A7-%D9%85%D8%B1%D8%AF%D9%85-%D8%B5%D8%AD%D8%A8%D8%AA-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:22:43+00:00"/>
    <meta property="og:title" content="عضو کمیسیون انرژی: رییس‌جمهور با مردم صحبت کند"/>
    <meta property="og:description" content="یک عضو کمیسیون انرژی مجلس شورای اسلامی با برشمردن اهداف مثبت مطرح شده از سوی دولت برای سیاست اصلاح قیمت بنزین در عین حال تاثیر این اقدام در دو سه هفته اخیر بر قیمت کالاها و خدمات را یادآور شد."/>
  </head>
  <body>
    <article>
      <h1>عضو کمیسیون انرژی: رییس‌جمهور با مردم صحبت کند</h1>
      <address><time datetime="2019-12-09T10:22:43+00:00">09 Dec 2019, 10:22</time> by <a rel="author">عرفان حاجی‌پروانه</a></address>
      <p>یک عضو کمیسیون انرژی مجلس شورای اسلامی با برشمردن اهداف مثبت مطرح شده از سوی دولت برای سیاست اصلاح قیمت بنزین در عین حال تاثیر این اقدام در دو سه هفته اخیر بر قیمت کالاها و خدمات را یادآور شد.</p>
      <p>به گزارش ایسنا، سلام امینی در جلسه علنی امروز (دوشنبه) مجلس شورای اسلامی در نطق میان دستور خود با اشاره به این‌که دولت وظیفه دارد جلوی گرانی‌ها و آسیب به اقشار محروم را بگیرد.</p>
      <p>نماینده مردم ایلام در مجلس شورای اسلامی هم‌چنین به اهداف مطرح شده از سوی دولت برای سیاست اصلاح قیمت بنزین از جمله ایجاد عدالت اجتماعی، کم کردن فاصله طبقاتی، متناسب سازی قیمت بنزین با قیمت جهانی، جلوگیری از مصرف بی‌رویه سوخت، جلوگیری از قاچاق سوخت و کاهش آلودگی هوا اشاره کردو در عین حال تاثیر این اقدام در دو سه هفته اخیر بر قیمت کالا و خدمات را یادآور شد.</p>
      <p>این عضو کمیسیون انرژی مجلس شورای اسلامی معتقد است: مسئولان به جای آن‌که از ابتدا اقدامات پیشگیرانه را اتخاذ کنند در روزهای بعد به فکر درمان افتادند و می‌خواهند تاثیر گرانی بنزین به سایر کالاها را کنترل کنند. این شیوه منطقی به نظر نمی‌رسد؛ چراکه پایه اصلی سوخت درون شهری یا ارتباط بین مراکز تولید و مصرف و حمل و نقل عمومی، بنزین است. حمل و نقل شهری ۲۰ روز پیش بنزین ۱۰۰۰ تومانی را تجربه می‌کرد اما اکنون به یکباره با نرخ بنزین ۳۰۰۰ تومانی مواجه شده است، یعنی ۲۰۰ درصد افزایش قیمت.  عدم تاثیرگذاری افزایش قیمت بنزین با هیچ عقل سلیمی همخوانی ندارد. مردم در این فرآیند گناهی ندارند و نباید تاوان بدهند.</p>
      <p>نماینده مردم ایلام در مجلس شورای اسلامی با استناد به طرح دولت مبنی بر واریز درآمد حاصل از افزایش قیمت سوخت برای مردم اظهار کرد: مسئولان در بیانات اخیر خود اعلام کردند که این مبالغ را به سبد حمایتی تبدیل می‌کنند. همه می‌دانیم که سبد حمایتی یک طرح ناپایدار بوده و بستگی به درآمد دولت دارد. از دولت می‌خواهم که به قول اولیه خود عمل کند و مابه‌التفاوت حاصل از افزایش نرخ بنزین را به صورت یارانه دائم و هدفمند به ۴۵ هزار و ۵۰۰ هزار تومان اضافه کرده و با اولویت‌های دهک‌های پایین به حساب مردم واریز کند.</p>
      <p>امینی در همین زمینه مدعی شد: علی‌رغم اطلاع‌رسانی دولت در مورد واریزها روزانه ده‌ها نفر از اقشار مختلف مردم به طور تلفنی و پیامکی اظهار می‌کنند که هیچ مبلغی به حساب آنها واریز نشده و این ناشی از بی‌برنامگی در این حوزه است. از رییس جمهور می‌خواهم که در یک برنامه تلویزیونی مشکلات دولت و کشور را با مردم در میان بگذارند.</p>
      <p>انتهای پیام</p>
    </article>
  </body>
</html>