<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840233-na-zhitomirschini-perekinuvsya-legkovik-odna-lyudina-zaginula-sche-chetvero-travmovani"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T10:10:00+00:00"/>
    <meta property="og:title" content="На Житомирщині перекинувся легковик: одна людина загинула, ще четверо травмовані"/>
    <meta property="og:description" content="КИЇВ. 9 грудня. УНН. У Житомирській області водій легкового автомобіля не впорався з керуванням, з’їхав у кювет, де зіштовхнувся з бетонними …"/>
  </head>
  <body>
    <article>
      <h1>На Житомирщині перекинувся легковик: одна людина загинула, ще четверо травмовані</h1>
      <address><time datetime="2019-12-09T10:10:00+00:00">09 Dec 2019, 10:10</time> by <a rel="author">Валерія Гуржий</a></address>
      <p><b>КИЇВ. 9 грудня. УНН. </b>У Житомирській області водій легкового автомобіля не впорався з керуванням, з’їхав у кювет, де зіштовхнувся з бетонними стовпчиками та перекинувся. Внаслідок ДТП загинула одна людина та ще четверо травмувалися. Про це повідомляє <b>УНН</b> з посиланням на відділ комунікації ГУНП у Житомирській області.</p>
      <p>"Близько 2 ночі до Ємільчинського відділення поліції надійшло повідомлення від медиків "швидкої" про ДТП із постраждалими людьми. На місці події працювали поліцейські слідчо-оперативної групи", - сказано у повідомленні.</p>
      <p>Попередньо встановлено, що водій автомобіля Skoda Оctavia на заокругленій ділянці вулиці у селі Рихальському не впорався з керуванням, з’їхав у кювет, де автомобіль зіштовхнувся з бетонними стовпчиками та перекинувся.</p>
      <p>Унаслідок ДТП від отриманих травм загинув 40-річний місцевий житель. Ще четверо людей, які знаходились в автомобілі – троє жінок віком від 26 до 37 років, жительок Ємільчинського району, та 48-річний хмельничанин – з тілесними ушкодженнями різного ступеню тяжкості були доставлені до медичного закладу.</p>
      <p>Відповідні відомості внесені до Єдиного реєстру досудових розслідувань за ч.2 ст.286 (Порушення правил безпеки дорожнього руху або експлуатації транспорту особами, які керують транспортними засобами) ККУ.</p>
      <p>Нагадаємо, у Подільському районі Києва <a href="https://www.unn.com.ua/uk/news/1840108-u-tsentri-kiyeva-stalasya-masshtabna-dtp-zaginula-22-richna-zhinka-chetvero-poranenikh?fbclid=IwAR0mhUDUk03HsqCj0x_UpavTwM-qDCVYCawWzfCw6PYDBsnYEYkPbE58CLM">сталася ДТП</a> за участю двох легкових автомобілів. Внаслідок автопригоди загинула жінка-пасажир, ще четверо осіб поранено.</p>
    </article>
  </body>
</html>