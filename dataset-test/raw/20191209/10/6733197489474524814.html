<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/skoda-navody-k-obsluze-2019"/>
    <meta property="og:site_name" content="AutoRevue.cz"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Projděte si návod k obsluze nové Škody Octavia. Brzy se vám může hodit"/>
    <meta property="og:description" content="Nová auta jsou dnes čím dál složitější. Některé úkony proto mohou vyžadovat to, co si řada ostřílených řidičů neumí, nebo nechce připustit: použití uživatelské příručky."/>
  </head>
  <body>
    <article>
      <h1>Projděte si návod k obsluze nové Škody Octavia. Brzy se vám může hodit</h1>
      <h2>Nová auta jsou dnes čím dál složitější. Některé úkony proto mohou vyžadovat to, co si řada ostřílených řidičů neumí, nebo nechce připustit: použití uživatelské příručky.</h2>
      <address><time datetime="2019-12-09T10:00:00+00:00">09 Dec 2019, 10:00</time> by <a rel="author">Jan Mička</a></address>
      <p>Pamatujete si na tu obrovskou bichli, kterou stále vozíte v přihrádce před spolujezdcem svého vozu a ještě jste ji neotevřeli? To je uživatelská příručka. Tiskopis, který řada řidičů z principu neotevírá, protože ví všechno nejlépe. Nejenom auta jsou však čí dál složitější, a dokonce i ostřílení majitelé či uživatelé digitálních výrobků občas potřebují pomoci. Kdo někdy vlastnil hodinky Casio G-Shock a měnil u nich zimní čas na letní (či naopak), dá mi jistě za pravdu...</p>
      <related>
        <a href="https://www.autorevue.cz/nova-skoda-octavia-iv-2020-je-simply-clever-ma-vychytavku-ktera-pomuze-v-boji-proti-piratum-silnic"/>
      </related>
      <p>Ale zpátky k autům. Většina novinek na českém trhu s každou novou generací čím dál více podléhá digitalizaci a na to nemusejí být řidiči více „analogových“ předchůdců zvyklí. Klasických tlačítek ubývá, kdysi snadno dohledatelné funkce dnes lovíte v útrobách infotainmentů, snadné kolikrát nebývá ani nastavení zobrazení digitálního přístrojového štítu. Ne každý chce před sebou vidět, kolik aktuálně využívá výkonu - běžnému řidiči bohatě stačí klasický otáčkoměr a rychloměr.</p>
      <related>
        <a href="https://www.autorevue.cz/skoda-octavia-iv-vs-octavia-iii-srovnani-cena-vybava-technicka-data"/>
      </related>
      <p>Jenže i tak známé prvky, jako je třeba přístrojový štít s palubním počítačem uprostřed, se pomalu vytrácejí. Člověk, který si patnáct nebo dvacet let hýčkal a garážoval své rodinné auto, jednoho dne chtě nechtě naskočí na novou digitální vlnu a nebude se stačit divit, jak se automobilový svět změnil. A neujde tomu ani <a href="https://www.autorevue.cz/zatim-nejlevnejsi-novy-vw-golf-se-ukazal-zvenku-i-zevnitr-stoji-pres-700000-kc">u nových generací golfu</a> či octavie, které mají v základu třeba digitální přístrojový štít.</p>
      <related>
        <a href="https://www.autorevue.cz/skoda-octavia-iv-2020-cena-v-cr-zavadeci-vybava-motory-technicka-data"/>
      </related>
      <p>Není pochyb, že uživatelská příručka občas přijde vhod. A protože je Škoda Octavia nejprodávanější auto v Česku, budoucím majitelům se může hodit ji mít nejen v tištěné formě, ale i v té digitální. Škoda je na tyto případy připravená a na svých stránkách nabízí ke stažení manuály ke všem vozům nabízeným na českém trhu za posledních třicet let. Od favoritu, přes felicii, jedničkovou octavii až po novou generaci octavie, jejíž předprodej byl zahájen ani ne před dvěma týdny.</p>
      <related>
        <a href="https://www.autorevue.cz/nova-skoda-octavia-iv-2020-uz-jsme-v-ni-sedeli-superb-muze-blednout-zavisti"/>
      </related>
      <p>Příručka vám dokáže pomoci se spoustou věcí. Vysvětlí například význam kontrolek, o kterých jste dosud neměli ani tušení, pomůže vám s řešením některých problémů (třeba se zablokovaným navíječem pásů), nebo doporučí dětskou sedačku a pomůže s jejím uchycením. Ačkoliv to možná řada řidičů nepřenese přes srdce, někdy zevrubný návod zkrátka neuškodí.</p>
      <related>
        <a href="https://www.autorevue.cz/skoda-octavia-cena-v-roce-1996-vybava-motory-priplatky"/>
      </related>
      <p>Sluší se dodat, že uživatelské příručky byly vždycky takové bichle, jakými jsou i dnes. Třeba <a href="https://manual.skoda-auto.com/260/cs-CZ/Model/Octavia_1U">manuál ke Škodě Octavia první generace</a> měl 183 stran, <a href="https://manual.skoda-auto.com/260/cs-CZ/Model/Octavia_NX">příručka ke čtvrté generaci</a> má o šest stran méně. <a href="https://manual.skoda-auto.com/260/cs-CZ/Model/Favorit_FA">Manuál ke Škodě Favorit</a> (včetně variant Forman a Pick-up) měl 124 stran, <a href="https://manual.skoda-auto.com/260/cs-CZ/Model/Fabia_NJ">trojkovou Škodu Fabia</a> automobilka popisuje na 164 stranách.</p>
      <h3>
        <a href="https://manual.skoda-auto.com/260/cs-CZ/Models">Příručky k vozům Škoda si můžete stáhnout zde &gt;&gt;&gt;</a>
      </h3>
      <related>
        <h4>Určitě si přečtěte</h4>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.auto.cz/slavne-motorky-ural-nadchly-i-hollywoodske-hvezdy-vypadaji-stejne-jsou-ale-zcela-jine-132344"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.auto.cz/ty-nejotravnejsi-systemy-v-modernich-autech-bez-techto-pomocniku-se-obejdeme-132416"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/karel-gott-a-jeho-auta-mel-porsche-911-i-golf-prvni-vuz-hned-naboural"/>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
      </related>
    </article>
  </body>
</html>