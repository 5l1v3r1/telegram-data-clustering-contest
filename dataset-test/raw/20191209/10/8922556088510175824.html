<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/unga-kvinnor-pa-tunga-ministerposter-i-finland-5469894.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T10:12:03+00:00"/>
    <meta property="og:title" content="Unga kvinnor på tunga ministerposter i Finland"/>
    <meta property="og:description" content="Finland Det finländska regeringspartiet Centern har beslutat att utnämna sin ledare, 32-åriga Katri Kulmuni, till finansminister i den nya regeringskonstellation som väntas tillträda på tisdag, rapporterar nyhetsbyrån SPT."/>
  </head>
  <body>
    <article>
      <h1>Unga kvinnor på tunga ministerposter i Finland</h1>
      <address><time datetime="2019-12-09T10:12:03+00:00">09 Dec 2019, 10:12</time> by <a rel="author">TT</a></address>
      <figure>
        <img src="https://img8.ntm.eu/unt/public/img/5469895/1209111512/ordforanden-for-det-finlandska?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Wiktor Nummelin/TT | Ordföranden för det finländska partiet Centern, Katri Kulmuni, som föreslås ta över finansministerposten i landets nya regering. Arkivbild.</figcaption>
      </figure>
      <p>Finland Det finländska regeringspartiet Centern har beslutat att utnämna sin ledare, 32-åriga Katri Kulmuni, till finansminister i den nya regeringskonstellation som väntas tillträda på tisdag, rapporterar nyhetsbyrån SPT.</p>
      <p>Hon byter därmed ministerpost med den tidigare finansministern, 53-årige Mika Lintilä. Han blir nu i stället näringsminister.</p>
      <p>Finlands regering tvingades avgå i förra veckan sedan Centern meddelat att man inte längre hade förtroende för den socialdemokratiske statsministern Antti Rinne med anledning av hans hantering av poststrejken nyligen.</p>
      <p>De fem regeringspartierna – Socialdemokraterna, Centern, De gröna, Vänsterförbundet och Svenska folkpartiet – beslutade att fortsätta sitt koalitionsstyre, men göra flera ministerbyten.</p>
      <p>Socialdemokraterna har valt att utse Sanna Marin som kandidat till ny premiärminister. 34-åringen blir därmed landets yngsta statsminister hittills, om hon godkänns av riksdagen.</p>
      <p>Sedan tidigare finns ytterligare två kvinnor under 35 år i regeringen: 32-åriga undervisningsministern Li Andersson (Vänsterförbundet) och 34-åriga inrikesministern Maria Ohisalo (De gröna).</p>
    </article>
  </body>
</html>