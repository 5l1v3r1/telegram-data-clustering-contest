<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523035-rada-ecofin-k-energetickemu-zdaneni-ci-prani-spinavych-penez/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T10:07:25+00:00"/>
    <meta property="og:title" content="Rada ECOFIN k energetickému zdanění či praní špinavých peněz"/>
    <meta property="og:description" content="Poslední jednání Rady ECOFIN pod vedením finského předsednictví proběhlo ve čtvrtek 5. prosince 2019 v Bruselu. Českou delegaci vedla náměstkyně ministryně financí pro mezinárodní vztahy a finanční trhy Lenka Dupáková. Rada přijala mj. závěry, které stanovují další postup EU v oblastech energetického zdanění, financování rozvojové spolupráce či boje proti praní špinavých peněž a financování terorismu."/>
  </head>
  <body>
    <article>
      <h1>Rada ECOFIN k energetickému zdanění či praní špinavých peněz</h1>
      <address><time datetime="2019-12-09T10:07:25+00:00">09 Dec 2019, 10:07</time> by <a rel="author">Mfcr.cz</a></address>
      <p>Poslední jednání Rady ECOFIN pod vedením finského předsednictví proběhlo ve čtvrtek 5. prosince 2019 v <a href="https://www.letenky-1.cz/letypg_PRG_BRU-brusel/letenky.htm">Bruselu</a>. Českou delegaci vedla náměstkyně ministryně financí pro mezinárodní vztahy a finanční trhy Lenka Dupáková. Rada přijala mj. závěry, které stanovují další postup EU v oblastech energetického zdanění, financování rozvojové spolupráce či boje proti praní špinavých peněž a financování terorismu.</p>
      <p>V úvodu Rady ECOFIN představilo finské předsednictví ministrům zprávu o pokroku při budování bankovní unie za posledních šest měsíců.</p>
      <p>V oblasti daní Rada přijala závěry ke zdanění <a href="https://www.kurzy.cz/energie/">energií</a>, které vymezují další kroky v kontextu toho, že stávající směrnice o zdanění <a href="https://www.kurzy.cz/energie/">energií</a> z roku 2003 neodpovídá jak současným výzvám v oblasti ochrany klimatu, tak technologickému pokroku.</p>
      <p><i>„Sdílíme názor, že stávající energetická daňová směrnice je zastaralá a proto vítáme její revizi, která bude zahrnovat jak environmentální, tak technické aspekty“,</i> uvedla náměstkyně Lenka Dupáková.</p>
      <p>Evropská komise také informovala ministry o pokroku v plnění akčního plánu k udržitelnému financování z března 2018 a představila své budoucí plány v oblasti zeleného financování, které má přispět ke zmírnění emisí oxidu uhličitého a s tím souvisejících dopadů na <a href="https://akcie-cz.kurzy.cz/akcie/klima-581/">klima</a>. Kromě toho Rada schválila svůj plán aktivit v oblasti klimatické politiky.</p>
      <p>V oblasti naplňování Strategické agendy EU 2019 - 2024 schválila Rada závěry definující strategické priority v oblasti boje proti praní špinavých peněz a boje proti financování terorismu. Ty by měly sloužit jako vodítka pro Evropskou komisi při odstraňování nedostatků současné regulace.</p>
      <p><i>„V oblasti dohledu bude klíčové rozdělení pravomocí mezi evropským orgánem a národními dohledy, které by mělo být provedeno velmi opatrně a citlivě“,</i> řekla k této problematice náměstkyně Lenka Dupáková.</p>
      <p>V oblasti finančních služeb ministři přijali společné prohlášení Rady a Evropské komise k problematice tzv. „stablecoins“, jež jsou druhem <a href="https://www.kurzy.cz/kryptomeny/">virtuálních měn</a>, a návrh závěrů Rady k dalšímu prohlubování Unie kapitálových trhů (CMU). Tradičním bodem pak byla pravidelná informace Evropské komise a předsednictví o projednávání aktuálních legislativních návrhů v oblasti finančních služeb.</p>
      <p>Ministři rovněž přijali závěry Rady k posílení evropské finanční architektury pro rozvojovou politiku EU.</p>
      <p>Zasedání Rady předcházelo již tradičně setkání Euroskupiny v rozšířeném formátu, jehož tématem byla příprava zprávy pro prosincový eurosummit.</p>
      <p>Příští zasedání Rady ECOFIN proběhne 21. ledna <a href="https://www.kurzy.cz/finance/2020/">2020</a> v <a href="https://www.letenky-1.cz/letypg_PRG_BRU-brusel/letenky.htm">Bruselu</a>, již pod vedením chorvatského předsednictví.</p>
      <related>
        <h4>Příbuzné stránky</h4>
        <a href="https://www.kurzy.cz/tema/5645328.html"/>
        <a href="https://www.kurzy.cz/tema/639761.html"/>
        <a href="https://zpravy.kurzy.cz/234360-zasedne-rada-ecofin-klicovym-bodem-bude-reforma-dohledu-nad-financnim-trhem/"/>
        <a href="https://www.kurzy.cz/tema/5059608.html"/>
        <a href="https://www.kurzy.cz/tema/4235507.html"/>
        <a href="https://www.kurzy.cz/tema/5372698.html"/>
        <a href="https://www.kurzy.cz/tema/5427704.html"/>
        <a href="https://www.kurzy.cz/tema/5472604.html"/>
        <a href="https://www.kurzy.cz/zpravy/494466-ministri-financi-na-rade-ecofin-jednali-o-spotrebnich-danich-a-o-zdaneni-digitalni-ekonomiky/"/>
        <a href="https://www.kurzy.cz/tema/5147495.html"/>
        <a href="https://www.kurzy.cz/nazory/A-V-T-31949/"/>
        <a href="https://rejstrik-firem.kurzy.cz/02932164/energeticka-rada-ceske-republiky-pro-oze-zs/"/>
      </related>
    </article>
  </body>
</html>