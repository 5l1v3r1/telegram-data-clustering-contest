<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/262215/omada-nomikis-voitheias-orgio-tyflis-vias-apo-tin-elas-epivevaionoyn-vinteo-kai-dikografia"/>
    <meta property="og:site_name" content="LiFO"/>
    <meta property="article:published_time" content="2019-12-09T10:11:00+00:00"/>
    <meta property="og:title" content="Ομάδα Νομικής Βοήθειας: «Όργιο τυφλής βίας» από την ΕΛΑΣ επιβεβαιώνουν βίντεο και δικογραφία"/>
    <meta property="og:description" content="«Όργιο τυφλής βίας και καταστολής» καταγγέλλει η Ομάδα Νομικής Βοήθειας που απαντά στην ανακοίνωση του υπουργείου Προστασίας του Πολίτη"/>
  </head>
  <body>
    <article>
      <h1>Ομάδα Νομικής Βοήθειας: «Όργιο τυφλής βίας» από την ΕΛΑΣ επιβεβαιώνουν βίντεο και δικογραφία</h1>
      <h2>«Όργιο τυφλής βίας και καταστολής» καταγγέλλει η Ομάδα Νομικής Βοήθειας που απαντά στην ανακοίνωση του υπουργείου Προστασίας του Πολίτη</h2>
      <address><time datetime="2019-12-09T10:11:00+00:00">09 Dec 2019, 10:11</time> by <a rel="author">NEWSROOM</a></address>
      <p>
        <b>Για όργιο τυφλής βίας, ξυλοδαρμούς, εκγύμνωση ανθρώπων και πλήρη εξευτελισμό τους από τα κρατικά όργανα κάνει λόγο η <a href="https://www.lifo.gr/tags/%CE%9F%CE%BC%CE%AC%CE%B4%CE%B1+%CE%9D%CE%BF%CE%BC%CE%B9%CE%BA%CE%AE%CF%82+%CE%92%CE%BF%CE%AE%CE%B8%CE%B5%CE%B9%CE%B1%CF%82">Ομάδα Νομικής Βοήθειας</a>, σε ανακοίνωσή της για όσα έγιναν το βράδυ της Παρασκευής, κατά την 11η<a href="https://www.lifo.gr/tags/%CE%95%CF%80%CE%AD%CF%84%CE%B5%CE%B9%CE%BF%CF%82+%CE%B4%CE%BF%CE%BB%CE%BF%CF%86%CE%BF%CE%BD%CE%AF%CE%B1%CF%82+%CE%93%CF%81%CE%B7%CE%B3%CE%BF%CF%81%CF%8C%CF%80%CE%BF%CF%85%CE%BB%CE%BF%CF%85"> επέτειο δολοφονίας του Αλέξη Γρηγορόπουλου.</a></b>
      </p>
      <p>Στο κείμενο καταγγέλλονται όσα αναφέρονται σε προηγούμενη ανακοίνωση του υπουργείου Προστασίας του Πολίτη που, όπως λέγεται, «προσκρούουν κατά προφανή τρόπο στην πραγματικότητα, η οποία έχει αποτυπωθεί γλαφυρά στην πληθώρα φωτογραφιών και βίντεο από τη στιγμή των συλλήψεων, αλλά και στην ίδια τη δικογραφία η οποία έχει σχηματιστεί».</p>
      <p>Η Ομάδα Νομικής Βοήθειας κατηγορεί δε, τον υπουργό Προστασίας του Πολίτη, Μιχάλη Χρυσοχοΐδη πως «καταστρατηγεί ευθέως το τεκμήριο της αθωότητας των κατηγορουμένων».</p>
      <p>
        <b>Αναλυτικά η ανακοίνωση της Ομάδας Νομικής Βοήθειας</b>
      </p>
      <p>Με αφορμή την από 8.12.2019 Ανακοίνωση του Υπουργείου Προστασίας του Πολίτη, ως Ομάδα Νομικής Βοήθειας κρούουμε τον κώδωνα του κινδύνου για μια άνευ προηγουμένου καταστρατήγηση του κράτους δικαίου και καταπάτηση ενός εκ των βασικότερων δικαιωμάτων των κατηγορουμένων, η οποία έλαβε χώρα από το Υπουργείο Προστασίας του Πολίτη και τον πολιτικά προϊστάμενό του, Μιχάλη Χρυσοχοΐδη.</p>
      <p>Στην εν λόγω ανακοίνωση, σημειώνεται ότι "Οι άντρες των ΜΑΤ δεν «εξευτέλισαν διαδηλωτές στους δρόμους της Αθήνας», συνέλαβαν υπεύθυνους για επιθέσεις στο κέντρο των Εξαρχείων, με τις μολότωφ και τις πέτρες στα χέρια. Η διαδήλωση άλλωστε είχε τελειώσει περίπου 2 ώρες πριν. Οι σκηνές βίας στα Εξάρχεια δεν είναι κίνημα νεολαίας, γιατί δεν διεκδικεί τίποτα άλλο πέραν της τυφλής βίας, της δυνατότητας να σπάει και να καίει. Οι 12 που συνελήφθησαν, το βίντεο που κυκλοφορεί είναι από εκεί, όχι από τις διαδηλώσεις. Με σακίδια γεμάτα πέτρες, με τα μάρμαρα της πλατείας πάλι σπασμένα, με μολότωφ".</p>
      <p>Καταρχάς επισημαίνουμε ότι όσα αναφέρονται στη συγκεκριμένη ανακοίνωση προσκρούουν κατά προφανή τρόπο στην πραγματικότητα, η οποία έχει αποτυπωθεί γλαφυρά στην πληθώρα φωτογραφιών και βίντεο από τη στιγμή των συλλήψεων, αλλά και στην ίδια τη δικογραφία η οποία έχει σχηματιστεί. Στα συγκεκριμένα πειστήρια το μόνο που διαπιστώνεται είναι το όργιο τυφλής βίας και καταστολής από την πλευρά των δυνάμεων της αστυνομίας, οι ξυλοδαρμοί ανθρώπων που δεν προέβαλαν καμία αντίσταση και δεν κρατούσαν κανένα από τα ανωτέρω αντικείμενα, η εκγύμνωση αυτών και ο πλήρης εξευτελισμός τους από κρατικά όργανα.</p>
      <p>Κατά δεύτερον, οφείλουμε να υπενθυμίσουμε στο Υπουργείο Προστασίας του Πολίτη και στον Υπουργό Μιχάλη Χρυσοχοΐδη ότι όσα αναφέρονται στην εν λόγω ανακοίνωση καταστρατηγούν ευθέως το τεκμήριο της αθωότητας των κατηγορουμένων, όπως αυτό κατοχυρώνεται στα άρθρα 71 του Κώδικα Ποινικής Δικονομίας, 6 παρ. 2 ΕΣΔΑ και 14 παρ. 2 ΔΣΑΠΔ. Η προσβολή αυτή του τεκμηρίου αθωότητας είναι ακόμη βαρύτερη, αν αναλογιστούμε ότι λαμβάνει χώρα μία μέρα πριν από την απολογία των κατηγορουμένων ενώπιον του ανακριτή.</p>
    </article>
  </body>
</html>