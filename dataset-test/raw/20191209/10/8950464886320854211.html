<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/12/aktualne-samsung-galaxy-s10-na-slovensku-ziskava-android-10/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-12-09T10:34:37+00:00"/>
    <meta property="og:title" content="AKTUÁLNE: Samsung Galaxy S10 na Slovensku získava Android 10!"/>
    <meta property="og:description" content="Niektoré vlajkové lode Samsung Galaxy S10 nakoniec dostanú najnovší Android 10 s OneUI 2.0 ešte pred koncom roka aj na Slovensku."/>
  </head>
  <body>
    <article>
      <h1>AKTUÁLNE: Samsung Galaxy S10 na Slovensku získava Android 10!</h1>
      <h2>Dobré správy.</h2>
      <address><time datetime="2019-12-09T10:34:37+00:00">09 Dec 2019, 10:34</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Vlajkové lode Samsung Galaxy S10 nakoniec dostanú najnovší Android 10 s OneUI 2.0 ešte pred koncom roka aj na Slovensku. Aspoň čo sa niektorých modelov týka.</b>
      </p>
      <p>Dostupnosť aktualizácie u nás sme zaznamenali na zariadení <b>Galaxy S10</b>, ktoré bolo zakúpené <b>mimo kapacít operátorov</b>. Dostupnosť máme potvrdenú aj na ďalšom smartfóne, ktorý bol zakúpený v Samsung Store v Čechách. Na aktualizáciu by tak mohli natrafiť aj naši susedia.</p>
      <p>Pôvodne sa počítalo s tým, že Samsung bude aktualizácie distribuovať<b> od januára 2020</b>, ako prezradil <a href="https://www.techbyte.sk/2019/11/android-10-pre-zariadenia-samsung-pozname-casovy-harmonogram/">skôr zverejnený časový harmonogram</a>. V tejto chvíli je jasné, že to v niektorých krajinách stihne ešte skôr.</p>
      <figure>
        <img src="https://www.techbyte.sk/wp-content/uploads/2019/12/samsung-galaxy-s10-Android-10-1.jpg"/>
      </figure>
      <p>Aktualizácie sa vydávajú postupne, v tzv. dávkach. Niektoré zariadenia tak môžu aktualizáciu obdržať skutočne až v januári. Môže ísť o tie smartfóny Galaxy S10, ktoré si zákazníci zadovážili cez operátorov.</p>
      <figure>
        <img src="https://www.techbyte.sk/wp-content/uploads/2019/12/samsung-galaxy-s10-Android-10-1-1.jpg"/>
      </figure>
      <p>Aktualizácia pre Galaxy S10 má <b>veľkosť necelých 2 GB</b>. Zoznam opísaných noviniek je rozsiahly. Výrobca spomína tmavý režim, plynulejšie animácie prostredia, gestá na celej obrazovke, upravené systémové ikony a farby, vylepšenú interakciu a inovácie v oblasti multimédií, biometrických údajov, zjednodušeného ovládania alebo režim ovládania jednou rukou.</p>
      <p>Pokiaľ jeden z modelov Galaxy S10 vlastníte, skontrolujte si v nastaveniach aktualizácie a dajte nám vedieť, či sa objavila aj vám. Pokiaľ ste si smartfón zakúpili u operátora, uveďte u ktorého.</p>
      <p>Okrem modelov Galaxy S10 má od januára 2020 dostávať <b>Android 10 s OneUI 2.0</b> aj dvojica smartfónov <b>Galaxy Note 10 a Note 10+</b>. Aktualizácia pre tieto vlajkové lode zatiaľ u nás dostupná nie je. Aktualizačný harmonogram si môžete pozrieť <a href="https://www.techbyte.sk/2019/11/android-10-pre-zariadenia-samsung-pozname-casovy-harmonogram/">TU</a>.</p>
    </article>
  </body>
</html>