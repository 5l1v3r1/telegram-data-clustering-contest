<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Vesti/a550786/CarGo-Naseg-clana-na-aerodromu-napao-taksista-i-polomio-mu-retrovizor.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T10:23:00+00:00"/>
    <meta property="og:title" content="CarGo: Našeg člana na aerodromu napao taksista i polomio mu retrovizor"/>
    <meta property="og:description" content="Predsednik Udruženja građana CarGo Aleksandar Vučić rekao je da je jednog njihovog člana na beogradskom aerodromu..."/>
  </head>
  <body>
    <article>
      <h1>CarGo: Našeg člana na aerodromu napao taksista i polomio mu retrovizor</h1>
      <address>
        <time datetime="2019-12-09T10:23:00+00:00">09 Dec 2019, 10:23</time>
      </address>
      <p>Predsednik Udruženja građana CarGo Aleksandar Vučić rekao je da je jednog njihovog člana na beogradskom aerodromu napao taksista, šutirao mu kola i polomio retrovizor.</p>
      <p>"Očekujemo najhitriju reakciju institucija. Nasilnik je poznat, nepoznato je samo da li će institucije pasti na testu nezavisnosti i zaštite svojih građana. Hajka na CarGo mora da prestane jer ovakva atmosfera nasilja o kojoj uporno pričamo, preti da ozbiljno eskalira. Mi smo tu za sve naše članove, a Srbija i svi njeni organi moraju da budu tu za sve njene građane", kazao je Vučić.</p>
      <p>On je naveo da je član Udruženja CarGo V. O. čiju je sigurnost ugrozio taksista, u svom iskazu datom u policiji u Surčinu rekao je da mu se iz suprotnog smera velikom brzinom približilo taksi vozilo uz upaljena duga svetla.</p>
      <p>"Sve se desilo prekoputa garaže na aerodromu. Zastao sam da otkucam poruku devojci uz upaljena četiri migavca i tada sam primetio da iz suprotnog smera velikom brzinom dolazi jedno vozilo koje se zaustavilo iza mene i upalio duga svetla. Pomerio sam se, ali je tada vozač izašao i počeo da udara u moja vrata, govoreći mi: 'Gubi se odavde' ", naveo je V. O. u svom iskazu.</p>
      <p>Kazao je da se uplašio zbog iznenadne i agresivne reakcije taksiste te da se pomerio, ali da je nakon toga taksista krenuo za njim i pokušao da otvori vrata njegovog automobila.</p>
      <p>"Tada su usledile strašne pretnje. Rekao je da će me prebiti i psovao mi je majku. Pljunuo je u mene kada sam blago odškrinuo prozor i pitao ga u čemu je problem. Zatvorio sam prozor i uzeo telefon kako bih ga slikao i pozvao policiju. Tada je on izrevoltiran udario nogom u retrovizor, polomio ga i pobegao", rekao je V. O. i dodao da je uslikao automobil i registraciju taksiste i sa tim otišao u policiju da prijavi napad i ugrožavanje sigurnosti.</p>
      <p>Predsednik Udruženja CarGo apelovao je na nadležne da što pre istraže ko iz policije štiti taksi kartel jer policija, kako je rekao, "ne samo da nije pomogla članu CarGo-a, već su probali da mu podmetnu lažne tablice, prema kojima počinilac ne bi bio identifikovan".</p>
      <p>"Policija umesto da pomogne počela je da napada člana našeg udruženja, optužuje i ispituje šta je radio tamo, a ne ko je i zašto probao da ugrozi njegovu sigurnost. Tortura tu nije prestala. Iako je slikao tablice, iz policije su pokušali da ga ubede da je reč o drugim tablicama. Dakle, pokušali su da podmetnu lažne tablice. Zatim, usledili su pozivi sa nepoznatih brojeva i pritisak na našeg člana se nastavio", rekao je Vučić.</p>
      <p>On je kazao da očekuje da taksista već danas bude priveden pravdi i da se pokrene postupak protiv njega zbog ugrožavanja sigurnosti, a da će CarGo podneti krivičnu prijavu ukoliko se to ne dogodi.</p>
    </article>
  </body>
</html>