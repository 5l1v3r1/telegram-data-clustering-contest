<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/120383-mediji-madjarska-salje-pojacanje-na-kosovo-u-sastav-kfora?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T10:35:03+00:00"/>
    <meta property="og:title" content="Mediji: Madjarska šalje pojačanje na Kosovo u sastav Kfora"/>
    <meta property="og:description" content="Madjarska će u narednom periodu povećati svoje vojno prisustvo na Kosovu, pa će u sastavu Kfora imato gotovo 500 pripadnika, prenosi danas portal Balkanska bezbednosna mreža.Taj portal podseća da je madjarski ministar inostranih poslova Peter Sijarto najavio na nedavnom sastanku šefova diplomatije članica NATO u Briselu da će njegova zemlja znatno povećati vojno prisustvo na Kosovu i u Avganistanu.&quot;Bezbednost regiona Zapadnog Balkana od ključnog je značaja za Madjarsku i Evropu&quot;, poručio je Sijarto, precizirajući da će u misiju Kfor biti upućeno još 100 a u centralnu Aziju još 70 vojnika.Portal ocenjuje da tom odlukom Budimpešta učvršćuje svoju poziciju u NATO i pokazuje da bezbednost regiona smatra jednim od prioriteta spoljne politike.&quot;Ona bi mogla da se tumači i kao poruka podrške Srbiji koja od NATO-a traži da ne smanjuju snage Kfora jer ih smatra ključnim garantom bezbednosti srpskog stanovništva&quot;, dodaje se.Balkanska bezbednosna mreža podseća da se u Kforu trenutno nalazi 385 madjarskih vojnika u sastavu…"/>
  </head>
  <body>
    <article>
      <h1>Mediji: Madjarska šalje pojačanje na Kosovo u sastav Kfora</h1>
      <address>
        <time datetime="2019-12-09T10:35:03+00:00">09 Dec 2019, 10:35</time>
      </address>
      <p><b>Madjarska će u narednom periodu povećati svoje vojno prisustvo na Kosovu, pa će u sastavu Kfora imato gotovo 500 pripadnika, prenosi danas portal Balkanska bezbednosna mreža.</b><br/><br/>Taj portal podseća da je madjarski ministar inostranih poslova Peter Sijarto najavio na nedavnom sastanku šefova diplomatije članica NATO u Briselu da će njegova zemlja znatno povećati vojno prisustvo na Kosovu i u Avganistanu.<br/><br/>"Bezbednost regiona Zapadnog Balkana od ključnog je značaja za Madjarsku i Evropu", poručio je Sijarto, precizirajući da će u misiju Kfor biti upućeno još 100 a u centralnu Aziju još 70 vojnika.<br/><br/>Portal ocenjuje da tom odlukom Budimpešta učvršćuje svoju poziciju u NATO i pokazuje da bezbednost regiona smatra jednim od prioriteta spoljne politike.<br/><br/>"Ona bi mogla da se tumači i kao poruka podrške Srbiji koja od NATO-a traži da ne smanjuju snage Kfora jer ih smatra ključnim garantom bezbednosti srpskog stanovništva", dodaje se.<br/><br/>Balkanska bezbednosna mreža podseća da se u Kforu trenutno nalazi 385 madjarskih vojnika u sastavu Taktičkog rezervnog bataljona.<br/><br/>Radi se o jedinici koja je direktno potčinjena komandantu misije. Namenski je obučena i opremljena za borbu protiv nasilja, obezbedjivanje konvoja, osmatranje i pružanje pomoći unesrećenom stanovništvu.<br/><br/>Madjarski bataljon smatra se ključnom interventnom snagom za zaštitu stanovništa i sprečavanje eventualnog nasilja kakvo se dogodilo 2004. godine.<br/><br/>Budimpešta takodje šalje pojačanje u misiju NATO u Avganistanu pod nazivom "Resolute Support" (Odlučna podrška). To je najveća vojna operacija te organizacije.<br/><br/>Započeta je 2015. godine i 16.000 vojnika obučava avganistansku vojsku. Pored država članica u ovoj misiji učestvuju Jermenija, Austrija, Finska, Švedska, Ukrajina, Azerbejždan, Gruzija, Mongolija i Australija a iz regiona Hrvatska, Severna Makedonija, Bosna i Hercegovina i Crna Gora.<br/><br/>Pored pojačavanja kontigenata, Madjarska je najavila da će najkasnije do 2024. povećati izdvajanja za odbranu na željenih dva odsto bruto nacionalnog proizvoda što je preporučeni nivo za članice NATO.</p>
    </article>
  </body>
</html>