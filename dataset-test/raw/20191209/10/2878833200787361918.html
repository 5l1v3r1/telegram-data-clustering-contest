<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pestaola.gr/cameres-texnitis-noimosinis-sto-kinigi-odigwn-pou-xrisimopoioun-kinito/"/>
    <meta property="og:site_name" content="pestaola"/>
    <meta property="article:published_time" content="2019-12-09T10:31:21+00:00"/>
    <meta property="og:title" content="Κάμερες τεχνητής νοημοσύνης στο «κυνήγι» οδηγών που χρησιμοποιούν κινητό"/>
    <meta property="og:description" content="Κάμερες τεχνητής νοημοσύνης ικανές να εντοπίζουν οδηγούς οι οποίοι χρησιμοποιούν παράνομα τα τηλέφωνά τους ενώ οδηγούν τέθηκαν σε λειτουργία στην Αυστραλία."/>
  </head>
  <body>
    <article>
      <h1>Κάμερες τεχνητής νοημοσύνης στο «κυνήγι» οδηγών που χρησιμοποιούν κινητό</h1>
      <address><time datetime="2019-12-09T10:31:21+00:00">09 Dec 2019, 10:31</time> by <a rel="author">George Polyzos</a></address>
      <p>Κάμερες τεχνητής νοημοσύνης ικανές να εντοπίζουν οδηγούς οι οποίοι χρησιμοποιούν παράνομα τα τηλέφωνά τους ενώ οδηγούν τέθηκαν σε λειτουργία στην Αυστραλία.</p>
      <p>Όπως αναφέρει το BBC, το πρόγραμμα της New South Wales (NSW) Transport ενεργοποιήθηκε την 1η Δεκεμβρίου. Οι οδηγοί που θα «πιαστούν» από την τεχνητή νοημοσύνη μέσα στους τρεις πρώτους μήνες χρήσης των καμερών θα λάβουν ένα προειδοποιητικό μήνυμα- αλλά μετά από αυτό θα βρεθούν αντιμέτωποι με πρόστιμα.</p>
      <p>Δοκιμή που έγινε στο πρώτο εξάμηνο του 2019 είχαν ως αποτέλεσμα τον επιτυχή εντοπισμό 100.000 οδηγών που χρησιμοποιούσαν παράνομα κινητό.</p>
      <p>«Κάποιοι δεν έχουν πιάσει το μήνυμα σχετικά με τη χρήση των τηλεφώνων τους νόμιμα και με ασφάλεια» δήλωσε ο Άντριου Κόνστανς, αρμόδιος υπουργός για το οδικό δίκτυο. «Αν νομίζουν ότι μπορούν να συνεχίσουν να θέτουν την ασφάλεια των ίδιων, των επιβατών τους και της κοινότητας σε κίνδυνο χωρίς συνέπειες, τους περιμένει ένα δυσάρεστο σοκ».</p>
      <p>Σύμφωνα με την NSW Transport το δίκτυο εντοπισμού θα επεκταθεί σε 45 κάμερες τεχνητής νοημοσύνης ως το 2023- και η εν λόγω αρχή εκτιμά πως πρόκειται για παγκόσμια πρωτιά.</p>
      <p>Το σύστημα χρησιμοποιεί κάμερες high-definition για να τραβά φωτογραφίες από τις μπροστινές θέσεις των οχημάτων, υπό συνθήκες παντός καιρού.</p>
      <p>«Οι εικόνες που το αυτοματοποιημένο σύστημα θεωρεί πως είναι πιθανόν να περιέχουν έναν οδηγό που χρησιμοποιεί παράνομα κινητό τηλέφωνο ελέγχονται από εξουσιοδοτημένο προσωπικό» αναφέρει η NSW σε ιστοσελίδα της σχετικά με τις κάμερες.</p>
      <p>Μετά την τρίμηνη προειδοποιητική περίοδο, οι οδηγοί που εντοπίζονται από τις κάμερες θα τιμωρούνται με πόντους ποινής και πρόστιμο 344 δολαρίων Αυστραλίας, ή 457 εάν είναι σε σχολική ζώνη.</p>
    </article>
  </body>
</html>