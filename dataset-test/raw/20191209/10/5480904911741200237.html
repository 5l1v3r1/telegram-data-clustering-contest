<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/podezrely-z-pobodani-muze-na-flore-je-ve-vazbe/1830367?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T10:16:00+00:00"/>
    <meta property="og:title" content="Podezřelý z pobodání muže na Floře je ve vazbě"/>
    <meta property="og:description" content="Praha - Muže, který je podezřelý, že ve čtvrtek večer na pražské Floře pobodal jiného muže, poslal soud do vazby. ČTK to dnes řekl policejní mluvčí Jan Daněk. Policie dvaadvacetiletého muže stíhá pro trestný čin pokus o vraždu. Těžce zraněný, asi čtyřicetiletý muž, utrpěl velmi vážná zranění, skončil ve vinohradské nemocnici."/>
  </head>
  <body>
    <article>
      <h1>Podezřelý z pobodání muže na Floře je ve vazbě</h1>
      <address><time datetime="2019-12-09T10:16:00+00:00">09 Dec 2019, 10:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Muže, který je podezřelý, že ve čtvrtek večer na pražské Floře pobodal jiného muže, poslal soud do vazby. ČTK to dnes řekl policejní mluvčí Jan Daněk. Policie dvaadvacetiletého muže stíhá pro trestný čin pokus o vraždu. Těžce zraněný, asi čtyřicetiletý muž, utrpěl velmi vážná zranění, skončil ve vinohradské nemocnici.</p>
      <p>Incident mezi oběma muži začal ve vestibulu metra stanice, který vede do obchodního centra. "Podle všeho se muži neznali a spouštěčem incidentu bylo, že se srazili na nástupišti v metru," sdělila policie. Poškozený i podezřelý jsou podle kriminalistů české národnosti.</p>
      <p>Útočníka policie zadržela na místě, zraněný skončil v nemocnici. Podle mluvčí záchranné služby Jany Poštové utrpěl velkou krevní ztrátu, zdravotníci ho proto uvedli do umělého spánku, zajistili dýchací cesty, napojili na monitor, dali mu infuzi a odvezli na ARO vinohradské nemocnice.</p>
    </article>
  </body>
</html>