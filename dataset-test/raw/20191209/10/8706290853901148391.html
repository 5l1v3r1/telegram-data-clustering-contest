<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/689143/erchontai-e-proslipseis-expres-stin-ygeia-ti-provlepei-rythmisi-t"/>
    <meta property="og:site_name" content="enikos.gr"/>
    <meta property="article:published_time" content="2019-12-09T10:45:00+00:00"/>
    <meta property="og:title" content="Έρχονται e- προσλήψεις εξπρές στην Υγεία - Τι προβλέπει ρύθμιση του πολυνομοσχεδίου"/>
    <meta property="og:description" content="Ταχύτερη και ηλεκτρονική διαδικασία προσλήψεων γιατρών, λύση στην εμπλοκή που είχε προκύψει με αποτέλεσμα να είναι από τον Αύγουστο απλήρωτοι..."/>
  </head>
  <body>
    <article>
      <h1>Έρχονται e- προσλήψεις εξπρές στην Υγεία - Τι προβλέπει ρύθμιση του πολυνομοσχεδίου</h1>
      <address>
        <time datetime="2019-12-09T10:45:00+00:00">09 Dec 2019, 10:45</time>
      </address>
      <p>Ταχύτερη και ηλεκτρονική διαδικασία προσλήψεων γιατρών, λύση στην εμπλοκή που είχε προκύψει με αποτέλεσμα να είναι από τον Αύγουστο απλήρωτοι οι οικογενειακοί γιατροί που είναι συμβεβλημένοι με τον <a href="https://www.enikos.gr/society/290154/eopyy-ilektroniki-syntagografisi-gia-ola">ΕΟΠΥΥ</a> και παράταση στην απευθείας αποζημίωση των ασφαλισμένων για παροχή οπτικών και θεραπειών ειδικής αγωγής μέχρι το τέλος Ιανουαρίου περιλαμβάνονται στο πολυνομοσχέδιο με επείγουσες διατάξεις διάφορων υπουργείων, μεταξύ των οποίων και του υπουργείου Υγείας.</p>
      <p>"Η παρούσα ρύθμιση καθίσταται αναγκαία μετά τη διαπίστωση εκτεταμένων δυσλειτουργιών στο υφιστάμενο σύστημα επιλογής των γιατρών του ΕΣΥ, με αποτέλεσμα αφενός τις αδικαιολόγητες καθυστερήσεις στην κατάρτιση των τελικών πινάκων κατάταξης και στην εν γένει ολοκλήρωση της διαδικασίας και αφετέρου την κήρυξη άγονων θέσεων λόγω αδυναμίας επιλογής από επιλαχόντες υποψηφίους. Ως εκ τούτου επιδιώκεται τόσο ο εξορθολογισμός της διαδικασίας όσο και η αποδοτικότερη αξιοποίηση του μέγιστου δυνατού όγκου των υποψηφιοτήτων, με παράλληλη εξασφάλιση ταχύτερης κρίσης" αναφέρεται στην αιτιολογική έκθεση του νομοσχεδίου.</p>
      <p>Με τη νέα ρύθμιση, όπως αναφέρει ο "Ελεύθερος Τύπος", δίνεται η δυνατότητα υποβολής υποψηφιοτήτων για το σύνολο των προκηρυγμένων θέσεων με ανώτατο όριο τους πέντε φορείς μίας και μόνο Υγειονομικής Περιφέρειας, αίροντας το προηγούμενο καθεστώς των απεριόριστων υποψηφιοτήτων.</p>
      <p>Επιπλέον δίνεται η δυνατότητα επαναπροκήρυξης θέσεων που για διάφορους λόγους δεν καλύφθηκαν από την αρχική διαδικασία. Υιοθετείται ο εξ ολοκλήρου ηλεκτρονικός τρόπος υποβολής των υποψηφιοτήτων και μεταξύ άλλων, ο διαχωρισμός των δικαιολογητικών σε δύο κατηγορίες με στόχο τη σημαντική επιτάχυνση της όλης διαδικασίας.</p>
      <p>Λύση στο πρόβλημα των απλήρωτων γιατρών μέσω ΕΟΠΥΥ δίνεται με το νομοσχέδιο που θα συζητηθεί σήμερα και αύριο στις αρμόδιες Επιτροπές της Βουλής. Συγκεκριμένα, παρατείνεται η αποζημίωση των γιατρών αυτών με πάγια αντιμισθία έως τον Αύγουστο του 2020. Έτσι παρατείνεται η αμοιβή τους με πάγιο ποσό έως και τον ερχόμενο Αύγουστο.</p>
      <related>
        <h4>σχετικά άρθρα</h4>
        <a href="http://www.enikos.gr/society/689084/sok-sti-chalkida-fylakas-mouseiou-pethane-en-ora-ergasias%0A%20%20%20%20%0A"/>
        <a href="http://www.enikos.gr/society/688026/diorizontai-175-giatroi-sta-epeigonta-nosokomeion-tis-attikis-erc%0A%20%20%20%20%0A"/>
        <a href="http://www.enikos.gr/society/686058/kikilias-gia-antikapnistiko-nomo-tha-entathoun-oi-elenchoi-giati-%0A%20%20%20%20%0A"/>
        <a href="http://www.enikos.gr/society/685350/afto-einai-to-spot-gia-tin-proothisi-tou-antikapnistikou-nomou-ka%0A%20%20%20%20%0A"/>
        <a href="http://www.enikos.gr/society/684190/oi-epistimones-proeidopoioun-i-klimatiki-allagi-apeilei-tin-ygeia%0A%20%20%20%20%0A"/>
        <a href="http://www.enikos.gr/society/689085/pote-kleinoun-ta-scholeia-gia-tis-giortes%0A%20%20%20%20%0A"/>
        <a href="http://www.enikos.gr/society/689068/exafanisi-14chronis-karfia-apo-to-chamogelo-tou-paidiou-gia-tous-%0A%20%20%20%20%0A"/>
        <a href="http://www.enikos.gr/society/689089/odigos-leoforeiou-kapnize-kai-milage-sto-kinito-ton-katingeilan-o%0A%20%20%20%20%0A"/>
        <a href="http://www.enikos.gr/society/689027/ileia-nychta-tromou-gia-85chrono-listes-arpaxan-5000-evro%0A%20%20%20%20%0A"/>
      </related>
    </article>
  </body>
</html>