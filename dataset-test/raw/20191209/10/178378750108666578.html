<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.today.it/citta/shirley-donna-morta-incidente-milano-chi-era.html"/>
    <meta property="og:site_name" content="Today"/>
    <meta property="article:published_time" content="2019-12-09T10:53:00+00:00"/>
    <meta property="og:title" content="Shirley, la baby sitter morta nell'incidente tra un bus e un camion dei rifiuti"/>
    <meta property="og:description" content="Chi era la vittima del tragico schianto di sabato mattina in viale Bezzi a Milano tra un filobus Atm e un camion Amsa"/>
  </head>
  <body>
    <article>
      <h1>Shirley, la baby sitter morta nell'incidente tra un bus e un camion dei rifiuti</h1>
      <h2>Chi era la vittima del tragico schianto di sabato mattina in viale Bezzi a Milano tra un filobus Atm e un camion Amsa</h2>
      <address><time datetime="2019-12-09T10:53:00+00:00">09 Dec 2019, 10:53</time> by <a rel="author">Redazione</a></address>
      <figure>
        <video src="http://citynews-today.video.stgy.ovh/~media/mp4-hd/51026028245297/video-tassista-picchia-cliente-fiumicino-2.mp4"/>
      </figure>
      <p><b>Shirley Ortega Calangi</b>, 49 anni, è la<a href="http://www.today.it/cronaca/video-incidente-bus-milano.html"><b> vittima del tragico incidente</b></a> avvenuto sabato mattina in<b> viale Bezzi</b> a <a href="http://www.milanotoday.it/cronaca/incidente-stradale/shirley-morta-bus-atm-camion.html"><b>Milano</b></a>, dove si sono schiantati un<b> filobus Atm</b> - passato con il rosso all'incrocio - e un <b>camion dell'Amsa</b>, azienda che gestisce la raccolta e lo smaltimento dei rifiuti urbani della città di Milano. La donna era stata sbalzata fuori dal pullman ed era stata ricoverata in coma al Policlinico, dove poi è deceduta nella giornata di domenica.</p>
      <h3>Shirley, la donna morta nell'incidente tra un bus Atm e un camion Amsa a Milano</h3>
      <p>Era il suo giorno libero, era su quel bus per andare a trovare un'amica. E su quel bus ha trovato la morte. Originaria di Manila, Shirley era arrivata in Italia nel 2007. La 49enne aveva trascorso un periodo a Messina da alcuni parenti prima di trasferirsi sotto la Madonnina, dove aveva lavorato anche come operaia. Quindi l'occupazione da baby sitter e da tata in una famiglia che ormai era diventata anche un po' la sua. Tra i tanti che domenica le hanno fatto visita in ospedale c'è stato anche il sindaco di Milano, Beppe Sala. <i>"Shirley mi è stata dipinta da quanti a lei vicini come una donna straordinaria, grande lavoratrice e estremamente affidabile - </i>le parole del primo cittadino<i> -. Mi ha colpito in particolare il racconto della famiglia italiana presso la quale lavorava e dell’affetto che tale racconto esprimeva. Una storia come tante, una donna immigrata che svolgeva con dedizione uno di quei lavori che sembrano ormai destinati solo a queste persone che vengono da lontano".</i></p>
      <p><i>"Sono profondamente addolorato e sono conscio di dover fare sempre tutto il possibile per garantire ai miei concittadini quelle condizioni di vita dignitosa e sicura che meritano -</i> ha commentato il primo cittadino <i>-. E di sentirmi pienamente responsabile quando ciò non avviene. A nome di Milano esprimo le più sentite condoglianze ai familiari e a tutta la comunità filippina".</i></p>
      <h3>Milano, filobus centra camion Amsa, muore una donna: il video della tragedia</h3>
      <figure>
        <video src="http://citynews-today.video.stgy.ovh/~media/mp4-hd/53181555542981/morta-la-donna-coinvolta-nello-scontro-tra-il-filobus-e-il-camion-dei-rifiuti-il-video-2.mp4"/>
      </figure>
    </article>
  </body>
</html>