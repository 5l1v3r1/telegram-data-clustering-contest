<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Manja-proizvodnja-i-prodaja-sumskih-sortimenata/572693?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T10:00:19+00:00"/>
    <meta property="og:title" content="Manja proizvodnja i prodaja šumskih sortimenata"/>
    <meta property="og:description" content="BANJALUKA - U Republici Srpskoj je za deset mjeseci ove godine proizvedena ukupno 1,64 miliona metara kubnih raznih šumskih sortimenata, što je manje za 5,3 odsto nego u istom periodu prošle godine, podaci su Republičkog zavoda za statistiku."/>
  </head>
  <body>
    <article>
      <h1>Manja proizvodnja i prodaja šumskih sortimenata</h1>
      <address><time datetime="2019-12-09T10:00:19+00:00">09 Dec 2019, 10:00</time> by <a rel="author">Srna</a></address>
      <p>BANJALUKA - U Republici Srpskoj je za deset mjeseci ove godine proizvedena ukupno 1,64 miliona metara kubnih raznih šumskih sortimenata, što je manje za 5,3 odsto nego u istom periodu prošle godine, podaci su Republičkog zavoda za statistiku.</p>
      <p>Od ukupne mase, na sortimente lišćarskog drveta odnosi se 900.194 metra kubna, dok sortimenti četinara čine masu od 747.954 metra kubna.</p>
      <p>U prodaji su najzastupljeniji bili trupci, kojih je od četinarskog drveta proizvedeno 527.029 metara kubnih, te od lišćarskog 302.675 metara kubnih.</p>
      <p>U Republici Srpskoj su za deset mjeseci ove godine prodata ukupno 1,62 miliona metara kubnih raznih šumskih sortimenata, što je manje za 6,6 odsto nego u istom periodu prošle godine.</p>
      <p>Prema podacima Republičkog zavoda za statistiku, u prodaji su nazastupljeniji bili trupci.</p>
      <p>Sekretar Udruženja šumarstva i drvoprerade u Privrednoj komori Republike Srpske Lazo Šinik rekao je Srni da će šumarstvo ovu godinu završiti uz skromniji rezultat nego lani.</p>
      <p>"Godina polako ističe, a nije nadoknađen pobačaj. Novembar je, jednim dijelom, bio vremenski dobar za proizvodnju i ne znam da li će uspjeti da se ublaži podbačaj, koji je naročito bio izražen u prvom polugodištu", naveo je Šinik.</p>
      <p>Prema njegovim riječima, slabija proizvodnja i prodaja imaće negativan odraz i na drvopreradu.</p>
    </article>
  </body>
</html>