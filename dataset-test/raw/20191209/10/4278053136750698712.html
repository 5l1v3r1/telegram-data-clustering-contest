<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/rana-pro-vary-prisly-o-dalsi-dva-tahouny-flek-se-omluvil-rihovi/5044512"/>
    <meta property="og:site_name" content="Hokej.cz"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Rána pro Vary! Přišly o další dva tahouny, Flek se omluvil Říhovi"/>
    <meta property="og:description" content="Karlovy Vary přišly po vítězství 3:2 po nájezdech nad Libercem o dva elitní útočníky. Zranění si ze zápasu odnesli Dávid Gríger s Jakubem Flekem, který tak přijde o premiéru v národním týmu."/>
  </head>
  <body>
    <article>
      <h1>Rána pro Vary! Přišly o další dva tahouny, Flek se omluvil Říhovi</h1>
      <address><time datetime="2019-12-09T10:15:00+00:00">09 Dec 2019, 10:15</time> by <a rel="author" href="https://www.hokej.cz/archiv-clanku/autor/283" target="_blank">Adam Bagar</a></address>
      <p>
        <b>Karlovy Vary přišly po vítězství 3:2 po nájezdech nad Libercem o dva elitní útočníky. Zranění si ze zápasu odnesli Dávid Gríger s Jakubem Flekem, který tak přijde o premiéru v národním týmu.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Šestadvacetiletý Flek se zranil během prodloužení. Po souboji s brankářskou jedničkou Bílých Tygrů Dominikem Hrachovinou má problémy s kolenem a dle prvních odhadů bude mimo hru dva až čtyři týdny.</p>
      <hr/>
      <p>
        <a href="https://www.hokej.cz/zapas/2795155"><b>Karlovy Vary – Liberec 3:2 sn<br/></b>Karta zápasu</a>
      </p>
      <hr/>
      <p>Pro Energii je to velká rána, stejně tak pro samotného útočníka, jenž si výbornými výkony řekl o premiérovou pozvánku do českého národního týmu. Hlavnímu trenérovi Miloši Říhovi se však musel omluvit.</p>
      <p>Přibližně stejně dlouhou dobu bude Karlovým Varům chybět i slovenský útočník Dávid Gríger, který má taktéž poraněné koleno. Ke zranění přišel ve třetí třetině při souboji s protihráčem Petrem Jelínkem.</p>
      <p>Flek s Grígerem patří k nejproduktivnějším hráčům týmu, lépe je na tom jen Tomáš Rachůnek. Flek za první polovinu základní části nasbíral 21 bodů za osm gólů a 13 asistencí, Gríger 23 bodů při bilanci 11+12.</p>
      <p>Energie, které zatím patří parádní šestá příčka extraligové tabulky, už nedávno <a href="https://www.hokej.cz/rana-pro-vary-prisly-o-dalsi-dva-tahouny-flek-se-omluvil-rihovi/../../../../dalsi-ztrata-pro-karlovy-vary-po-skuhravem-prisly-i-o-jeho-partaka/5044367">přišla o dalšího forvarda Tomáše Vondráčka</a>. V předchozích střetnutích jí navíc <a href="https://www.hokej.cz/rana-pro-vary-prisly-o-dalsi-dva-tahouny-flek-se-omluvil-rihovi/../../../../skuhravy-napadl-caroveho-sudiho-od-ujcika-dostal-stopku-a-pokutu/5044360">chyběl ještě potrestaný kapitán Václav Skuhravý</a>.</p>
      <h3>Soupiska HC Energie Karlovy Vary</h3>
      <p><b>Brankáři:</b><br/>Filip Novotný, Jan Bednář, Václav Mokrý.</p>
      <p><b>Obránci:</b><br/>Dominik Graňák, Michal Plutnar, Petr Šenkeřík, Vladimír Eminger, Ondřej Šafář, Adam Rulík, Matěj Stříteský, Martin Rohan, Dalimil Mikyska.</p>
      <p><b>Útočníci:</b><br/>Václav Skuhravý, Tomáš Rachůnek, Jakub Flek, Dávid Gríger, Tomáš Mikúš, Ondřej Beránek, Sebastian Gorčík, Petr Koblasa, Martin Kohout, Adam Raška, Nicolas Hlava, Tomáš Vondráček, Vojtěch Polák, Adam Křemen, Tomáš Kubalík, Jiří Černoch.</p>
      <figure>
        <img src="https://www.hokej.cz/files/images/206/vary-griger-radost-19.jpg"/>
        <figcaption>Foto: hokejkv.cz</figcaption>
      </figure>
      <related>
        <a href="https://www.hokej.cz/novotny-zastavil-tygry-a-veli-musime-to-nabouchat-kolik-prispeje/5044509"/>
        <a href="https://www.hokej.cz/dalsi-ztrata-pro-karlovy-vary-po-skuhravem-prisly-i-o-jeho-partaka/5044367"/>
        <a href="https://www.hokej.cz/jmena-pro-rusky-turnaj-riha-bere-hrubce-sekace-ci-fleka-navrat-hlasi-gulas/5044303"/>
      </related>
    </article>
  </body>
</html>