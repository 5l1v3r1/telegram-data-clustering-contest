<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104008/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T10:13:33+00:00"/>
    <meta property="og:title" content="У Зеленського офіційно підтвердили зустріч із Путіним"/>
    <meta property="og:description" content="В офісі президента підтвердили зустріч Володимира Зеленського з його російським колегою Владіміром Путіним після переговорів у нормандському форматі у Парижі."/>
  </head>
  <body>
    <article>
      <h1>У Зеленського офіційно підтвердили зустріч із Путіним</h1>
      <address>
        <time datetime="2019-12-09T10:13:33+00:00">09 Dec 2019, 10:13</time>
      </address>
      <p>В офісі президента України підтвердили зустріч Володимира Зеленського з його російським колегою Владіміром Путіним після переговорів у нормандському форматі в Парижі.</p>
      <p>Про це заявив заступник голови Офісу президента Кирило Тимошенко, повідомляє "Європейська правда" з посиланням на пресслужбу ОПУ.</p>
      <p>"Спочатку президент проведе двосторонню зустріч з президентом Франції Еммануелем Макроном, після цього – з канцлером Німеччини Ангелою Меркель. І далі буде зустріч чотирьох лідерів у Нормандському форматі. Після цього президент України Володимир Зеленський проведе двосторонню зустріч з президентом Російської Федерації Володимиром Путіним", - сказав він.</p>
      <p>За його словами, під час перемовин можливе обговорення газового питання. </p>
      <p>"У складі делегації є пан Оржель (міністр енергетики та захисту довкілля України Олексій Оржель. – ред.) та пан Вітренко (виконавчий директор НАК "Нафтогаз України" Юрій Вітренко. – ред.). За потреби вони братимуть участь в обговоренні газових та інших питань, які їх стосуються", – зазначив заступник керівника офісу президента.</p>
      <p>Раніше стало відомо, що глава "Газпрому" Алексєй Міллер і міністр енергетики РФ Александр Новак <a href="https://www.eurointegration.com.ua/news/2019/12/9/7104002/"><b>візьмуть участь</b> </a>у зустрічі президента РФ Владіміра Путіна і президента України Володимира Зеленського в Парижі.</p>
      <p>Те, що ця зустріч не буде поєднана із чотиристороннім нормандським форматом, дозволяє припустити, що буде йтися про питання, не пов’язані із виконанням Мінських домовленостей. Раніше публічно називали одне таке питання – газові переговори. Українська сторона неодноразово визнавала, що у разі ініціативи з боку РФ буде готова обговорити газове питання на зустрічі в Парижі.</p>
      <p>Як повідомлялося, раніше в офісі президента виклали детальний опис позиції України щодо врегулювання на Донбасі. Читайте про нього у публікації <b><a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>.</b></p>
    </article>
  </body>
</html>