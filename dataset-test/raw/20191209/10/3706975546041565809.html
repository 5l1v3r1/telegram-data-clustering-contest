<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1984326_tragedia-v-polsku-student-18-mal-zabit-rodicov-aj-mladsieho-brata-7-sekerou"/>
    <meta property="og:site_name" content="tvnoviny.sk"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="Tragédia v Poľsku: Študent (18) mal zabiť rodičov aj mladšieho brata (†7) sekerou"/>
    <meta property="og:description" content="K trestným činom došlo podľa rozhlasovej stanice RMF FM v nedeľu večer alebo v pondelok ráno."/>
  </head>
  <body>
    <article>
      <h1>Tragédia v Poľsku: Študent (18) mal zabiť rodičov aj mladšieho brata (†7) sekerou</h1>
      <h2>K trestným činom došlo podľa rozhlasovej stanice RMF FM v nedeľu večer alebo v pondelok ráno.</h2>
      <address><time datetime="2019-12-09T10:43:00+00:00">09 Dec 2019, 10:43</time> by <a rel="author">VARŠAVA/TASR</a></address>
      <p>Osemnásťročný študent z poľského regiónu Dolné Sliezsko je podozrivý z vraždy svojich rodičov a sedemročného brata. Podľa agentúry DPA o tom v pondelok informovali miestne médiá.</p>
      <p>K trestným činom zabitia došlo podľa rozhlasovej stanice RMF FM v nedeľu večer alebo v pondelok ráno v meste Ząbkowice Śląskie (vysl.: Zombkowice Šlonskie).</p>
      <p>Podozrivý mladík zatelefonoval zo strechy rodičovského domu na políciu, aby oznámil, že jeho matku, otca a brata zabili lupiči.</p>
      <p>Počas vypočúvania sa však k vraždám priznal a policajným vyšetrovateľom ukázal aj to, kde ukryl sekeru, ktorú použil ako vražednú zbraň.</p>
      <p>Motív jeho činu zostáva zatiaľ neznámy. Ako uviedol poľský rozhlas RMF FM, spolužiaci tohto mladého muža, podozrivého z usmrtenia svojich príbuzných, označili za "tichého a pokojného" človeka.</p>
    </article>
  </body>
</html>