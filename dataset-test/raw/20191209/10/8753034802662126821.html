<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/mREJel/droemmeresultat-for-norge-fikk-hjelp-av-danmark-og-serbia"/>
    <meta property="og:site_name" content="Aftenbladet"/>
    <meta property="article:published_time" content="2019-12-09T10:38:28+00:00"/>
    <meta property="og:title" content="Drømmeresultat for Norge: Fikk hjelp av Danmark og Serbia"/>
    <meta property="og:description" content="Alt har gått i Norges favør i håndball-VM mandag. Både Serbia og Danmark vant sine kamper og dyttet det norske laget et langt steg mot semifinale."/>
  </head>
  <body>
    <article>
      <h1>Drømmeresultat for Norge: Fikk hjelp av Danmark og Serbia</h1>
      <h2>Alt har gått i Norges favør i håndball-VM mandag. Både Serbia og Danmark vant sine kamper og dyttet det norske laget et langt steg mot semifinale.</h2>
      <address><time datetime="2019-12-09T10:38:28+00:00">09 Dec 2019, 10:38</time> by <a rel="author">NTB</a></address>
      <p>Et straffekast i sluttsekundene avgjorde til 29-28 for serberne over Tyskland. Noe senere slo Danmark Nederland 27-24.</p>
      <p>Danskenes keeper Sandra Toft spilte en kjempekamp og reddet lagvenninnene.</p>
      <p>Resultatene betyr at Norge vil toppe tabellen med seier over Sør-Korea senere mandag. Står Norge med seks poeng før den siste kampen mot tyskerne onsdag, vil det holde med uavgjort for å gå til semifinale for de norske jentene.</p>
      <p>Selv med tap kan det bli norsk semifinale, men da må resultater i andre kamper onsdag slå inn Norges vei.</p>
      <p>Det foregår en desperat jakt for lagene som trolig ikke kommer til semifinalene i VM. Det er plasser og seedingsnivåer i OL-kvalifisering på spill for mange, kanskje helt ned til det laget som blir nummer åtte i VM.</p>
      <p>Danmarks seier over Nederland kan bli svært viktig med tanke på mulighet for å spille OL-kvalifisering.</p>
    </article>
  </body>
</html>