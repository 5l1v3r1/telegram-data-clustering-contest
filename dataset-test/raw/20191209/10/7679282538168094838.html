<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-west-indies-t20-series-shivam-dube-on-his-batting-order-says-rohit-sharma-helped-him-during-his-inning-2891628.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T10:02:54+00:00"/>
    <meta property="og:title" content="India vs West Indies T20 Series: शिवम दुबे ने बताया मैदान पर किसकी सलाह आई काम, तीसरे नंबर पर बल्लेबाजी को लेकर दिया बड़ा बयान"/>
    <meta property="og:description" content="टीम इंडिया के युवा ऑलराउंडर शिवम दुबे ने वेस्टइंडीज के खिलाफ तिरुवनंतपुरम में खेले गए दूसरी टी20 इंटरनेशनल मैच में 54 रनों की पारी खेली। वेस्टइंडीज ने ये मैच आठ विकेट से जीता और सीरीज में 1-1 की..."/>
  </head>
  <body>
    <article>
      <h1>India vs West Indies T20 Series: शिवम दुबे ने बताया मैदान पर किसकी सलाह आई काम, तीसरे नंबर पर बल्लेबाजी को लेकर दिया बड़ा बयान</h1>
      <address><time datetime="2019-12-09T10:02:54+00:00">09 Dec 2019, 10:02</time> by <a rel="author">लाइव हिन्दुस्तान टीम,तिरुवनंतपुरम</a></address>
      <p>टीम इंडिया के युवा ऑलराउंडर शिवम दुबे ने वेस्टइंडीज के खिलाफ तिरुवनंतपुरम में खेले गए दूसरी टी20 इंटरनेशनल मैच में 54 रनों की पारी खेली। वेस्टइंडीज ने ये मैच आठ विकेट से जीता और सीरीज में 1-1 की बराबरी हासिल कर ली। सीरीज का आखिरी मैच अब 11 दिसंबर को मुंबई के वानखेड़े स्टेडियम में खेला जाना है। इस मैच में शिवम को तीसरे नंबर पर बल्लेबाजी के लिए भेजा गया। कप्तान विराट कोहली और टीम मैनेजमेंट का ये एक्सपेरिमेंट सफल भी साबित हुआ। मैच के बाद शिवम ने तीसरे नंबर पर बल्लेबाजी करने को लेकर अपनी बात रखी।</p>
      <p>इस मैच में विराट चौथे नंबर पर बल्लेबाजी के लिए उतरे लेकिन 19 रन ही बना सके जबकि शिवम ने 54 रन की बड़ी पारी खेल टीम को 170 के मजबूत स्कोर तक पहुंचाया। मैच के बाद शिवम ने कहा, 'मुझे उप-कप्तान रोहित शर्मा ने बल्लेबाजी से पहले अहम सलाह दी थी जो काफी काम आई। मेरे लिए तीसरे नंबर पर बल्लेबाजी का मौका मिलना बहुत बड़ी बात है। शुरुआत में मुझपर काफी दबाव था क्योंकि ये इंटरनेशनल मैच है। लेकिन बाद में रोहित भाई ने मुझे मजबूती और बिना डर से खेलने के लिए प्रेरित किया। उनके जैसे सीनियर खिलाड़ी से ऐसी सलाह मिलना बड़ी बात होता है।'</p>
      <p>
        <b>
          <a href="https://www.livehindustan.com/cricket/story-cooch-bihar-u19-trophy-pritam-sheran-6-wickets-powers-rajasthan-thrash-uttar-pradesh-by-15-runs-2891560.html">कूच बिहार ट्रॉफी: प्रीतम का शानदार 'छक्का', राजस्थान से हारा यूपी</a>
        </b>
      </p>
      <p>
        <b>
          <a href="https://www.livehindustan.com/cricket/story-pakistan-nasir-jamshed-will-be-tried-in-a-uk-court-in-a-spot-fixing-bribery-case-2891544.html">फिक्सिंग-रिश्वत मामले में पाक के इस खिलाड़ी पर अदालत में चलेगा ट्रायल</a>
        </b>
      </p>
      <p>भारत ने लोकेश राहुल (11 रन) और रोहित (15) के विकेट सस्ते में गंवाए, जिससे शिवम पर भी काफी दबाव आ गया था लेकिन उन्होंने 30 गेंदों में तीन चौके और चार छक्के लगाकर 54 रन की पारी से टीम को संभाला। शिवम ने कहा, 'ग्रीनफील्ड अंतरराष्ट्रीय स्टेडियम काफी बड़ा है लेकिन मैं किसी भी ग्राउंड पर रन बनाने के लिए तैयार हूं। इस मैच में मैंने दिखा दिया कि मेरे अंदर ऐसा करने की क्षमता है।' कैच टपकाने को लेकर शिवम ने कहा, 'हमने मैच में काफी कैच टपकाए और ये दुखद है। अगर हमने ऐसा नहीं किया होता तो मैच का रिजल्ट अलग होता। लेकिन हम सर्वश्रेष्ठ टीम हैं और अगले मैच में हम वापसी की पूरी कोशिश करेंगे।'</p>
      <p>मुंबई में खेला जाने वाला सीरीज का आखिरी टी20 इंटरनेशनल मैच दोनों टीमों के लिए करो या मरो वाला होगा। भारत ने इसी साल वेस्टइंडीज को टी20 सीरीज में 3-0 से हराया था। भारत की कोशिश होगी कि आखिरी टी20 इंटरनेशनल मैच जीतकर सीरीज 2-1 से अपने नाम करे।</p>
    </article>
  </body>
</html>