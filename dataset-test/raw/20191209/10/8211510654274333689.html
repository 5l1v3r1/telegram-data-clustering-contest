<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-team/wolff-mercedes-di-oggi-molto-simile-alla-ferrari-di-todt-471194.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T10:00:45+00:00"/>
    <meta property="og:title" content="Wolff: “Mercedes di oggi molto simile alla Ferrari di Todt”"/>
    <meta property="og:description" content="Il team principal del team di Brackley ha analizzato la stagione che ha portato la Stella d'Argento ad ottenere il suo sesto mondiale costruttori"/>
  </head>
  <body>
    <article>
      <h1>Wolff: “Mercedes di oggi molto simile alla Ferrari di Todt”</h1>
      <h2>Il team principal del team di Brackley ha analizzato la stagione che ha portato la Stella d'Argento ad ottenere il suo sesto mondiale costruttori</h2>
      <address><time datetime="2019-12-09T10:00:45+00:00">09 Dec 2019, 10:00</time> by <a rel="author">Isabel Iuliano</a></address>
      <p>L’edizione 2019 del campionato di Formula 1 ha visto la<b> Mercedes</b> eguagliare il record di titoli consecutivi conquistato dalla Ferrari dell’età dell’oro firmata Michael Schumacher, Jean Todt e Ross Brawn. Un risultato straordinario da parte della scuderia assoluta dominatrice dell’era ibrida della massima formula automobilistica, che vede dal 2014 la squadra anglo-tedesca primeggiare nelle classifiche piloti e scuderie.</p>
      <blockquote>
        <a href="https://www.formulapassion.it/motorsport/formula-1/f1-team/wolff-in-mercedes-fatto-qualcosa-di-unico-f1-hamilton-ferrari-2021-470496.html">Wolff: “In Mercedes fatto qualcosa di unico”</a>
      </blockquote>
      <p>Il team principal della Mercedes <b>Toto Wolff</b> ha spiegato nel corso della conferenza stampa tenutasi alla vigilia del Gala di premiazione FIA gli aspetti cardine che hanno portato le Frecce d’Argento ad essere le monoposto mattatrici degli ultimi campionati del Circus: “<i>Quando abbiamo iniziato il nostro percorso in Formula 1 ci eravamo prefissati l’obiettivo di vincere delle gare</i>“, ha affermato: “<i>Poi abbiamo acquisito sicurezza, e abbiamo spostato il target al campionato. Quando abbiamo vinto il primo mondiale, volevamo ripeterci, per mostrare che eravamo in grado di farlo. E<b> ogni anno ci siamo reinventati</b>, senza dimenticare che cosa ci avesse resi forti. Allo stesso tempo, abbiamo fatto molta autocritica</i>.</p>
      <p>L’austriaco ha inoltre compiuto un interessante parallelo tra il suo team e quello costruito da Todt nell’epoca d’oro della Rossa di Maranello: “<i>Parlo molto con Jean del suo periodo in <b>Ferrari</b>, e <b>noto molte somiglianze</b>: abbiamo una struttura, esattamente come quella costruita da Todt a Maranello, molto forte</i>“, ha spiegato: “<i>In primo luogo, i piloti, e poi tutta la linea organizzativa. Mi colpisce la somiglianza con loro</i>. <i>Quest’anno abbiamo avuto un anno difficile, come Jean e la Ferrari ne hanno avuti con il cambio di regolamento sulle gomme e con i test ristretti. Allo stesso tempo, è questa la sfida: superare questi giorni difficili è ciò che rende tutto così speciale</i>“.</p>
      <footer>RIPRODUZIONE RISERVATA</footer>
    </article>
  </body>
</html>