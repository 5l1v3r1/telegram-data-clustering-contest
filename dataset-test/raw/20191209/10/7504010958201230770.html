<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/play/cultura/2019/12/09/zalone-immigrato-canzone/"/>
    <meta property="og:site_name" content="Wired"/>
    <meta property="article:published_time" content="2019-12-09T10:25:40+00:00"/>
    <meta property="og:title" content="Immigrato, il video in cui Zalone si dimostra bravo ma soprattutto furbo"/>
    <meta property="og:description" content="La canzone del comico pugliese che narra la giornata di un italiano medio alle prese con un immigrato ci fa ridere, ma non si schiera abbastanza da essere ideologicamente onesta"/>
  </head>
  <body>
    <article>
      <h1>Immigrato, il video in cui Zalone si dimostra bravo ma soprattutto furbo</h1>
      <address><time datetime="2019-12-09T10:25:40+00:00">09 Dec 2019, 10:25</time> by <a rel="author" href="https://www.wired.it/author/agrandi/" target="_blank">Alberto Grandi</a></address>
      <h3>La canzone del comico pugliese che narra la giornata di un italiano medio alle prese con un immigrato ci fa ridere, ma non si schiera abbastanza da essere ideologicamente onesta</h3>
      <p>Il video con cui <b>Checco Zalone</b> ha lanciato il suo prossimo film, <b><i>Tolo Tolo</i></b>, ha ottenuto un numero impressionante di visualizzazioni (2 milioni in sole 48 ore) sul web, tanti commenti e un bel po’ di polemiche, rimbalzate tra le pagine dei giornali a firma di intellettuali di diverso schieramento. Il video ripercorre la <b>giornata di un italiano medio</b> che si vede perseguitato dalla presenza degli immigrati. Un immigrato in particolare, che incontra a una <b>stazione di servizio</b>, fuori da un supermercato, durante l’attesa a un semaforo e infine a casa, sdraiato sul divano, sotto lo sguardo voglioso della moglie. La canzone che accompagna le immagini ricorda per melodia e intonazione Celentano o Cutugno, due miti nazionalpopolari.</p>
      <figure>
        <iframe src="https://www.youtube.com/embed/SmH2ZZy0dUI" width="1280" height="720" data-service="Youtube" scrolling="no"/>
      </figure>
      <p>Il video è una conferma del talento di Zalone, il <b>comico pugliese</b> abile nel farci ridere, nel cogliere le nostre debolezze e palesarle in chiave comica. Ma Zalone qui mostra anche di essere <b>furbo</b>. Il suo video, difatti, compie un piccolo miracolo nell’Italia dei <b>sovranisti</b> e degli europeisti, di chi sostiene i <b>porti chiusi</b> e di chi è a favore di quelli aperti, di chi si batte per un’Italia che sia prima di tutto degli italiani e di chi è sempre a favore dell’accoglienza, vista come valore umano su cui non si può discutere. E il miracolo consiste nel <b>far ridere entrambe le platee</b>, opposte come il bianco e il nero, il giorno e la notte. La canzone <b><i>Immigrato</i></b> risulta divertente alla sardina come al capitone, all’uomo di sinistra come a quello di destra, a chi bazzica i centri sociali come a chi frequenta Casapound. Zalone non è populista ma (nazional)popolare, e in quanto tale integrato in entrambi gli schieramenti.</p>
      <p>Però nella vita, alla fine, uno deve parlar chiaro: un messaggio inequivocabile lo deve lanciare, anche a rischio di risultare ridondante, scontato e, in quanto comico, di giocarsi una platea piuttosto che un’altra; e questo Zalone, abilmente, non lo fa. <b>Non compie una scelta e si mantiene in bilico</b>. La piccola parabola dell’italiano medio che si vede perseguitato da un nero ovunque e infine se lo trova a casa e si sente circondato da altre famiglie di etnie diverse che stanno progressivamente occupando il suo territorio è divertente, certo. E l’intento satirico è chiaro. Ma non chiarisce se il comico, sotto sotto, sta da una parte o dall’altra.</p>
      <p>Io che sono di sinistra e sono per l’accoglienza rido nel vedere messe a nudo tutte le paranoie e i luoghi comuni che i miei connazionali nutrono nei confronti degli immigrati, ma rido anche io che sono di destra a e a favore dei porti chiusi, nel riconoscermi in una situazione che effettivamente esiste: la presenza irrisolta degli immigrati, l’espressione sempre più scoglionata di chi rimbalza l’offerta del rompiscatole senza permesso di soggiorno che vuole portarmi la spesa, farmi la benzina e poi… farsi mia moglie. L’africano illegittimo a letto con la legittima consorte è l’apoteosi dello stereotipo e del luogo comune, ma anche il culmine tragicomico di una convivenza forzata che parte alla stazione di servizio.</p>
      <p>Certo, <b>c’è una terza via</b>: non schierarsi, sospendere ogni visione politica e lasciarsi andare a una risata liberatoria. Forse Zalone ci chiede questo. Divertirci e basta, nonostante le problematiche che solleva siano tremendamente reali.</p>
    </article>
  </body>
</html>