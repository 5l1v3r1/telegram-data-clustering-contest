<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793131/%D8%AA%D8%AF%D8%A7%D9%88%D9%85-%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%DA%A9%D9%86%D8%AA%D8%B1%D9%84%DB%8C-%D8%AF%D8%B1-%D8%A8%D8%A7%D8%B2%D8%A7%D8%B1-%DA%A9%D8%A7%D9%84%D8%A7%D9%87%D8%A7%DB%8C-%D8%A7%D8%B3%D8%A7%D8%B3%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:10:22+00:00"/>
    <meta property="og:title" content="قائم‌مقام وزیر صمت اعلام کرد: تداوم سیاست‌های کنترلی در بازار کالاهای اساسی"/>
    <meta property="og:description" content="قائم‌مقام وزیر صنعت از تداوم اجرای سیاست‌های کنترل بازار بعد از اصلاح قیمت بنزین خبر داد و گفت: بازرسی‌ها در این مدت ۷۰ درصد رشد کرده و اجازه تخلف گرانفروشی داده نشده است."/>
  </head>
  <body>
    <article>
      <h1>قائم‌مقام وزیر صمت اعلام کرد: تداوم سیاست‌های کنترلی در بازار کالاهای اساسی</h1>
      <address><time datetime="2019-12-09T10:10:22+00:00">09 Dec 2019, 10:10</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت صنعت، معدن و تجارت، حسین مدرس‌خیابانی در شصت و نهمین جلسه کارگروه تنظیم بازار کشور، گفت: تنظیم بازار محدود به کشور ما نیست و اکثر کشورهای دنیا به عنوان یک برنامه حمایتی از اقشار مختلف جامعه، این شکل از سیاست‌گذاری را در سطح بازار انجام می دهند.</p>
      <p>وی افزود: روند کنترلی بازار بعد از طرح اصلاح قیمت بنزین قابل قبول بوده و خوشبختانه با همکاری دستگاهها و تشکل‌های مرتبط، جو روانی بازار به خوبی کنترل شده و قیمت ها از ثبات لازم تا حدود بسیاری برخوردار هستند و باید تداوم یابد.</p>
      <p>
        <b>افزایش ۷۰ درصدی تعداد بازرسی‌ها</b>
      </p>
      <p>مدرس خیابانی ادامه داد: بازرسان سازمان حمایت، سازمان‌های صمت استان ها، بازرسی اصناف و همچنین اتحادیه های تحت پوشش در ۲۱ روز نخست از اجرای طرح تشدید بازرسی بعد از اصلاح قیمت بنزین، بالغ بر ۵۱۶ هزار و ۲۹۰ مورد بازرسی انجام داده اند و برای ۳۷ هزار و ۹۴۳ متخلف صنفی برگه گزارش بازرسی به ارزش بیش از یک هزار و ۲۱۷ میلیارد و ۱۷۵ میلیون ریال صادر و مراتب را جهت بررسی های بعدی به تعزیرات حکومتی ارجاع نموده اند.</p>
      <p>وی  اضافه کرد: تعداد بازرسی سازمان حمایت و سازمان های صنعت، معدن و تجارت استان ها در این ۲۱ روز بالغ بر ۲۹۸ هزار و ۷۶۵ مورد بوده که نسبت به مدت مشابه خود بیش از ۷۰ درصد افزایش داشته است.</p>
      <p>به گفته مدرس خیابانی، تعداد پرونده‌های متشکله در این مدت ۲۵ هزار و ۴۱۶ فقره بوده که با افزایش ۱۱۰ درصدی را نشان می دهد.</p>
      <p>قائم مقام وزیر صمت در امور بازرگانی تصریح کرد: ارزش ریالی پرونده‌های تشکیل شده با ۱۸۵ درصد افزایش، بیش از ۱۶۹ میلیارد و ۸۷۱ میلیون ریال برآورد می شود.</p>
      <p>مدرس خیابانی خاطرنشان کرد: از طریق سامانه ۱۲۴ و اپلیکیشن آپ که شکایت مردمی را در سطح عرضه وصول می‌کند، در این ۲۱ روز بیش از ۲۵ هزار و ۱۲۵ مورد شکایت دریافت و مورد رسیدگی قرارگرفته است.</p>
      <p>این مسئول گفت: بازرسی اصناف نیز در این مدت بالغ بر ۲۱۷ هزار بازرسی در سطح خرده فروشی و عمده فروشی ها انجام داده و برای بیش از ۱۱ هزار متخلف صنفی پرونده تخلف تشکیل و مراتب را به تعزیرات حکومتی استانها ارجاع داده است.</p>
      <p>
        <b>استقرار پایگاه های بازرسی اصناف در مراکز بزرگ تجاری استان ها</b>
      </p>
      <p>قائم مقام وزیر صمت در امور بازرگانی افزود: با توجه به مصوبه ستاد تنظیم بازار کشور و با محوریت اتاق اصناف در سطح استان ها و شهرستان ها و در مراکز بزرگ تجاری و بازار های مرکزی شهرها، پایگاه‌های دائمی بازرسی مستقر می شود.</p>
      <p>مدرس خیابانی خاطرنشان کرد: هم اکنون در ۱۷ استان پایگاه های بازرسی دایر شده و ۶۱ پایگاه فعال وجود دارد که با دریافت شکایات شهروندان در مراکز تجاری در همان محل به تخلفات گزارش شده رسیدگی می کنند.</p>
    </article>
  </body>
</html>