<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/430211-eto-kakvo-se-poavi-pod-propadnal-asfalt-v-centara-na-vraca-snimki"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T10:41:00+00:00"/>
    <meta property="og:title" content="Ето какво се появи под пропаднал асфалт в центъра на Враца (СНИМКИ)"/>
    <meta property="og:description" content="Блоковете в съседство са строени през 60-те години на миналия век"/>
  </head>
  <body>
    <article>
      <h1>Ето какво се появи под пропаднал асфалт в центъра на Враца (СНИМКИ)</h1>
      <address><time datetime="2019-12-09T10:41:00+00:00">09 Dec 2019, 10:41</time> by <a rel="author" href="https://fakti.bg/author/tihomir-shumov" target="_blank">Тихомир Шумов</a></address>
      <p>Пропадане на асфалт в центъра на Враца разбуни духовете в града. Оказа се, че дупката съвсем не е безобидна, а под нея има водно съоръжение. При пропадането няма пострадали, съобщава bTV.<br/><br/>Огромната дупка се отворила върху паркинг в центъра на Враца след маневра на сметосъбиращ камион, разказва Ангел Цветков, обитател на блока в съседство.</p>
      <p>Когато се съмнало, се разбрало, че става въпрос за съоръжение с диаметър около 5 метра и дълбочина над 10 метра, облицовано с камъни отстрани.</p>
      <p>Веднага се превръща в атракция за жителите и гостите на Враца. Някои хора оприличават „находката” на кладенец. Други заподозряха отпадна яма.</p>
      <figure>
        <img src="https://fakti.bg/img/news/11/430211/c6d4b5dd2038c65de5490c35ca729dba.jpg"/>
      </figure>
      <p>Блоковете в съседство са строени през 60-те години на миналия век. Какво е това, колко е старо и трябва ли да се запази - един пост със снимка на кмета на Враца в социалната мрежа предизвика стотици коментари.</p>
      <figure>
        <img src="https://fakti.bg/img/news/11/430211/e7c6e49db0662f32510b5c0e4deda2b3.jpg"/>
      </figure>
      <p>„Единственото правилно нещо е да попитаме хората какво искат да направим с това откритие. Все пак това е част от историята на нашия град”, коментира кметът на града Калин Каменов.</p>
      <p>Болшинството от хората подкрепят градоначалника, според когото съоръжението може да се запази като атракция. В момента се обсъжда с Министерството на културата и с <a href="https://www.google.bg/search?q=%D0%B5%D0%BA%D1%81%D0%BF%D0%B5%D1%80%D1%82%D0%B8+%D0%B7%D0%B0%D0%BF%D0%BB%D0%B0%D1%82%D0%B0">експерти</a> как дупката да бъде укрепена.<br/><br/>Кметът на Враца заимства идеята от Братислава, чиято дори нетолкова стара канализация се е превърнала в туристическа атракция.</p>
      <p>От шахтите импровизирано надничат усмихнати и изваяни от метал статуи на работници.</p>
      <p>
        <b>
          <a href="https://fakti.bg/bulgaria/vratsa">Враца / България</a>
        </b>
      </p>
    </article>
  </body>
</html>