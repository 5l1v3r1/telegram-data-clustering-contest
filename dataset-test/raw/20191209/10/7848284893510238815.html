<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/toldo-conte-ha-dato-una-forza-che-mancava-e-a-gennaio-l-inter-comprera-325136"/>
    <meta property="og:site_name" content="FcInterNews.it"/>
    <meta property="article:published_time" content="2019-12-09T10:15:37+00:00"/>
    <meta property="og:title" content="Toldo: &quot;Conte ha dato una forza che mancava. E a gennaio l'Inter comprerà&quot;"/>
    <meta property="og:description" content="Francesco Toldo è intervenuto questa mattina ai microfoni di Radio Anch'io Lo Sport. L'ex portiere nerazzurro ha avuto modo di salutare il commissario tecnico della Nazionale..."/>
  </head>
  <body>
    <article>
      <h1>Toldo: "Conte ha dato una forza che mancava. E a gennaio l'Inter comprerà"</h1>
      <address><time datetime="2019-12-09T10:15:37+00:00">09 Dec 2019, 10:15</time> by <a rel="author">Redazione FcInterNews.it</a></address>
      <p><b>Francesco Toldo</b> è intervenuto questa mattina ai microfoni di <i>Radio Anch'io Lo Sport</i>. L'ex portiere nerazzurro ha avuto modo di salutare il commissario tecnico della Nazionale ai tempi dell'Europeo 2000, <b>Dino Zoff</b>, anch'egli in collegamento e su sua richiesta ha spiegato la scelta di fare da secondo a <b>Julio Cesar</b> negli anni conclusivi della carriera. "Non volevo spostare la famiglia da Milano e poi sentivo che avrei vinto con l'Inter e mi dispiaceva andare via - ha detto Toldo -. Avevo dato il massimo in un periodo di grandi polemiche. E' stata una lezione anche per me, mi sono trovato a fare l'uomo spogliatoio e sono stato premiato. L'età avanza per tutti, per quel che mi riguarda è stato un accettare il ruolo per mettersi a disposizione della squadra. Al tempo l'<b>Inter</b> era una sorta di Nazionale, avevamo 17-18 giocatori che potevano fare tutti i titolari. Io son stato felice, ho qualche rimpianto ma ho avuto una carriera stupenda. Vent'anni di idillio tra Fiorentina, Inter e Nazionale"</p>
      <p>Dal calcio di allora a quello di oggi, così Toldo vede l'Inter di <b>Conte</b>. "Noto una voglia di stare in attacco, di mantenere il possesso. Una pesantezza in attacco con i due attaccanti sempre vicini e pericolosi. Contro la Roma ci stava una vittoria dell'Inter perché ha sbagliato 7-8 palle gol. L'avversario era molto quadrato, difficile da superare. Sono felice per l'Inter perché dopo anni di rimescolamenti adesso c'è stabilità e comincia a vedersi. Conte mi piace tantissimo perché dà una forza alla squadra che forse negli ultimi due anni non c'era. Manca ancora qualche assestamento, a gennaio sicuramente la società comprerà. A fare da antagonista alla Juventus c'è l'Inter in questo momento".</p>
      <p>In un discorso più generale, Toldo parla del livello raggiunto dalla Serie A attuale. "La qualità degli attaccanti è salita, c'è disponibilità dei club a comprare i campioni e le regole fanno rispettare di più l'uomo. Non ci sono più le entrate cattive, perché la Var prende tutto e il giocatore non può più intervenire in modo barbaro. Sono stato alla prima del film di <b>Batistuta</b>, cammina con una caviglia finta perché ha avuto delle problematiche con i difensori. Il gioco è migliorato e l'arbitro fa rispettare le regole. I giocatori evitano anche qualche simulazione. L'unica cosa da calibrare è la Var. Tutti gli sport hanno un aiuto tecnologico, vanno aiutati gli arbitri a perseguire gli obiettivi.  Se la palla ti rimbalza addosso e va improvvisamente sulla mano è un gesto involontario, il giocatore non vuole prendere un vantaggio".</p>
      <p>Infine la <b>Fiorentina</b>, prossimo avversario dell'Inter in campionato e per tanti anni casa dello stesso Toldo. "Non sta attraversando un bel periodo. <b>Montella </b>è un ottimo allenatore ma sta facendo con quel che ha. E' un fattore societario, a mio avviso. Fiorentina-Inter è la mia partita ma prima c'è <b>Inter-Barcellona</b>. Mi auguro passino tutte le italiane, ai miei tempi eravamo come le inglesi adesso. Era quasi scontato passassero tutte almeno ai quarti".</p>
    </article>
  </body>
</html>