<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149932/prestupovy-tyzden-sancho-havertz-dembele-haaland-simeone-ci-southgate"/>
    <meta property="og:site_name" content="Sport7"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Prestupový týždeň: Sancho, Havertz, Dembélé, Haaland, Simeone či Southgate"/>
    <meta property="og:description" content="Prestupových špekulácií je stále neúrekom. Prinášame vám výber tých najzaujímavejších za posledný týždeň."/>
  </head>
  <body>
    <article>
      <h1>Prestupový týždeň: Sancho, Havertz, Dembélé, Haaland, Simeone či Southgate</h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author" href="https://www.sport7.sk/uzivatel/jakub-vaverka" target="_blank">Jakub Vaverka</a></address>
      <p>
        <b>Prestupových špekulácií je stále neúrekom. Prinášame vám výber tých najzaujímavejších za posledný týždeň.</b>
      </p>
      <h3>Chelsea chce Zahu</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-05/zahatasr.jpg?itok=7QjoAZEF"/>
        <figcaption>Wilfried Zaha<cite>zdroj: TASR</cite></figcaption>
      </figure>
      <p>Londýnska Chelsea sa <a href="https://www.goal.com/en/news/live/transfer-news-and-rumours-live/m5166rfav5x510vuqyj759amz">chystá</a> na budúci kalendárny rok a objavili sa správy, že na Stamford Bridge by mohol prísť Wilfried Zaha. Zaha odvádza dlhodobo kvalitné výkony v drese konkurenčného Crystal Palace a rád by zmenil dres. Reprezentant Pobrežia Slonoviny by sa vraj odchodu do modrej časti Londýna nebránil. Rád by hral Ligu majstrov.</p>
      <h3>Havertz a Barcelona?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2017-10/kai_havertz.jpg?itok=MSQhLtTJ"/>
        <figcaption>Gabi a Kai Havertz<cite>zdroj: TASR</cite></figcaption>
      </figure>
      <p>Kai Havertz, jeden z najväčších talentov súčasnosti, je vraj blízko k odchodu do FC Barcelona. Katalánsky gigant <a href="https://www.goal.com/en/news/live/transfer-news-and-rumours-live/wwvsmtjewy0b1w4bggwc26a3m">urobí</a> v budúcom kalendárnom roku všetko preto, aby ho získal z nemeckého Bayeru Leverkusen. Havertz patrí medzi najhorúcejšie želiezka na futbalovom trhu. Očakáva sa, že bude patriť medzi hviezdy budúcnosti.</p>
      <h3>Zidane chce Pogbu</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-03/bb_125.jpg?itok=gIzERiVh"/>
        <figcaption>Paul Pogba<cite>zdroj: TASR</cite></figcaption>
      </figure>
      <p>Tréner Realu Madrid Zinedine Zidane <a href="https://www.goal.com/en/news/live/transfer-news-and-rumours-live/1hlu0443x0hve19o40640fn18r">bude</a> v nasledujúcom kalendárnom roku bojovať o získanie francúzskeho stredopoliara Paula Pogbu. Pogba je stále hráčom Manchestru United, ale prakticky stále sa hovorí o jeho budúcnosti. Vo vedení Merengues nepanuje zhoda na tom, či sa oplatí Pogbu získať alebo nie, ale ZZ si chce jeho transfer presadiť stoj čo stoj.</p>
      <h3>Ancelottiho návrat?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-11/bb_162.jpg?itok=QnKc_J3o"/>
        <figcaption>Carlo Ancelotti<cite>zdroj: TASR</cite></figcaption>
      </figure>
      <p>Vedenie Parížu Saint-Germain <a href="https://www.goal.com/en/news/live/transfer-news-and-rumours-live/1hlu0443x0hve19o40640fn18r">zvažuje</a> návrat talianskeho trénera Carla Ancelottiho. Ancelotti už v minulosti PSG viedol a bol v Paríži úspešný, dnes je koučom SSC Neapol a hovorí sa o jeho možnom odchode inam. Ancelotti je v poslednom období spájaný aj s Arsenalom či dokonca s liverpoolskym Evertonom. Ak by ostal dlhodobo v Neapole, bude to prekvapenie.</p>
      <h3>Ruiz, Beek a Eriksen</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-08/bb_174.jpg?itok=OSzJwBU3"/>
        <figcaption>Christian Eriksen<cite>zdroj: TASR</cite></figcaption>
      </figure>
      <p>Real Madrid <a href="https://www.goal.com/en/news/live/transfer-news-and-rumours-live/1hlu0443x0hve19o40640fn18r">bude</a> mať v roku 2020 podľa dostupných správ tri hlavné prestupové ciele. Konkrétne by malo ísť o Fabiana Ruiza z talianskeho SSC Neapol, Donnyho Van De Beeka z holandského Ajaxu a Christiana Eriksena z anglického Tottenhamu. Financie nebudú ani v budúcom kalendárnom roku pre španielskeho giganta problém.</p>
      <h3>Southgate trénerom Manchestru?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-06/bb_24.jpg?itok=I8-LcDEp"/>
        <figcaption>Gareth Southgate<cite>zdroj: TASR</cite></figcaption>
      </figure>
      <p>Manchester United síce <a href="https://www.goal.com/en/news/live/transfer-news-and-rumours-live/1hlu0443x0hve19o40640fn18r">nevyhadzuje</a> nórskeho trénera Oleho Gunnara Solskjaera, ale zároveň jedným okom hľadá možnú náhradu. Tou by najnovšie mohol byť Gareth Southgate, ktorý vedie anglickú reprezentáciu. Southgate vďaka úspechom na reprezentačnej lavičke Anglicka patrí medzi najpopulárnejších futbalových lodivodov na Britských ostrovoch.</p>
      <h3>Simeone na odchode?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/imported/207173.jpg?itok=8o8KFcae"/>
        <figcaption>Diego Simeone<cite>zdroj: © TASR</cite></figcaption>
      </figure>
      <p>Po nepresvedčivých výkonoch Atlética Madrid sa vo veľkom <a href="https://www.goal.com/en/news/live/transfer-news-and-rumours-live/1hlu0443x0hve19o40640fn18r">hovorí</a> o možnom konci argentínskeho trénera Diega Simeoneho. Simeone svoju aktuálnu situáciu nekomentoval, ale o ponuky by vraj núdzu nemal. Stále viac sa špekuluje o tom, že svojský tréner El Cholo by mohol zamieriť do anglickej Premier League, kde sa má o jeho služby zaujímať Arsenal.</p>
      <h3>Dembélé do Manchestru City?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-08/morocco_spain_super_cup_soccer656407546624.jpg?itok=3pZDzUHM"/>
        <figcaption>Ousmane Dembélé<cite>zdroj: TASR</cite></figcaption>
      </figure>
      <p>Trápenie Ousmanea Dembélého v španielskej Barcelone by čoskoro <a href="https://www.goal.com/en/news/live/transfer-news-and-rumours-live/m5166rfav5x510vuqyj759amz">mohlo</a> byť na konci. Záujem o tohto problémového francúzskeho útočníka mal totiž prejaviť anglický šampión Manchester City. K prestupu by mohlo dôjsť v roku 2020. Dembélé je v katalánskej metropole dlhodobo kritizovaný. Nemá práve ideálnu disciplínu a je často zranený.</p>
      <h3>Haaland za 17M</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-10/bb_103.jpg?itok=pASce25s"/>
        <figcaption>Erling Haaland<cite>zdroj: <a href="https://www.instagram.com/p/ByGlXCJIuKJ/">Instagram</a></cite></figcaption>
      </figure>
      <p>Nórsky útočník Erling Braut Haaland, ktorého <a href="https://www.goal.com/en/news/live/transfer-news-and-rumours-live/m5166rfav5x510vuqyj759amz">chcú</a> prakticky všetky európske veľkokluby, má vraj v zmluve s Red Bullom Salzburgom výkupnú klauzulu vo výške 17 miliónov eur. Salzburg chce na ňom ale zarobiť viac. Favoritmi na získanie Haalanda sú pred štartom januárového prestupového okna Manchester United a Juventus Turín.</p>
      <h3>Sancho za 119M?</h3>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2019-08/germany_soccer_bundesliga280583640323.jpg?itok=nzjVdBcp"/>
        <figcaption>Jadon Sancho<cite>zdroj: TASR</cite></figcaption>
      </figure>
      <p>Manchester United <a href="https://www.goal.com/en/news/live/transfer-news-and-rumours-live/m5166rfav5x510vuqyj759amz">nechce</a> nechať nič na náhodu a chce získať Jadona Sancha z Borussie Dortmund čo najskôr. Cena? 119 miliónov libier. Anglický reprezentant je spájaný s odchodom z Bundesligy už niekoľko týždňov. Sancho je odmalička fanúšikom Chelsea, čo by chcel londýnsky klub, ktorý môže v januári nakupovať, využiť vo svoj prospech. Táto transferová sága bude ešte zaujímavá.</p>
    </article>
  </body>
</html>