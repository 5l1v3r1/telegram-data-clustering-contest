<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/fles-sport-wada-suspendovala-rusko-na/434722-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-12-09T10:38:00+00:00"/>
    <meta property="og:title" content="Na olympiádu môžu zabudnúť. WADA suspendovala Rusko na štyri roky"/>
    <meta property="og:description" content="Podľa hovorcu WADA bolo rozhodnutie o predĺžení ruských sankcií akceptované jednomyseľne."/>
  </head>
  <body>
    <article>
      <h1>Na olympiádu môžu zabudnúť. WADA suspendovala Rusko na štyri roky</h1>
      <h2>Podľa hovorcu WADA bolo rozhodnutie o predĺžení ruských sankcií akceptované jednomyseľne.</h2>
      <address><time datetime="2019-12-09T10:38:00+00:00">09 Dec 2019, 10:38</time> by <a rel="author">TASR</a></address>
      <p>Lausanne 9. decembra (TASR) - Svetová antidopingová agentúra (WADA) v pondelok suspendovala Rusko z účasti na medzinárodných podujatiach v nasledujúcom štvorročnom období. Trest zahŕňa budúcoročné olympijské hry v Tokiu a zimné hry 2022 v Pekingu. Rusi navyše nesmú organizovať medzištátne podujatia. Výkonný výbor WADA o tom rozhodol na pondelkovom zasadnutí vo švajčiarskom Lausanne.</p>
      <p>Podľa hovorcu WADA bolo rozhodnutie o predĺžení ruských sankcií akceptované jednomyseľne. Rusko čelí obvineniu, že falšovalo záznamy dát z antidopingového laboratória v Moskve. Ruskí športovci budú môcť na najväčších podujatiach štartovať so štatútom "<i>nezávislých" </i>a bez národných symbolov, podobne ako na zimnej olympiáde 2018 v Pjongčangu. Predstavitelia ruskej vlády nesmú pôsobiť vo výboroch a komisiách organizácií, ktoré sa podpísali pod kódex WADA, ani sa zúčastniť na olympijských a paralympijských hrách či majstrovstvách sveta. Poprední funkcionári Ruského olympijského výboru a Ruského paralympijského výboru nemôžu zavítať na žiadne významné podujatia.</p>
      <p><i>"Tento trest pre Rusko ochraňuje práva tých ruských športovcov, ktorí chcú súťažiť na veľkých podujatiach a sú schopní dokázať, že neboli súčasťou dopingových machinácií. Sankcie sú nastavené tak, aby potrestali vinníkov a poslali jasný odkaz, že nebudeme tolerovať nečestné správanie. Budeme aj v budúcnosti nekompromisne trestať podvodníkov a brániť nevinných,"</i> povedal dosluhujúci prezident WADA Craig Reedie.</p>
      <p>Medzinárodný olympijský výbor (MOV) už skôr potvrdil, že sa bude držať rozhodnutí WADA. <i>"Sú záväzné," </i>uviedol minulý týždeň prezident MOV Thomas Bach. WADA už predtým opätovne suspendovala Ruskú antidopingovú agentúru (RUSADA). Pondelňajšie rozhodnutie sa vzťahuje aj na futbalové MS 2022 v Katare a šampionáty v ďalších športoch. Do kvalifikácie MS 2022 však môžu ruskí futbalisti vstúpiť bez obmedzení.</p>
      <p>Pre Rusov je však pozitívne, že ich účasť na budúcoročných futbalových majstrovstvách Európy nie je v ohrození. Európska futbalová únia (UEFA) totiž nie je evidovaná ako globálny organizátor podujatí. Jedným z miest, kde sa šampionát uskutoční je Petrohrad.</p>
      <p>Rusko má 21 dní na to, aby sa voči verdiktu odvolalo. Už avizovalo, že túto možno využije. Pre agentúru TASS to uviedla bývalá olympionička Svetlana Žurovová, ktorá pracuje v parlamentnej komisii pre medzinárodné záležitosti. "<i>Som stopercentne presvedčená o tom, že Rusko sa voči rozhodnutiu odvolá. Musíme brániť našich športovcov,</i>" uviedla bývalá rýchlokorčuliarka a víťazka Svetového pohára na 500 m trati, ktorá v roku 2007 úspešne kandidovala za stranu Jednotné Rusko v parlamentných voľbách. Vo štvrtok 19. decembra sa uskutoční zasadnutie dozornej rady Ruskej antidopingovej agentúry (RUSADA), na ktorom sa zvolí ďalší postup a padne rozhodnutie, či sa krajina voči suspendácii zo strany WADA odvolá.</p>
      <p>Jedným z mála ľudí z ruského prostredia, ktorý dlhodobo poukazoval na hrozbu trestu bol, paradoxne, šéf Ruskej antidopingovej agentúry Jurij Ganus. Ten už mesiace nabádal na transparentné a korektné riešenie krízy. Pre New York Times povedal, že trest je "iba logickým vyústením udalostí". Napriek tomu sa postaví za odvolanie, hoci pochybuje o jeho úspešnosti. Ganus tiež naznačil, že situáciu v tamojšom športe môže zlepšiť iba prezident Ruskej federácie Vladimir Putin. "<i>Iba jedna osoba má možnosť zmeniť stav vecí,</i>" citoval Ganus New York Times.</p>
      <p>Iný názor má prezident Ruskej asociácie letných olympijských športov Vasilij Titov. Myslí si, že suspendácia má politický podtext a celá kauza už dávno stratila športový rozmer. Zároveň obvinil WADA zo snahy rozoštvať ruských športovcov proti štátu.<i> "Naši športovci sa musia ďalej pripravovať na olympiádu, nie je priestor na hystériu. Chcú nás rozdeliť a vtisnúť medzi nás klin. Toto však nemá nič spoločné so športom, od začiatku až do konca ide o politiku. Je to neférové rozhodnutie. WADA neukázala žiadny dôkaz, že štát je zodpovedný za dopingové previnenia,"</i> povedal pre TASS Titov.</p>
      <p>Podobne sa k situácii postavil aj premiér Ruska Dmitrij Medvedev. Aj on vidí za trestom politiku. <i>"Toto rozhodnutie je pokračovanie chronickej protiruskej hystérie. V každom prípade je treba napadnúť ho opravným prostriedkom," </i>povedal pre TASS Medvedev.</p>
      <p>Rusom však hrozil oveľa prísnejší trest. Na čelných miestach WADA sa ozývali aj hlasy, ktoré požadovali absolútny zákaz štartu všetkých ruských športovcov. <i>"Čelíme jednému z najväčších škandálov v histórii športu. Jedna z najväčších krajín, športová veľmoc podvádzala, potom manipulovala a ničila dôkazy. Fakty sú zrejmé, sme svedkami mimoriadne vážneho podvodu. Rusi navyše stále popierajú svoju zodpovednosť a bránia sa pohnutiu ďalej. Som za celoplošný zákaz pre všetkých športovcov. Musím vyslať jasný signál, ktorý prebudí kompetentné orgány v Rusku,"</i> povedala viceprezidentka WADA Linda Hellelandová. Už skôr sa v podobnom duchu vyjadril šéf Antidopingovej agentúry USA (USADA) Travis Tygart. <i>"WADA musí byť prísnejšia a uplatniť absolútny zákaz v súlade s pravidlami. Odporúčanie komisie je neadekvátne," </i>citovala Tygarta na konci novembra agentúra TASS.</p>
      <p>Kým MOV uviedol, že sa bude držať rozhodnutia WADA, zdržanlivejší postoj zaujal Medzinárodný paralympijský výbor (MPV). Síce súhlasí s rozhodnutím WADA, no na konkrétne kroky si počká až do právoplatného rozhodnutia, keďže Rusi avizovali posunúť prípad na Športový arbitrážny súd (CAS) v Lausanne. <i>"Berieme na vedomie pondelkové rozhodnutie. Tí, ktorí manipulovali s údajmi z moskovského laboratória, spravili všetko, aby podkopali princípy férového športu. V momente, ako trest nadobudne právoplatnosť, všetky strešné organizácie vrátane MPV ho musia rešpektovať a uplatniť," </i>uviedol MPV v stanovisku.</p>
      <p>WADA otvorila desiatky prípadov proti ruským športovcom podozrivým z porušenia antidopingových pravidiel. Celkovo je podozrivých 298 Rusov, manipulácia z dátami z moskovského laboratória však výrazne skomplikovala prácu vyšetrovateľov. WADA vyšetruje iba 153 podozrivých, zvyšné prípady zmarili vymazané či zmenené dokumenty z moskovského laboratória. Doposiaľ začali stíhanie voči 41 ruským vzpieračom, dvom reprezentantom v taekwonde, jednom zápasníkovi a kanoistovi.</p>
      <related>
        <h4>Prečítajte si aj:</h4>
        <a href="https://www.teraz.sk/sport/wada-napriek-mainipulacii-s-datami-za/433644-clanok.html"/>
        <a href="https://www.teraz.sk/sport/wada-presunula-klucove-stretnutie-z/433558-clanok.html"/>
        <a href="https://www.teraz.sk/sport/rusi-reaguju-na-navrh-wada-sviscev/432231-clanok.html"/>
      </related>
    </article>
  </body>
</html>