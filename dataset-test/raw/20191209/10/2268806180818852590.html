<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/borussia/marko-roys-bayern-chesto-mi-prichinyava-razocharovaniya-prez-poslednite-godini.html"/>
    <meta property="og:site_name" content="Topsport.bg"/>
    <meta property="article:published_time" content="2019-12-09T10:55:24+00:00"/>
    <meta property="og:title" content="Марко Ройс: Байерн често ми причинява разочарования през последните години"/>
    <meta property="og:description" content="&quot;Левандовски не получава признанието, което заслужава&quot;"/>
  </head>
  <body>
    <article>
      <h1>Марко Ройс: Байерн често ми причинява разочарования през последните години</h1>
      <address>
        <time datetime="2019-12-09T10:55:24+00:00">09 Dec 2019, 10:55</time>
      </address>
      <p>Капитанът на Борусия (Дортмунд) Марко Ройс призна, че през последните години е изживявал големи разочарования заради хегемона в Германия Байерн (Мюнхен). </p>
      <p>"За съжаление през последните 10 години Байерн има предимство срещу нас, няма как да не го признаем. Те много често ни причиняваха разочарования. Преди моето идване Борусия имаше две титли и през последните сезони бяхме близо на два-три пъти, но Байерн имаше предимство и по-голямо постоянство в хода на целия сезон. Те са трудни за побеждаване. Ние трябва да станем по-постоянни. </p>
      <p>Разбира се, част от това се постига с пари. Това важи за всеки клуб. Трябва да си поставяш амбициозни цели. Преди сезона казахме, че искаме да станем шампиони, защото го искаме. Имахме това усещане вътре в съблекалнята. Нямаше какво друго да кажем, това беше истината - искаме титлата.</p>
      <p>С този състав не можем да си поставим друга цел. Трябва да извличаме най-доброто от себе си и се надяваме, че в края на сезона това ще бъде крайният резултат - титлата.</p>
      <p>През този сезон нито един клуб не е постигнал постоянство, това е доста интересно. Борусия (Мьонхенгладбах) и РБ (Лайпциг) се справят много добре, но и те имаха своите спадове. Байерн също не е постоянен, но не е толкова далеч от върха.</p>
      <p>Нямах представа, че съм вторият най-добър реализатор в Бундеслигата за последните 10 години. Наистина ли? Това е добре. Първи е Левандовски, а кой е трети? Томас Мюлер. Наистина не съм се замислял върху това. Статистиките не ме интересуват толкова много, но съм щастлив от този факт. Левандовски е труден за достигане, той има невероятни показатели. Томас Мюлер също.</p>
      <p>Левандовски има професионално отношение и го показва всеки ден. Той започна с хранителен режим и не съм сигурен дали има специално нает човек за това или го прави само жена му. Да избегнеш контузиите е много важно за всеки играч. Роберт прави Бундеслигата по-силна. За нас е лошо, че е в Байерн и че вкарва толкова много голове. Но той е невероятно добър нападател. Той дори не получава признанието, което заслужава", заяви Ройс пред официалния сайт на Бундеслигата.</p>
    </article>
  </body>
</html>