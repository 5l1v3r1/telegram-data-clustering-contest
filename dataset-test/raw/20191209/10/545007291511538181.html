<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/agentia-mondiala-antidoping-a-suspendat-rusia-din-toate-competitiile-majore/"/>
    <meta property="og:site_name" content="Europa FM"/>
    <meta property="article:published_time" content="2019-12-09T10:49:04+00:00"/>
    <meta property="og:title" content="Agenția Mondială Antidoping a suspendat Rusia din toate competițiile majore"/>
    <meta property="og:description" content="Cutremur în sport – Agenția Mondială Antidoping a suspendat Rusia din toate competițiile majore, pentru o perioadă de 4 ani."/>
  </head>
  <body>
    <article>
      <h1>Agenția Mondială Antidoping a suspendat Rusia din toate competițiile majore</h1>
      <address>
        <time datetime="2019-12-09T10:49:04+00:00">09 Dec 2019, 10:49</time>
      </address>
      <p>Cutremur în sport – Agenția Mondială Antidoping a suspendat Rusia din toate competițiile majore, pentru o perioadă de 4 ani.</p>
      <p>În urma acestei decizii, Rusia nu va putea participa anul viitor la Jocurile Olimpice de la Tokyo sau la Cupa Mondială de fotbal ce va fi găzduită de Qatar în 2022.</p>
      <p>De menționat că sportivii ruși care dovedesc că nu sînt implicați în cel mai recent caz de dopaj care afectează țara lor vor putea merge la competiții, însă sub drapel neutru. De asemenea, suspendarea nu afectează participarea Rusiei la Euro 2020, unde Sankt Petersburg se va număra printre orașele gazdă, în condițiile în care UEFA nu este considerată organizatoare de competiții majore de către Agenția Mondială Antidoping.</p>
      <p>Rusia este acuzată că a ascuns mii de rezultate pozitive la testele antidoping ale sportivilor. Sancțiunea extrem de dură dictată de Agenția Mondială Antidoping vine după ce ministrul rus al Sporturilor a refuzat orice comunicare în privința acestor acuzații.</p>
    </article>
  </body>
</html>