<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/web/2019/12/09/findomestic-prestito-codice-fiscale/"/>
    <meta property="og:site_name" content="Wired"/>
    <meta property="article:published_time" content="2019-12-09T10:20:59+00:00"/>
    <meta property="og:title" content="Basta il codice fiscale per scoprire chi ha chiesto un prestito a Findomestic"/>
    <meta property="og:description" content="La procedura per monitorare la pratica di prestito con la banca sfrutta il codisce fiscale. Un'informazione che potrebbe essere usata per campagne di phishing"/>
  </head>
  <body>
    <article>
      <h1>Basta il codice fiscale per scoprire chi ha chiesto un prestito a Findomestic</h1>
      <address><time datetime="2019-12-09T10:20:59+00:00">09 Dec 2019, 10:20</time> by <a rel="author" href="https://www.wired.it/author/lzorloni/" target="_blank">Luca Zorloni</a></address>
      <h3>La procedura per monitorare la pratica di prestito con la banca sfrutta il codisce fiscale. Un'informazione che potrebbe essere usata per campagne di phishing</h3>
      <p>Basta poco per scoprire chi ha chiesto un <b>prestito a Findomestic</b>. Basta un solo indizio: il <b>codice fiscale</b>. Dopodiché, è sufficiente inserire quel dato sul <a href="https://secure.findomestic.it/appBD/webapp/digital-bank-tracking-login/#/">sito della banca fiorentina</a>, specializzata in<b> credito al consumo</b>, per sapere se a quel codice fiscale corrisponde una domanda di prestito. E, di conseguenza, raccogliere un’informazione utile per mettere sotto tiro quell’utente. Fa la differenza sapere se qualcuno ha chiesto soldi a Findomestic?, potrebbe chiedersi qualche lettore. Eccome, se hai cattive intenzioni e sai come far fruttare i dati che hai in mano. Basti pensare alle <b>campagne di phishing</b>: più conosci la tua vittima, più efficace sarà l’esca che progetti per farla abboccare.</p>
      <h4>La chiave “codice fiscale”</h4>
      <p>Della crepa nel sistema di accesso di Findomestic si è accordo Lorenzo Romani, analista specializzato in <i>open source intelligence</i> (Osint, ossia l’attività di raccolta di informazioni da fonti pubbliche). Non serve solo il codice fiscale per accedere alla pratica. Dopo averlo inserito, se il sistema <b>riconosce la stringa alfanumerica tra quelle che ha in memoria</b>, invia al cellulare dell’utente un codice Otp (<i>one time password</i>, una chiave a scadenza) per entrare. Altrimenti accende un semaforo rosso.</p>
      <figure>
        <iframe data-src="https://twitter.com/lorenzoromani/status/1202226086341468160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Non basta quindi il codice fiscale di Mario Rossi per spiare la pratica di Mario Rossi con Findomestic. Ma è sufficiente per sapere che Mario Rossi ha chiesto un prestito, a differenza di Marco Bianchi. Il risultato è presto detto: un criminale del web ha un ghiotto assist per costruire <b>una trappola su misura</b> in cui far cadere Mario Rossi e acquisire informazioni utili su di lui. Per esempio, inviando una mail malevola per confermargli che il prestito è stato accettato.</p>
      <h4>I rischi di sapere troppo</h4>
      <p>Il phishing funziona così. È un’operazione di ingegneria sociale: traveste un <b>messaggio esca</b> con le fattezze di quello di un fornitore legittimo, con cui l’utente intrattiene un rapporto – per esempio, chi eroga prestiti – per c<b>arpire altri dati</b>, come quelli della carta di credito.</p>
      <p>È proprio la conclusione a cui giunge Romani su Twitter: “<i>A mio avviso la procedura va totalmente ripensata: <b>non è molto difficile generare automaticamente migliaia di codici fiscali,</b> passarli per il form e scoprire se qualcuno ha richiesto un prestito” </i>e a quel punto, <i>“risalire all’identità della persona, trovarne i contatti telefonici usando database online e contattare il consumatore per indurlo ad abboccare. Il phishing è dietro l’angolo</i>”.</p>
      <p>Secondo l’<a href="https://clusit.it/wp-content/uploads/area_stampa/2019/Rapporto_Clusit_1H2019.pdf">ultimo rapporto</a> del Clusit, l’associazione italiana per la sicurezza informatica, nei primi sei mesi del 2019 gli <b>attacchi phishing e <i>social engineering</i> sono cresciuti del 104,8%</b> rispetto allo stesso periodo dello scorso anno. Questo significa che le tecniche più semplici danno ancora buoni frutti.</p>
      <p>Per Enrico Ferraris, avvocato esperto di tecnologia e privacy, “<i>l’utilizzo di una ricerca libera per codice fiscale, consentendo a chiunque di conoscere l’esistenza di una pratica, potrebbe <b>esporre gli utenti ad azioni malevole</b>, quali campagne di phishing mirate. L’adozione di codici univoci, che solo la società può ricollegare all’identità dei clienti, potrebbe ridurre sensibilmente i rischi legati al trattamento dei dati personali</i>”.</p>
      <h4>La spiegazione di Findomestic</h4>
      <p>La scelta dell’azienda era mossa da buone intenzioni, come spiega la stessa Findomestic a <i>Wired</i>, dicendo che “<i>ha adottato questo sistema per <b>facilitare l’esperienza utente in fase di</b></i><b> on boarding</b><i>. Vale a dire: all’utente viene offerta la possibilità di monitorare lo stato della sua pratica di finanziamento senza necessariamente iscriversi all’area cliente, operazione che potrà decidere di svolgere successivamente</i>”.</p>
      <p>E alle osservazioni su un rischio collegato alla sicurezza di quella funzione, Findomestic fa sapere che “<i>la banca ha messo in atto una serie di <b>misure all’avanguardia che consentono di tutelare la privacy</b> e la sicurezza dei propri clienti. Naturalmente, questo è un tema estremamente sensibile per Findomestic che, in un contesto di forte evoluzione, anche da un punto di vista normativo, e di estrema attenzione alla privacy, continua ad aggiornarsi e ad investire per dotarsi di sistemi di sicurezza sempre più evoluti</i>”. Tra le altre funzioni, l’azienda ha sul sito un link di allerta proprio sul phishing.</p>
      <p>Quello di Findomestic, controllata dal gruppo Bnp Paribas, è un sistema su cui <b>vorrebbero vederci chiaro gli esperti del Garante della privacy</b>, come <i>Wired</i> ha potuto appurare. Anche perché il settore finanziario è uno dei più sensibili agli attacchi informatici (vale il 7% del totale monitorato da Clusit fino a giugno 2019) e il credito al consumo continua a crescere in Italia.</p>
      <p>Per l’associazione del settore, Assofin, nei primi nove mesi dell’anno il valore erogato è cresciuto del 6,3% rispetto al 2018 e le operazioni sono aumentate dell’11,1%. E Findomestic è un attore di primo piano in questo mercato. L’azienda non ha fornito a <i>Wired</i> i dati richiesti in merito agli impieghi, ma come emerge dal <a href="https://www.assofin.it/images/Download/Statistiche/Dati_disaggregati__CreditoalConsumo_Anno2018.pdf">rapporto 2018 di Assofin</a>, la banca fiorentina è la <b>terza in Italia per numero di prestiti erogati</b> nel 2018: 295.247, dietro Compass e Intesa Sanpaolo. Ma raggiunge il gradino più alto del podio se si misurano i volumi prestiti: <b>5,1 miliardi di euro</b>, più di un quinto del totale in Italia.</p>
    </article>
  </body>
</html>