<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110597-%20Aktivni-potrebiteli%20%253A-BABH-e-propusnala-7-predupredzdeniya-za-salmonela"/>
    <meta property="og:site_name" content="Канал 3"/>
    <meta property="article:published_time" content="2019-12-09T10:14:00+00:00"/>
    <meta property="og:title" content="&quot;Активни потребители&quot;: БАБХ е пропуснала 7 предупреждения за салмонела"/>
    <meta property="og:description" content="Термичната обработка на храните и хигиената са начинът да се избегнат зарази от месо"/>
  </head>
  <body>
    <article>
      <h1>"Активни потребители": БАБХ е пропуснала 7 предупреждения за салмонела</h1>
      <h2>Термичната обработка на храните и хигиената са начинът да се избегнат зарази от месо</h2>
      <address>
        <time datetime="2019-12-09T10:14:00+00:00">09 Dec 2019, 10:14</time>
      </address>
      <p>
        <b>БАБХ е пропуснала 7 предупреждения за салмонела, заяви пред БНР д-р Сергей Иванов от Асоциация "Активни потребители" във връзка с опасността от заразяване със салмонела, след като стана ясно, че най-малко 100 тона пилешко месо, внос от Полша и заразено с бактерията, са стигнали до българския пазар.</b>
      </p>
      <p><i>„От последния ден на октомври до момента България е получила от Полша и прибалтийските републики 7 нотификации за партиди със салмонела. Не става въпрос за една партида. А от началото на годината са около 19. Имаме заболеваемост от салмонела над 500 случая на болни пациенти от началото на годината. В събота проф. Даскалов от Агенцията по храните, който отговаря за лабораторната диагностика, призна, че от началото на годината в неговата лаборатория има 135 положителни проби за салмонела. В тази лаборатория се изследват само храни, не се изследват пациенти. Т.е. става въпрос за минимум 135 случая на храни със салмонела, за които БАБХ не е съобщила. Това са български храни“</i>, обясни той.</p>
      <p>По-миналата седмица в София имаше 8 случая на заболели със салмонела, което е увеличение, посочи още д-р Иванов и добави:</p>
      <p><i>„Имаме сравнително висока заболеваемост и на салмонела, и на много други болести, свързани с храни. Официално обаче няма нищо. Официално от началото на годината в България не е хваната нито една храна, произведена в България, със салмонела“</i>.</p>
      <p>Според него в случая трябва да реагира Министерството на земеделието и прокуратурата, защото става въпрос за опасни храни, за които е премълчано.</p>
      <p>За африканската чума по свинете, която мина през България през лятото, д-р Сергей Иванов коментира:</p>
      <p>
        <i>„При масовото унищожаване през лятото, голяма част от свинското не беше унищожено, от домашните животни, а просто беше консервирано. Възможно е да има проблеми. Най-вероятно голяма част от консервите, направени през лятото, са замърсени с някакви бактерии. Съветвам хората, които са консервирали тогава месото, много внимателно да подхождат към консумацията му“.</i>
      </p>
      <p>По думите му термичната обработка на храните и хигиената са начинът да се избегнат зарази от месо.</p>
      <p>Днес в пресата излезе и информация за друга болест - Нюкасълска болест по птиците на 11 км от Силистра – в Румъния, която също може да бъде заразна за хората.</p>
      <related>
        <h4>Още по темата</h4>
        <a href="http://kanal3.bg/news/bulgaria/society/110370-BABH%253A-Nad-100-tona-pileshko-meso-sas-salmonela-e-dostignalo-do-balgarskiya-pazar"/>
        <a href="http://kanal3.bg/news/bulgaria/politics/110276-Sludziteli-v-BABH-iskat-dostoyni-zaplati-i-dostoyni-usloviya-na-trud"/>
        <a href="http://kanal3.bg/news/bulgaria/society/109799-BABH%253A-Nyama-risk-ot-zabolyavane-%20luda-ovca%20-v-Balgariya"/>
      </related>
    </article>
  </body>
</html>