<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/simantiko-xristoygenniatiko-dentro-anapse-a-114105.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T10:36:00+00:00"/>
    <meta property="og:title" content="Το πιο σημαντικό Χριστουγεννιάτικο Δέντρο &quot;άναψε&quot; στο Π. Φάληρο"/>
    <meta property="og:description" content="Και αυτά τα Χριστούγεννα, το πιο ξεχωριστό Δέντρο της πόλης του Π. Φαλήρου φωταγωγήθηκε σε μια λαμπρή εκδήλωση στον Πολυχώρο του Δημαρχείου παρουσία πλήθους κόσμου.  "/>
  </head>
  <body>
    <article>
      <h1>Το πιο σημαντικό Χριστουγεννιάτικο Δέντρο "άναψε" στο Π. Φάληρο</h1>
      <address>
        <time datetime="2019-12-09T10:36:00+00:00">09 Dec 2019, 10:36</time>
      </address>
      <p>Και αυτά τα Χριστούγεννα, το πιο ξεχωριστό Δέντρο της πόλης του Π. Φαλήρου φωταγωγήθηκε σε μια λαμπρή εκδήλωση στον Πολυχώρο του Δημαρχείου παρουσία πλήθους κόσμου.  </p>
      <p>Η μοναδική εκδήλωση, η οποία ξεκίνησε πριν χρόνια με πρωτοβουλία του Δημάρχου Γιάννη Φωστηρόπουλου και η οποία έχει γίνει θεσμός αγάπης, προσφοράς και εθελοντισμού για την πόλης, φέτος ξεχώρισε για τη συμμετοχή τόσο του κόσμου όσο και των χορηγών και υποστηρικτών, που με την παρουσία τους βοήθησαν η φετινή εκδήλωση πραγματικά να πετύχει.</p>
      <p>Ήταν μια μεγάλη γιορτή και κάθε καρδιά που ζωγράφιζαν τα παιδιά και τα σχολεία της πόλης, στόλισε το Δέντρο της Αγάπης και της Προσφοράς και αντιστοιχούσε σε προσφορά τροφίμων για το Κοινωνικό Παντοπωλείο και το Κοινωνικό Συσσίτιο του Δήμου Παλαιού Φαλήρου.</p>
      <p>Οι πρωταγωνιστές όμως της εκδήλωσης ήταν τα παιδιά, τα οποία διασκέδασαν με Χριστουγεννιάτικα τραγούδια, με όμορφες δράσεις, με πολλές Χριστουγεννιάτικες κατασκευές και τα εορταστικά δρώμενα που είχαν οργανωθεί με μεγάλη αγάπη από τους εελοντές του Δήμου.</p>
      <p>Τη γιορτή τίμησαν σχολεία, γονείς, παιδιά, σύλλογοι και φορείς, ενώ το πιο όμορφο Δέντρο της πόλης του Παλαιού Φαλήρου, άναψε, με την παρουσία τους στην εκδήλωση του Βουλευτή και πρώην Δημάρχου Παλαιού Φαλήρου Διονύση Χατζηδάκη, του Δημάρχου Καλλιθέας και Αντιπροέδρου της ΚΕΔΕ Δημήτρη Κάρναβου και του γνωστού τραγουδιστή Γιάννη Πλούταρχου, ο οποίος μοιράσθηκε με τον κόσμο ευχές για τις γιορτές.</p>
      <p>Ιδιαίτερη αναφορά θα πρέπει να γίνει στους χορηγούς, που στήριξαν την όμορφη αυτή εκδήλωση με προϊόντα, υπηρεσίες και πάνω από όλα με τη θετική τους διάθεση, παρουσία και χαμόγελα.</p>
      <p>Οι Χριστουγεννιάτικες εκδηλώσεις στον Δήμο Παλαιού Φαλήρου συνεχίζονται όλο τον Δεκέμβριο και το Σάββατο 21/12 (από τις 11.00 έως τις 13.00) θα ανάψει το Χριστουγεννιάτικο Δέντρο στην Πλατεία Κοψαχείλας και την Κυριακή 22/12 (από τις 11.00 έως τις 13.00) θα ανάψει το Χριστουγεννιάτικο Δέντρο στην Πλατεία Ντάβαρη.</p>
    </article>
  </body>
</html>