<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/play/televisione/2019/12/09/the-boys-teaser-seconda-stagione/"/>
    <meta property="og:site_name" content="Wired"/>
    <meta property="article:published_time" content="2019-12-09T10:30:14+00:00"/>
    <meta property="og:title" content="Lo strano caso del teaser della seconda stagione di The Boys"/>
    <meta property="og:description" content="È comparso brevemente sul web prima del weekend per poi essere ritirato. Ora è finalmente online. E anticipa che la seconda stagione di The Boys sarà sempre più splatter e dissacrante, tra scene di violenza e assurdità senza precedenti"/>
  </head>
  <body>
    <article>
      <h1>Lo strano caso del teaser della seconda stagione di The Boys</h1>
      <address><time datetime="2019-12-09T10:30:14+00:00">09 Dec 2019, 10:30</time> by <a rel="author" href="https://www.wired.it/author/parmelli/" target="_blank">Paolo Armelli</a></address>
      <h3>È comparso brevemente sul web prima del weekend per poi essere ritirato. Ora è finalmente online. E anticipa che i nuovi episodi saranno sempre più splatter e dissacranti, tra scene di violenza e assurdità senza precedenti</h3>
      <figure>
        <iframe src="https://www.youtube.com/embed/WYnSEW4sXrk" width="1280" height="720" data-service="Youtube" scrolling="no"/>
      </figure>
      <p>È comparso brevemente sul web prima del weekend per poi essere prontamente ritirato. E solo in queste ore è stato diffuso il <b><a href="https://decider.com/2019/12/08/the-boys-season-2-teaser/">teaser</a> della seconda stagione di <i>The Boys</i></b>. La dissacrante produzione di <b>Amazon Prime Video</b> è l’adattamento dei <b>fumetti di <a href="https://www.wired.it/play/televisione/2019/07/22/the-boys-recensione-serie-amazon/">Garth Ennis</a></b> e la sua prima stagione ha conquistato il pubblico mostrando un volto inedito e atroce dei <b>supereroi</b>, che finora eravamo abituati a vedere sullo schermo: sfacciati, impuniti, sadici e senza controllo, qui sono ritratti come delle celebrità che si sentono onnipotenti, anche se devono vedersela con un<b> gruppo di giustizieri</b> intenzionato a far pagare loro tutte le malefatte compiute.</p>
      <p>La clip di anticipazione dei nuovi episodi non contiene alcun dialogo, piuttosto è un<b> montaggio concitato</b> che conferma lo stesso spirito <b>splatter</b> della prima stagione: sangue sparso ovunque e corpi smembrati come se niente fosse. Vediamo anche scene d’azione epiche e graditi ritorni, come il cameo di <b>Giancarlo Esposito</b> (<i>Breaking Bad</i>), già apparso nel primo ciclo di puntate. Un focus particolare sembra meritarlo il fiero <b>Homelander</b> (Antony Starr), sconvolto e insanguinato all’inizio del video e dopo alle prese con un <b>biberon di latte</b> (lo zoccolo duro dei fan sa come questo faccia parte degli aspetti più bizzarri e al contempo identitari del personaggio). Per tutta risposta il suo antagonista <b>Billy Butcher</b> (Karl Urban) sorseggia sornione una tazza di tè.</p>
      <p>Secondo Starr, che era presente con alcuni colleghi al <a href="https://collider.com/the-boys-season-2-new-details-ccxp-2019/">Comic-Con Experience</a> di San Paolo proprio per lanciare le<b> anticipazioni sulla serie</b>, la seconda stagione sarà ancora più devastante per i suoi protagonisti, che perderanno ogni cosa per ritrovarsi in <b>situazioni del tutto nuove</b>  e davvero assurde. Non c’è ancora una data di uscita su Amazon Prime Video, però si presume che <b>la metà del 2020</b>.</p>
    </article>
  </body>
</html>