<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/huawei-nowa-wersja-always-on-display/"/>
    <meta property="og:site_name" content="Tabletowo.pl"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Huawei zapowiada nową wersję Always on Display dla ośmiu modeli smartfonów"/>
    <meta property="og:description" content="Nowe Always On Display w pierwszej kolejności zostanie udostępnione dla ośmiu obecnych już na rynku smartfonów Huawei z ekranami OLED."/>
  </head>
  <body>
    <article>
      <h1>Huawei zapowiada nową wersję Always on Display dla ośmiu modeli smartfonów</h1>
      <address><time datetime="2019-12-09T10:15:00+00:00">09 Dec 2019, 10:15</time> by <a rel="author" href="https://www.tabletowo.pl/author/ksykta/" target="_blank">Krzysztof Sykta</a></address>
      <p>
        <b>Kiedy w listopadzie 2019 roku <a href="https://www.tabletowo.pl/huawei-p30-pro-mate-20-pro-android-10-emui-10-aktualizacja-polska/">Huawei udostępnił aktualizację do Androida 10</a>, wraz z nową wersją nakładki systemowej <a href="https://www.tabletowo.pl/tag/emui-10/">EMUI 10</a>, jedną z większych nieobecnych była udoskonalona wersja powiadomień na wygaszonym ekranie smartfona. Nowe <i>Always On Display</i> pojawi się (dopiero) na początku przyszłego roku, w pierwszej kolejności dla ośmiu obecnych już na rynku modeli z ekranami OLED.</b>
      </p>
      <p><i>Always On Display</i>, w polskiej wersji językowej „Zawsze na ekranie”, to jedna z podstawowych funkcjonalności Androida, niestety niewystępująca we wszystkich modelach i u wszystkich producentów. Część z nich preferuje inne rozwiązania typu Ambient Display, czyli pokazywanie danych wyłącznie po aktywowaniu smartfona. <i>Always On Display</i> w wersji Huawei w chwili obecnej prezentuje podstawowe informacje, takie jak godzina, data, stan baterii czy powiadomienia o otrzymanych mailach. Całość utrzymana jest w jasnej tonacji i nie oferuje żadnych opcji edycji, poza zmianą godzin wyświetlania i np. wyłączeniem AOD w nocy. Nie da się ukryć, że w porównaniu do ostatnich nakładek Samsunga czy LG opcje te są znikome, stąd też spore zmiany zapowiedziane dla najnowszej wersji nakładki EMUI 10 były tylko kwestią czasu.</p>
      <p>Z nieznanych nam przyczyn nowa wersja <i>Always On Display</i> niestety nie trafiła do tegorocznej, premierowej wersji <a href="https://www.tabletowo.pl/tag/emui-10/">EMUI 10</a>, nie była też widoczna w wersji Beta. Prawdopodobnie producent nie zdążył z wdrożeniem wszystkich optymalizacji pod konkretne modele albo też funkcja ta sprawiała problemy techniczne, dlatego usunięto ją z oficjalnego wydania. W każdym razie <a href="https://consumer.huawei.com/pl/emui/">polska strona EMUI 10</a> już zawiera planowany wykaz nowości:</p>
      <ul>
        <li>elementy wyświetlane w trybie Always On zsynchronizowane są kolorystycznie z odcieniem nieba o różnych porach dnia,</li>
        <li>możesz również wybrać własny, spersonalizowany motyw.</li>
      </ul>
      <figure>
        <img src="https://www.tabletowo.pl/wp-content/uploads/2019/12/emui-10-aod-img-1.jpg"/>
        <figcaption>Nowy Always-on Display w smartfonach Huawei (źródło: Huawei Central)</figcaption>
      </figure>
      <p>Nowe wersje zegarów, kalendarzy i wariantów kolorystycznych zapowiadane były już na konferencji <a href="https://www.tabletowo.pl/system-huawei-harmonyos/">HDC 2019</a>. Dostosowanie kolorystyki <i>Always On Display</i> do aktualnej pory dnia i odcienia nieba to dla mnie małe zaskoczenie i nowość wyprzedzająca o krok konkurencję.</p>
      <p>Wracając jednak do tematu przewodniego. W trakcie kolejnej prezentacji Wang Chenglu, prezes działu oprogramowania dla urządzeń konsumenckich Huawei, zapowiedział <b>premierę nowej wersji <i>Always On Display </i>na pierwszy kwartał 2020 roku</b>. Nowe AOD będzie dostępne na smartfonach dysponujących ekranami OLED oraz procesorem <a href="https://www.tabletowo.pl/nowy-procesor-huawei-kirin-990-dla-mate-30-pro/">Kirin 990</a>. Funkcja ta trafi jednak (na szczęście) również na szereg starszych modeli (z np. <a href="https://www.tabletowo.pl/premiera-huawei-hisilicon-kirin-980-specyfikacja/">Kirinem 980</a>). Są to:</p>
      <ul>
        <li><a href="https://www.tabletowo.pl/recenzja-huawei-p30-pro-test/">Huawei P30 Pro</a>,</li>
        <li>Huawei P30,</li>
        <li><a href="https://www.tabletowo.pl/recenzja-test-huawei-mate-20-pro/">Huawei Mate 20 Pro</a>,</li>
        <li>Huawei Mate 20 Porsche Design,</li>
        <li><a href="https://www.tabletowo.pl/premiera-smartfon-huawei-mate-20-x-specyfikacja-cena-dostepnosc/">Huawei Mate 20 X (4G)</a>,</li>
        <li><a href="https://www.tabletowo.pl/huawei-mate-20-x-5g-72-jak-sprawdza-sie-na-co-dzien/">Huawei Mate 20 X (5G)</a>,</li>
        <li>Huawei Nova 5 Pro,</li>
        <li><a href="https://www.tabletowo.pl/premiera-smartfon-honor-magic-2-specyfikacja-cena-dostepnosc/">Honor Magic 2</a>.</li>
      </ul>
      <p>Nowa wersja EMUI wygląda i działa świetnie, przynajmniej na topowych urządzeniach Huawei. <i>Always On Display</i> będzie więc kolejnym krokiem w ulepszaniu wyglądu tej nakładki i jej funkcjonalności. Jedyne, co nam pozostaje, to czekać na udostępnienie w pierwszych miesiącach 2020 roku.</p>
      <p>Źródło: <a href="https://www.gizchina.com/2019/12/08/8-old-huawei-phones-will-be-compatible-with-colorful-aod-functions/">GizChina</a>, <a href="https://www.huaweicentral.com/emui-10-colorful-aod-feature-will-rollout-in-q1-2020/">Huawei Central</a></p>
      <p>Kategorie <a href="https://www.tabletowo.pl/category/oprogramowanie-2/aktualizacje-oprogramowania/">Aktualizacje</a><a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/producenci-2/huawei-producenci-2/">Huawei</a><a href="https://www.tabletowo.pl/category/nowosci/">Nowości</a><a href="https://www.tabletowo.pl/category/sprzet-2/phablety-2/">Smartfony</a> Powiązane tematy <a href="https://www.tabletowo.pl/tag/always-on-display/">Always On Display</a><a href="https://www.tabletowo.pl/tag/android-10/">android 10</a><a href="https://www.tabletowo.pl/tag/emui-10/">EMUI 10</a><a href="https://www.tabletowo.pl/tag/huawei-mate-20/">Huawei Mate 20</a><a href="https://www.tabletowo.pl/tag/huawei-mate-20-pro/">Huawei Mate 20 Pro</a><a href="https://www.tabletowo.pl/tag/huawei-nova-5-pro/">Huawei Nova 5 Pro</a><a href="https://www.tabletowo.pl/tag/huawei-p30/">huawei p30</a><a href="https://www.tabletowo.pl/tag/huawei-p30-pro/">Huawei P30 Pro</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/huawei-nowa-wersja-always-on-display/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>