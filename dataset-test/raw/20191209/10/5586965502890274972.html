<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/un-camion-militar-a-fost-la-un-pas-sa-cada-de-pe-un-pod-la-iesirea-din-dej-in-urma-unui-accident-18659918"/>
    <meta property="og:site_name" content="Gândul"/>
    <meta property="article:published_time" content="2019-12-09T10:10:33+00:00"/>
    <meta property="og:title" content="Un camion militar a fost la un pas să cadă de pe un pod la ieşirea din Dej, în urma unui accident"/>
    <meta property="og:description" content="Mai multe detalii pe gandul.info"/>
  </head>
  <body>
    <article>
      <h1>Un camion militar a fost la un pas să cadă de pe un pod la ieşirea din Dej, în urma unui accident</h1>
      <h2>Un camion militar care făcea parte dintr-un convoi a fost implicat, luni, într-un eveniment rutier şi era să cadă de pe un pod la ieşirea din Dej. Camionul a rămas suspendat pe marginea unui pod.</h2>
      <address><time datetime="2019-12-09T10:10:33+00:00">09 Dec 2019, 10:10</time> by <a rel="author" href="https://www.gandul.info/autor/vasile-magradean" target="_blank">Vasile Magradean</a></address>
      <p>Potrivit unui comunicat al ISU Cluj transmis, luni, la accident au intervenit o autospecială cu modul de descarcerare şi un echipaj al Serviciului de Ambulanţă Judeţean (SAJ) Cluj.</p>
      <p>„Am fost solicitaţi să intervenim cu o autospecială cu modul de descarcerare, alături de un echipaj SAJ, în urma unui eveniment rutier în care a fost implicat un ansamblu camion - atelaj militar, care s-a produs pe podul de la ieşirea din municipiul Dej spre Bistriţa. A fost consultat un militar din camionul implicat în eveniment de către echipajul SAJ şi a fost transportat pentru investigaţii suplimentare la spital”, se arată în comunicatul ISU Cluj.</p>
      <p>Ofiţerul de presă al Brigăzii 81 Mecanizată Bistriţa, Andreea Mureşan, a declarat, corespondentului MEDIAFAX, că la nivelul unităţii militare din Prundu Bârgăului s-a constituit o comisie administrativă care cercetează împrejurările în care s-a produs accidentul.</p>
      <p>„La faţa locului se află o autospecială pentru evacuarea tehnicii, cauza evenimentului rutier fiind investigată de poliţie. Camionul militar aflat pe pod făcea parte dintr-un convoi care se deplasa într-o misiune de transport de la Prundu Bârgăului – Bistriţa spre Turda”, a spus Mureşan.</p>
      <p>Aceasta a precizat că militarul transportat la spital este în stare stabilă şi a suferit leziuni în zona feţei.</p>
      <related>
        <h4>Citeşte şi</h4>
        <a href="https://www.gandul.info/stiri/hidroelectrica-sprijina-financiar-invatamantul-profesional-cu-scopul-de-a-si-asigura-angajati-18659911?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/ludovic-orban-le-a-transmis-parlamentarilor-pnl-sa-stea-la-munca-pana-la-finalul-anului-18659906?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/fostul-iubit-al-luizei-melencu-spune-ca-este-audiat-pentru-prima-data-de-la-disparitie-18659881?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>