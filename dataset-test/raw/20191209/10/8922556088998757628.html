<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/ex-ambassador-atalas-efter-gui-minhai-mote-5469863.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T10:48:56+00:00"/>
    <meta property="og:title" content="Ex-ambassadör åtalas efter Gui Minhai-möte"/>
    <meta property="og:description" content="Brott Sveriges före detta ambassadör i Kina, Anna Lindstedt, åtalas för egenmäktighet vid förhandling med främmande makt, uppger Åklagarmyndigheten.Brottsrubriceringen har i modern tid aldrig tidigare"/>
  </head>
  <body>
    <article>
      <h1>Ex-ambassadör åtalas efter Gui Minhai-möte</h1>
      <h2>Brott Sveriges före detta ambassadör i Kina, Anna Lindstedt, åtalas för egenmäktighet vid förhandling med främmande makt, uppger Åklagarmyndigheten.Brottsrubriceringen har i modern tid aldrig tidigare använts vid åtal.</h2>
      <address><time datetime="2019-12-09T10:48:56+00:00">09 Dec 2019, 10:48</time> by <a rel="author">TT</a></address>
      <figure>
        <img src="https://img11.ntm.eu/unt/public/img/5469868/1209115004/sveriges-tidigare-kinaambassad?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Leif R Jansson / TT | Sveriges tidigare Kinaambassadör Anna Lindstedt. Arkivbild.</figcaption>
      </figure>
      <p>Enligt Åklagarmyndighetens pressmeddelande misstänks Lindstedt för att vid ett möte i Stockholm ha "agerat utanför ramen för den behörighet som hon haft i det konsulära ärendet gällande den svenska medborgaren Gui Minhai som är fängslad i Kina".</p>
      <p>"En ambassadör är en myndighetschef som har ett långtgående mandat att företräda Sverige. Trots det har även en ambassadör att följa vissa riktlinjer och instruktioner från regeringskansliet och UD. I det här specifika konsulära ärendet har hon gått utanför sitt uppdrag och därmed gjort sig skyldig till brott", säger vice chefsåklagare Hans Ihrman vid Riksenheten för säkerhetsmål.</p>
      <h3>Unikt åtal</h3>
      <p>"Det har aldrig tidigare i modern tid väckts åtal med brottsrubriceringen egenmäktighet vid förhandling med främmande makt", säger Hans Ihrman.</p>
      <p>UD skriver i ett pressmeddelande att Åklagarmyndigheten har informerat UD om åtalet.</p>
      <p>"UD påbörjade en internutredning av händelsen innan Riksenheten för säkerhetsmål inledde sin förundersökning. Internutredningen är vilande i avvaktan på tingsrättens prövning. Den anställda har för närvarande inga arbetsuppgifter", skriver UD, och tillägger att UD inte tänker kommentera det som rättsprocessen nu avser.</p>
      <h3>Fara för relationen</h3>
      <p>Lindstedt har i Stockholm den 24-25 januari 2019 "inlåtit sig i underhandling i diplomatisk angelägenhet som rör Sverige" med två personer som "företrädde den kinesiska statens intressen", skriver åklagare Hans Ihrman i sin stämningsansökan till tingsrätten.</p>
      <p>"Brottet har inneburit fara för Sveriges fredliga förhållande till Kina", fortsätter han och menar att Lindstedt begått handlingen med uppsåt.</p>
      <p>Utredningen, som bedrivs av Riksenheten för säkerhetsmål och Säkerhetspolisen, sattes i gång efter ett möte om Gui Minhai som Anna Lindstedt hållit med en kinesisk affärsman. Ingen som arbetar med fallet på utrikesdepartementet ska ha haft kännedom om mötet, enligt UD.</p>
      <p>Anna Lindstedt förnekar brott. Hennes advokat Conny Cedermark säger i en skriftlig kommentar att ingen av förutsättningarna för att agerandet ska bedömas som egenmäktighet vid förhandling med främmande makt är uppfyllda:</p>
      <p>"Anna Lindstedt står fast vid sin mycket tydliga inställning att brottsmisstanken är ogrundad och beklagar beslutet att väcka åtal", säger Cedermark.</p>
      <h3>E-post och vittnesmål</h3>
      <p>Åklagarens bevisning består av en rad vittnesmål från flera chefer och diplomater på UD. Bland andra ska kabinettssekreterare Annika Söder framträda i rätten. Hon är utrikesministerns närmaste medarbetare, både under Margit Wallström och Ann Linde.</p>
      <p>Bland bevisen finns också e-post mellan Lindstedt och UD, och mellan Lindstedt och en av de kinesiska företrädarna, som använder sig av flera namn.</p>
      <p>Där finns också bilder från övervakningskameror på hotell Sheraton i Stockholm "till styrkande av händelseförloppet".</p>
      <p>Stockholms tingsrätt har inget omedelbart besked om när huvudförhandlingen kan börja, men meddelar att det blir någon gång under 2020.</p>
      <h3>Fakta</h3>
      <p>
        <b>Fakta: Fängelse i straffskalan</b>
      </p>
      <p>Enligt åklagaren har det aldrig tidigare i modern tid väckts åtal med brottsrubriceringen egenmäktighet vid förhandling med främmande makt. Brottsrubriceringen innebär att en person utan tillstånd kan ha låtit sig användas som ombud för en främmande makt.</p>
      <p>I brottsbalkens 19:e kapitel, fjärde paragrafen, sägs att en svensk medborgare, som "utan tillstånd av regeringen eller den regeringen bemyndigat" låter bruka sig som ombud för främmande makt i "diplomatisk angelägenhet som rör riket" eller som "i föregiven egenskap av behörigt ombud inlåter sig i underhandling om sådan angelägenhet med någon som företräder främmande makts intresse", döms för egenmäktighet vid förhandling med främmande makt till fängelse i högst två år eller, om riket var i krig, högst fyra år.</p>
      <p>Om brottet innebär "fara för rikets självbestämningsrätt eller dess fredliga förhållande till främmande makt", blir påföljden fängelse lägst ett och högst sex år. Om riket var i krig, blir straffet fängelse på viss tid som lägst fyra och högst tio år, eller på livstid.</p>
      <p>Källa: Brottsbalken</p>
    </article>
  </body>
</html>