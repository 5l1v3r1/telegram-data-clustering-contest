<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/kuca-petronijevic-na-vracaru-proglasena-za-spomenik-kulture/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="Kuća Petronijević na Vračaru proglašena za spomenik kulture"/>
    <meta property="og:description" content="BEOGRAD - Kuća porodice Petronijević u Beogradu proglašena je za spomenik kulture, odlučila je Vlada Srbije. Kuća koja se nalazi se na teritoriji opštine"/>
  </head>
  <body>
    <article>
      <h1>Kuća Petronijević na Vračaru proglašena za spomenik kulture</h1>
      <address><time datetime="2019-12-09T10:43:00+00:00">09 Dec 2019, 10:43</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524179-750x430.jpg"/>
        <figcaption>Foto: Tanjug// Fejsbuk</figcaption>
      </figure>
      <p>BEOGRAD – Kuća porodice Petronijević u Beogradu proglašena je za spomenik kulture, odlučila je Vlada Srbije.</p>
      <p>Kuća koja se nalazi se na teritoriji opštine Vračar u Ulici kneza Miloša 19, a projektovana je 1922. godine kao višespratna stambeno-poslovna zgrada doktora Miloša Petronijevića, šefa Narodne Banke za stranu korespodenciju.</p>
      <p>Zgradu je projektovao arhitekta Nikola Nestorović, prvenstveno za porodicu Petronijević, uz stanove i dućane za rentiranje.</p>
      <p>Spomenik kulture je koncipiran u akademskom stilu, sa rustičnom obradom prizemlja i mezanina, dok su spratovi urađeni uz obilje secesijske plastike, navodi se u obrazloženju objavljenom u Službenom glasniku.</p>
      <p>Spomenik kulture poseduje arhitektonsko-urbanističku vrednost kao važan deo stvaralačkog opusa arhitekte Nikole Nestorovića, ali i kulturno-istorijsku vrednost s obzirom na to da baštini sećanje na tri veoma značajne srpske porodice koje su učestvovale u stvaranju i definisanju srpske moderne države – porodice Petronijević, porodice Piroćanac i porodice Jurišić Šturm.</p>
      <p>Udruženje „Kuća Petronijevića“, spomen dom ovih velikih porodica, u svom fundusu ima veliki broj originalnih dokumenata, originalnih umetničkih dela, onovremenog nameštaja, upotrebnih predmeta koji su dostupni javnosti na uvid putem izložbi, organizovanih predavanja, publikacija i seminara.</p>
      <p>(Tanjug)</p>
    </article>
  </body>
</html>