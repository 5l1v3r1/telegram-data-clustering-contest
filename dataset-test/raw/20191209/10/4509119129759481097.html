<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055263/article/epikairothta/politikh/kata8ese-stis-hpa-ekei-8a-pareis-kai-xrhmata"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T10:35:18+00:00"/>
    <meta property="og:title" content="«Κατάθεσε στις ΗΠΑ, εκεί θα πάρεις και χρήματα»"/>
    <meta property="og:description" content="Οσο προχωρούν οι εργασίες της Προανακριτικής Επιτροπής, φαίνεται πως η ενοχοποίηση των πολιτικών μπορεί να είναι μόνον η μία πλευρά του νομίσματος αυτής της δυσώδους και σκοτεινής υπόθεσης."/>
  </head>
  <body>
    <article>
      <h1>«Κατάθεσε στις ΗΠΑ, εκεί θα πάρεις και χρήματα»</h1>
      <address><time datetime="2019-12-09T10:35:18+00:00">09 Dec 2019, 10:35</time> by <a rel="author" href="https://www.kathimerini.gr/authors/iwanna-mandroy" target="_blank">ΙΩΑΝΝΑ ΜΑΝΔΡΟΥ</a></address>
      <p>Οσο προχωρούν οι εργασίες της Προανακριτικής Επιτροπής, φαίνεται πως η ενοχοποίηση των πολιτικών μπορεί να είναι μόνον η μία πλευρά του νομίσματος αυτής της δυσώδους και σκοτεινής υπόθεσης. Οι καταθέσεις των μαρτύρων, που συνεχίζονται, προσθέτουν ολοένα και καινούργια στοιχεία στο τραπέζι και πλέον διαμορφώνεται ένα σύνθετο παζλ, το οποίο έχει να κάνει με τη λειτουργία της Εισαγγελίας Διαφθοράς, τη διαχείριση του θεσμού των προστατευόμενων μαρτύρων, την εποπτεία που όφειλε να ασκήσει στις έρευνες ο Αρειος Πάγος, τι έγινε με τις έρευνες των ΗΠΑ για το ελληνικό κομμάτι της Novartis, και βέβαια το ζητούμενο της έρευνας της Προανακριτικής. Αν έγιναν, και σε ποιο εύρος, πολιτικές παρεμβάσεις για την ενοχοποίηση των δέκα πολιτικών.</p>
      <p>Ας τα πάρουμε με τη σειρά. Σύμφωνα με πληροφορίες της «Κ» που στηρίζονται σε έγγραφα της δικογραφίας, τα οποία βρίσκονται στην Προανακριτική, προκύπτει κάτι που προκαλεί αίσθηση και γεννά σειρά ερωτημάτων, για το πώς οργανώθηκε η έρευνα για τη Novartis και πώς φθάσαμε στο σήμερα, όπου ελέγχεται πρώην υπουργός και εισαγγελείς για σκευωρία εις βάρος δέκα πολιτικών. Οταν είχε ξεκινήσει η έρευνα με βάση δημοσιεύματα μερίδας του Τύπου που μιλούσαν για σκάνδαλο στη Novartis, η Εισαγγελία Διαφθοράς επί εποχής Ελένης Ράικου (ήταν η επικεφαλής εισαγγελέας) επιχείρησε να ερευνηθούν, κατ’ αρχάς, οι πρακτικές της Novartis στη χώρα μας. Αν ήταν παράνομες, πώς γινόταν η τιμολόγηση των φαρμακευτικών της σκευασμάτων κ.λπ. για να εξακριβωθεί, αν υπήρχε και πολιτικό χρήμα στην ιστορία.</p>
      <p>Η πλημμυρίδα δημοσιευμάτων της εποχής εκείνης ότι στις ΗΠΑ οι έρευνες είχαν και ελληνικό χρώμα, πως δηλαδή οι Αμερικανοί «τους είχαν βρει τους δικούς μας», οδήγησε αμέσως την Εισαγγελία Διαφθοράς στη διατύπωση αιτήματος δικαστικής συνδρομής προς τις δικαστικές αρχές των ΗΠΑ. Το έγγραφο που φέρει την υπογραφή του εισαγγελέα Αντώνη Ελευθεριάνου, έχει ημερομηνία 19 Δεκεμβρίου 2016. Δηλαδή, η Εισαγγελία Διαφθοράς με βάση τα δημοσιεύματα του Τύπου, έστειλε αμέσως επίσημο αίτημα στις ΗΠΑ για να μάθει ποια ήταν τα στοιχεία. Και ενώ ώς εδώ τα πράγματα εξελίχθηκαν ομαλά, η συνέχεια εμφανίζεται αρκετά ανορθόδοξη.</p>
      <p>Η διάδοχος της Ελένης Ράικου στην Εισαγγελία Διαφθοράς, η εισαγγελέας Ελένη Τουλουπάκη, όπως προκύπτει από το περιεχόμενο της έγγραφης αναφοράς του αντεισαγγελέα του Αρείου Πάγου Ιωάννη Αγγελή, που κατατέθηκε στον Αρειο Πάγο στις αρχές του 2018, δεν συνέχισε τη δικαστική συνδρομή προς τις ΗΠΑ. (Ο Ιωάννης Αγγελής είναι ο επόμενος μάρτυρας στην Προανακριτική.) Αντίθετα, έστρεψε όλο το ενδιαφέρον των ερευνών της στους δέκα πολιτικούς με «όχημα» τους προστατευόμενους μάρτυρες, για να διαφανεί πλέον από τις τωρινές έρευνες, ότι στις ΗΠΑ εκείνοι που τελικά κατέθεσαν πήγαν με ελληνική πρωτοβουλία και ότι είναι τα ίδια πρόσωπα με τους προστατευόμενους μάρτυρες που ενοχοποίησαν τους δέκα πολιτικούς. Την ταύτιση των μαρτύρων, «εδώ και έξω», έκανε σε έγγραφο προς τον Αρειο Πάγο και η εισαγγελέας Ελένη Τουλουπάκη (το έγγραφο δημοσιεύθηκε από την «Κ»). Ανάμεσα σε αυτούς που πήγαν στις ΗΠΑ ήταν και ένας εκ των τριών προστατευόμενων μαρτύρων, ο οποίος πλέον έχει μόνος του αποχαρακτηριστεί, ο καθηγητής Νίκος Μανιαδάκης, που εξετάστηκε την εβδομάδα που μας πέρασε στην Προανακριτική και άφησε άφωνους τους βουλευτές με αυτά που είπε.</p>
      <p>Πώς κατέθεσαν οι δικοί μας μάρτυρες στις αμερικανικές αρχές αποτελεί αντικείμενο των ερευνών –Βουλής και Δικαιοσύνης– καθώς θεωρείται κομβικής σημασίας για το «χτίσιμο» της όλης υπόθεσης. Ομως, στην περίπτωση Μανιαδάκη, όπως κατέθεσε ο ίδιος στην Προανακριτική, τα πράγματα έχουν πρόσθετο ενδιαφέρον. Οπως είπε, την «επαφή» του με τους Αμερικανούς την έκανε ο επίκουρος εισαγγελέας στο τμήμα της Εισαγγελίας Διαφθοράς Χρήστος Ντζούρας. Εκείνο όμως που προκάλεσε αίσθηση, ήταν το γεγονός ότι ο Νίκος Μανιαδάκης περιέγραψε στην Προανακριτική τον διάλογο που είχε με τον εισαγγελέα, ο οποίος του πρότεινε να πάει να καταθέσει στις ΗΠΑ γιατί «εκεί έχει και λεφτά η υπόθεση.</p>
      <p>Εχεις κίνητρο, θα πάρεις χρήματα», του είπε.</p>
      <p>Για «οικονομικό όφελος» που θα είχε, αν έλεγε για Ελληνες πολιτικούς στις ΗΠΑ, του μίλησε και η επικεφαλής της Εισαγγελίας Διαφθοράς Ελένη Τουλουπάκη. Ο Μανιαδάκης πρόσθεσε πως τελικά αυτοί που πήγαν στις ΗΠΑ –ανάμεσά τους και ο ίδιος– «ήταν οι μάρτυρες του δικηγόρου Παύλου Σαράκη» και ότι ο ίδιος αρνήθηκε να πει για Ελληνες πολιτικούς και δεν τον ξαναενόχλησαν. Μετά ταύτα, εξαιρετικό ενδιαφέρον αποκτά η κίνηση του αντεισαγγελέα του Αρείου Πάγου Ευάγγελου Ζαχαρή, που απευθύνθηκε στις αμερικανικές αρχές με νέο αίτημα δικαστικής συνδρομής, ζητώντας όλα τα στοιχεία ελληνικού ενδιαφέροντος, ενώ μέλη της Προανακριτικής τόνιζαν στην «Κ» ότι πλέον η έρευνα τους «θα στραφεί εκ των πραγμάτων και στο αν υπήρχε για κάποιους οικονομικό κίνητρο για την ενοχοποίηση των πολιτικών».</p>
      <p>
        <b>Ετοιμα από το σπίτι!</b>
      </p>
      <p>H κατάθεση Μανιαδάκη, όμως, είχε και άλλα ενδιαφέροντα και πρωτάκουστα για το πώς οι εισαγγελείς χειρίστηκαν τους προστατευόμενους μάρτυρες και πώς επιχειρούσαν να αποσπάσουν καταθέσεις εις βάρος των στοχοποιημένων πολιτικών. Οσα κατέθεσε ο κ. Μανιαδάκης άφησαν εμβρόντητους τους βουλευτές της Προανακριτικής. Πρόσθεσε δε, πως οι καταθέσεις των προστατευόμενων μαρτύρων πραγματοποιούνταν σε συγκεκριμένο διαμέρισμα, κοντά στη Μιχαλακοπούλου, μέσα σε αυτοκίνητα και το καλύτερο: τμήματα των καταθέσεων τα πήγαινε ο ίδιος έτοιμα από το σπίτι!</p>
      <p>Για τον λόγο αυτό, άλλωστε, όπως παρατηρήθηκε από μέλος της επιτροπής στα κείμενα των καταθέσεων των προστατευόμενων μαρτύρων υπάρχουν διάφορες γραμματοσειρές, γεγονός που βάζει σε σκέψεις, ότι κάτι είχε γίνει. Πού να φανταστεί κανείς ότι οι μάρτυρες έγραφαν τις καταθέσεις από το σπίτι τους και τις πήγαιναν έτοιμες! Και ως να μην έφθαναν αυτά, η διαχείριση των προστατευόμενων μαρτύρων από την Εισαγγελία Διαφθοράς, όπως ανέφερε ο Μανιαδάκης αλλά προκύπτει και από στοιχεία της δικογραφίας, φαίνεται πως δεν έχει προηγούμενο. Οι προστατευόμενοι εξετάζονταν ως προστατευόμενοι, αλλά και με το όνομά τους κανονικά! Επιπλέον, ο ένας ήξερε τον άλλον. Ο Μανιαδάκης, επίσης, είπε ότι είχε δει βγαίνοντας τη γραμματέα του Κωνσταντίνου Φρουζή να περιμένει να καταθέσει και άλλον συνεργάτη του άλλοτε ισχυρού άνδρα της Novartis, φωτογραφίζοντας τους προστατευόμενους μάρτυρες, κάτι που έκανε και ο ίδιος ο Φρουζής. Για να δούμε τι άλλο θα βγει από αυτή την υπόθεση, που όπως φαίνεται τέλος δεν έχει...</p>
      <p>
        <b>Οι «προτροπές»</b>
      </p>
      <p>Ο κ. Μανιαδάκης είπε, μεταξύ άλλων, στην τριήμερη κατάθεσή του:<br/>– Μου έδειχναν υπουργικές αποφάσεις και έπαιρναν θέση, λέγοντας ότι ήταν προϊόν πολιτικής συναλλαγής.<br/>– Μου έλεγαν να μη φοβάμαι, να καταθέσω εναντίον των 10 πολιτικών, καθώς ο ΣΥΡΙΖΑ θα εκλεγεί και πάλι κυβέρνηση.<br/>– Μου ζητούσαν να καταθέσω για τον Αδ. Γεωργιάδη. Μου έλεγαν: «Εχουμε τόσες λεπτομέρειες για τον Αδωνι, έως και ποιος πληρώνει τις κουρτίνες του<br/>σπιτιού του».<br/>– Οι εισαγγελείς μού επαναλάμβαναν: «Πρέπει να είσαι με το μέρος μας».<br/>– Ο Ντζούρας μου κανόνισε τη συνάντηση με πράκτορες του FBI. Μου είπε πως μπορώ να βγάλω λεφτά από αυτό το πρόγραμμα.<br/>– Παρείχα συμβουλευτικές υπηρεσίες και στην κυβέρνηση ΣΥΡΙΖΑ. Η κ. Γεροβασίλη μου είχε ζητήσει να μιλήσω με την τρόικα για το clawback των διαγωνιστικών κέντρων.<br/>– Ο κ. Στουρνάρας ούτε με εκβίασε ούτε με απείλησε.<br/>– Ηθελαν να μάθουν αν είδα υπουργούς να χρηματίζονται. Αν είδα βαλίτσες. Τους απάντησα ότι δεν έχω δει τίποτα.<br/>– Μου πρότειναν να ακολουθήσω τον δρόμο του Νίκου Ζήγρα, ξαδέλφου του Ακη Τζοχατζόπουλου που κατέθεσε εναντίον του.<br/>– Οι εισαγγελείς μού έλεγαν να μη φοβάμαι καθώς οι Σαμαράς και Γεωργιάδης δεν θα επανεκλεγούν.<br/>– Με ρωτούσαν για πέντε πρόσωπα. Κατά κύριο λόγο για Γεωργιάδη, Σαμαρά, Στουρνάρα, Λοβέρδο,<br/>Βενιζέλο.<br/>– Δεν υπήρξα ποτέ σύμβουλος του Ανδρέα Λοβέρδου.<br/>– Η Τουλουπάκη, τον Νοέμβριο του 2017, παράλληλα με την υπαγωγή μου στο ελληνικό πρόγραμμα με προέτρεψε να μπω και στο αμερικανικό. Μου είπαν ότι θα υπάρξει και οικονομικό όφελος.</p>
    </article>
  </body>
</html>