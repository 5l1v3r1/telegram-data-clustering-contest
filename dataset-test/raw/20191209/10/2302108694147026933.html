<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/florin-citu-ministrul-teodorovici-si-premierul-dancila-au-stiut-inca-din-aprilie-ca-deficitul-bugetar-va-fi-de-peste-4.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T10:09:11+00:00"/>
    <meta property="og:title" content="Florin Cîțu: Ministrul Teodorovici și premierul Dăncilă au știut încă din aprilie că deficitul bugetar va fi de peste 4%"/>
    <meta property="og:description" content="Florin Cîțu, ministrul Finanțelor, a prezentat luni într-o conferință de presă documente interne din Ministerul Finanțelor prin care arată că fostul"/>
  </head>
  <body>
    <article>
      <h1> Florin Cîțu: Ministrul Teodorovici și premierul Dăncilă au știut încă din aprilie că deficitul bugetar va fi de peste 4% </h1>
      <address><time datetime="2019-12-09T10:09:11+00:00">09 Dec 2019, 10:09</time> by <a rel="author">Mihai Roman</a></address>
      <p>Florin Cîțu, ministrul Finanțelor, a prezentat luni într-o conferință de presă documente interne din Ministerul Finanțelor prin care arată că fostul ministru al Finanțelor, Eugen Teodorovici, și premierul Viorica Dăncilă au fost avertizați în ianuarie, aprilie și iulie 2019 de angajații Ministerului Finanțelor că deficitul bugetar va trece de 4%.</p>
      <p>Cîțu a mai spus că, dacă Teodorovici va continua cu acuzațiile la adresa sa, va prezenta un nou document intern din care ar rezulta că guvernul PSD se pregătea să amâne intrarea în vigoare a Legii pensiilor.</p>
      <p>Principalele declarații ale ministrului Florin Cîțu:</p>
      <ul>
        <li>Prezint documente care arată cum au mințit ministrul Eugen Teodorovici și premierul Dăncilă în legătură cu deficitul bugetar și estimarea veniturilor bugetare</li>
        <li>O notă internă din 28 ianuarie către Ministrul Finațelor, când se elabora proiectul de buget. Noi atunci toți spuneam că veniturile la buget erau supraevaluate. Nota de la Ministerul Finanțelor arată că introducerea în proiectul de buget a unor venituri estimate a fi colectate de ANAF poate conduce la o pierdere potențială de 12 miliarde de lei</li>
        <li>În aprilie au apărut primele semne serioase, într-o notă internă privind execuția preliminară: 4,5 miliarde de lei nerealizat față de program. Nota trimisă de la Ministerul Finanțelor către ministrul Teodorovici arată că ”fără măsuri suplimentare urgente există o probabilitate mare de creștere a deficitului bugetar la 4% din PIB”</li>
        <li>În iunie continuă deteriorarea execuției bugetare, un nou avertisment: amânarea masivă a plăților sau nerambursarea TVA ar fi inutile fără măsuri suplimentare, deficitul bugetar va depăși 4%.</li>
        <li>Și Viorica Dăncilă a fost avertizată în iulie și în septembrie de la Ministerul Finanțelor că veniturile sunt sub estimări</li>
        <li>Guvernul PSD a știut de la începutul anului că deficitul bugetar se duce la 4% fără măsuri suplimentare. Au mințit tot timpul</li>
        <li>La ANAF voi anunța o schimbare în câteva zile</li>
        <li>Vom prezenta proiectul de buget între 15 și 20 decembrie</li>
      </ul>
      <p>Foto: Facebook / Florin Cîțu</p>
    </article>
  </body>
</html>