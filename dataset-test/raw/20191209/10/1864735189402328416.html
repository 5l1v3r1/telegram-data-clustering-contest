<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/esteri/sanna-marin-1.4928942"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-12-09T10:26:30+00:00"/>
    <meta property="og:title" content="Sanna Marin e le altre, in Finlandia il potere è donna"/>
    <meta property="og:description" content="Sanna, 34 anni, sarà il nuovo premier: &quot;Io giovane? Mai pensato all’età&quot;. Con lei nella coalizione di governo anche Li e Katri"/>
  </head>
  <body>
    <article>
      <h1>Sanna Marin e le altre, in Finlandia il potere è donna</h1>
      <h2>Sanna, 34 anni, sarà il nuovo premier: "Io giovane? Mai pensato all’età". Con lei nella coalizione di governo anche Li e Katri</h2>
      <address><time datetime="2019-12-09T10:26:30+00:00">09 Dec 2019, 10:26</time> by <a rel="author">FRANCA FERRI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4928940.1575887190!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Sanna Marin</figcaption>
      </figure>
      <p>Helsinki, 9 dicembre 2019 - Sono donne, hanno meno di cento anni in tre e controlleranno il nuovo governo della Finlandia, che secondo le previsioni verrà nominato domani dal Parlamento. <b>Sanna Marin</b> (34 anni), Li Andersson (32) e Katri Kulmuni (32) sono le leader della coalizione di centro sinistra che si appresta a governare il paese, dopo la crisi innescata dalle dimissioni del premier Antti Rinne. Tutte e tre erano già ministro nell’esecutivo precedente, che di donne ne contava 11 su 20 componenti.</p>
      <p><b>Sanna Marin </b>sarà il primo ministro: lo ha deciso ieri il suo partito, l’SDP (Social democratici), in una votazione dove ha battuto di misura l’altro candidato (uomo), il 37enne Antti Lindtman. E sarà anche il più giovane primo ministro della storia della Finlandia: "Non ho davvero mai pensato alla mia età, non lo faccio spesso", ha dichiarato nel suo discorso di ringraziamento.</p>
      <p>Marin, nata a Helsinki, è una professionista della politica ed esprime le istanze dei più giovani, al punto di essere stata tentata di uscire dal partito "troppo poco creativo su uguaglianza e giustizia sociale". Nel governo uscente, era ministro di trasporti e telecomunicazioni. Sarà affiancata da <b>Li Andersson,</b> nata a Turku, la più radicale delle tre: marxista dichiarata, un background lavorativo nelle Ong, vegana, paladina dell’ambiente e della legalizzazione della cannabis, che era il superministro a Pubblica istruzione e condizione giovanile. Ambientalista dichiarata è anche Katri Kulmuni, che arriva da Tornio, in Lapponia, è leader del partito di Centro, vicepremier e ministro dell’Economia uscente, e ha spinto molto su start-up, innovazione e tecnologie del futuro, come due nuovi giganteschi campi eolici.</p>
      <figure>
        <img src="https://cdn.quotidiano.net/polopoly_fs/1.4928953!/httpImage/image.jpg_gen/derivatives/fullsize/image.jpg"/>
        <figcaption>Sanna Marin ai tempi in cui era ministro dei trasporti (Ansa)</figcaption>
      </figure>
      <p>Con il nuovo governo, la<b> Finlandia</b> si inserisce nell’elenco di Paesi in cui il premier o il capo di Stato è una donna, a partire dalla vicina Norvegia, dove dal 2013 governa la conservatrice Erna Solberg, la Germania di Angela Merkel, l’Islanda di Katrín Jakobsdóttir, la Croazia che ha come presidente Kolinda Grabar-Kitarović, tanto per farae gli esempi più famosi. Senza dimenticare che a capo della Commissione Europea c’è Ursula von der Leyen, e Cristine Lagarde guida la Bce. E che avere una donna a capo del governo non è una prerogativa del Vecchio Continente: Jacinda Ardern è premier in Nuova Zelanda, Saara Kuugongelwa-Amadhila in Namibia e Sheikh Hasina in Bangladesh; Sahle-Uork Zeudé è presidente dell’Etiopia, stesso ruolo che Salomé Zourabichvili ricopre in Georgia, Bidhya Devi Bhandari in Nepal e Tsai Ing-wen a Taiwan.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>