<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104009/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T10:32:22+00:00"/>
    <meta property="og:title" content="Болгарія прийме газ РФ з &quot;Турецького потоку&quot; на початку 2020 року"/>
    <meta property="og:description" content="Газотранспортна система Болгарії зможе прийняти російський газ з трубопроводу “Турецький потік” на початку 2020 року."/>
  </head>
  <body>
    <article>
      <h1>Болгарія прийме газ РФ з "Турецького потоку" на початку 2020 року</h1>
      <address>
        <time datetime="2019-12-09T10:32:22+00:00">09 Dec 2019, 10:32</time>
      </address>
      <p>Газотранспортна система Болгарії зможе прийняти російський газ з трубопроводу "Турецький потік" на початку 2020 року.</p>
      <p>Про це заявив виконавчий директор компанії "Булгартрансгаз" Владімір Малінов, повідомляє "Європейська правда" з посиланням на <a href="https://www.24chasa.bg/">24часа.bg.</a></p>
      <p>За словами Малінова, будівництво 11-кілометрової ділянки від компресорної станції "Странджа", що з'єднує "Турецький потік" з болгарським "Балканським потоком", вже повністю завершене. Найближчими днями "Булгартрансгаз" почне заповнювати його, а Туреччина заповнить 140-кілометрову ділянку на своїй території.</p>
      <p>"Ми будемо готові до 15 грудня, вони, сподіваюся, до 20 грудня", - сказав Малинов.</p>
      <p>За його словами, це дозволить забезпечити від початку року постачання газу в Грецію і Північну Македонію за існуючими трубопроводами.</p>
      <p>Водночас до кінця травня 2020 року планується побудувати 308-кілометрову ділянку газопроводу від болгарського села Польскі-Сеновець до кордону Сербії поблизу міста Заечар. До того ж моменту до села Польскі-Сеновець планується протягнути 168-кілометрову ділянку газопроводу від компресорної станції поблизу міста Провадвя.</p>
      <p>Уже з 31 травня до Сербії через Болгарію можна буде постачати до 8,75 млн куб. м газу в день, що складе 3 млрд куб. м на рік, при споживанні газу в країні близько 2,4 млрд куб. м, каже Малінов.</p>
      <p>Нині Болгарія майже повністю залежить від постачання російського газу, який транспортується <b><a href="https://www.eurointegration.com.ua/news/2018/11/8/7089138/">через українську газотранспортну систему</a></b> і територію Румунії. </p>
      <p>Після 2020 року Болгарія планує задовільняти до 30% своєї потреби у природному газі з азербайджанського родовища "Шах-Деніз ІІ" транзитом через територію Греції.</p>
      <related>
        <a href="https://www.eurointegration.com.ua/news/2019/12/5/7103902/"/>
      </related>
    </article>
  </body>
</html>