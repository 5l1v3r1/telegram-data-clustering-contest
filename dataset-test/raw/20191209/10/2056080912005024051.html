<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/12/09/4002904_fbr_strelbata_na_sauditec_vuv_voenna_baza_v_sasht_se/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T10:42:00+00:00"/>
    <meta property="og:title" content="ФБР: Стрелбата на саудитец във военна база в САЩ се разследва като терористичен акт"/>
    <meta property="og:description" content="ФБР съобщи, че извършител на атаката е 21-годишният Мохамед Саид аш Шамрани, младши лейтенант от Кралските военновъздушни сили на Саудитска Арабия."/>
  </head>
  <body>
    <article>
      <h1>ФБР: Стрелбата на саудитец във военна база в САЩ се разследва като терористичен акт</h1>
      <address><time datetime="2019-12-09T10:42:00+00:00">09 Dec 2019, 10:42</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>ФБР съобщи, че извършител на атаката е 21-годишният Мохамед Саид аш Шамрани, младши лейтенант от Кралските военновъздушни сили на Саудитска Арабия, който получавал обучение в базата в Пенсакола.</p>
      <p>"Основната ни цел беше да потвърдим дали той е действал сам, или е бил част от по-голяма мрежа", заяви Рейчъл Рохас, специален агент на ФБР. Бюрото действа "с презумпцията, че това е терористичен акт", добави тя.</p>
      <p>По думите на Рохас някои саудитци, обучавани в базата, са били "близки със стрелеца" и движението им е ограничено в рамките на базата от саудитските им командири, които сътрудничат на разследването.</p>
      <p>ФБР "работи неуморно, за да установи евентуална идеология, която може да е била фактор при тази атака", посочи Рохас.</p>
      <p>Тя отказа да коментира информации, че други войници са записали стрелбата или че Аш Шамрани е организирал купон преди нападението, на който били гледани записи на масова стрелба. /БТА</p>
    </article>
  </body>
</html>