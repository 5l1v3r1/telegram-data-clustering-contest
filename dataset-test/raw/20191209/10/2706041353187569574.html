<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/222307/despoticki-treneri-maju-po-chlebe-domyselny-plan-nhl-nasilnostiam-coskoro-nadobro-odzvoni"/>
    <meta property="og:site_name" content="Športky.sk"/>
    <meta property="article:published_time" content="2019-12-09T10:05:00+00:00"/>
    <meta property="og:title" content="Despotickí tréneri majú po chlebe: Dômyselný plán NHL, násilnostiam čoskoro nadobro odzvoní"/>
    <meta property="og:description" content="NEW YORK - Komisár NHL Gary Bettman dôrazne volá po zmene hokejovej kultúry v najslávnejšej hokejovej profilige. Na stretnutí Rady guvernérov v kalifornskom Pebble Beach Bettman vyslal jasný signál, ..."/>
  </head>
  <body>
    <article>
      <h1>Despotickí tréneri majú po chlebe: Dômyselný plán NHL, násilnostiam čoskoro nadobro odzvoní</h1>
      <address>
        <time datetime="2019-12-09T10:05:00+00:00">09 Dec 2019, 10:05</time>
      </address>
      <p>NEW YORK - Komisár NHL Gary Bettman dôrazne volá po zmene hokejovej kultúry v najslávnejšej hokejovej profilige. Na stretnutí Rady guvernérov v kalifornskom Pebble Beach Bettman vyslal jasný signál, že nebude tolerovať násilné či rasistické správanie trénerov a iných členov realizačných tímov voči hráčom. Tento jeho apel vyplynul z nedávnych obvinení týkajúcich sa nevhodného správania trénerov, na ktoré sa po rokoch verejne posťažovali viacerí hráči.</p>
      <p><i><b>"Nebudeme tolerovať násilnosti v nijakej podobe. Svet sa mení k lepšiemu a my sme jeho súčasť. Toto je šanca na pozitívnu zmenu pre každého z nás spojených so športom, ktorí tak milujeme," </b></i>uviedol Gary Bettman, cituje ho aj portál TSN.</p>
      <p>Komisár NHL predstavil akčný plán, ktorý namieril proti možným násilníkom v NHL. Plánuje vytvoriť anonymnú linku pre hráčov aj ostatných členov realizačných tímov. Rovnako sa tréneri aj členovia manažmentu budú musieť raz do roka zúčastniť na špeciálnom seminári o nevhodnom správaní. Obťažovanie hráčov či iné formy nevhodného správania bude potrestané vedením mužstva alebo aj celej súťaže v závislosti od stupňa priestupku.</p>
      <figure>
        <img src="https://sportky.zoznam.sk/cacheImg/obr/1200px/gary-bettman-516835.jpg"/>
        <figcaption>Gary Bettman<cite><b>Zdroj:</b> TASR/AP</cite></figcaption>
      </figure>
      <p><i><b>"NHL dáva do pozornosti všetkých klubom, že ak dôjde k pochybeniu v súvislosti s násilným či inak nevhodným správaním, musia rátať s vážnou formou trestu zo strany vedenia súťaže," </b></i>vyhlásil Bettman.</p>
      <p>Vedenie NHL bude všetky prípadné sankcie a kroky proti násilníkom konzultovať s Hráčskou asociáciou a Trénerskou asociáciou. Vo vedení ligy vznikne aj špeciálna rada, ktorá bude mať na starosti túto oblasť.</p>
      <p>Na nekalé praktiky trénerov v zámorí vo vzťahu s hráčmi ako prvý upozornil útočník tmavej pleti Akim Aliu, ktorý istý čas hrával aj v tíme Banskej Bystrice. Tridsaťročný hráč s nigérijskými koreňmi rozpútal kontroverziu v súvislosti s trénerom Billom Petersom. Obvinil ho, že počas spoločného pôsobenia v tíme Rockford IceHogs v sezóne 2009/2010 ho tento kouč pravidelne verbálne napádal pre farbu jeho pleti.</p>
      <figure>
        <img src="https://sportky.zoznam.sk/cacheImg/obr/1200px/calgary-flames-akim-aliu-531579.jpg"/>
        <figcaption>Akim Aliu<cite><b>Zdroj:</b> SITA/AP/Mike Strasinger</cite></figcaption>
      </figure>
      <p>Peters napokon doplatil na diskriminačné správanie z minulosti a pred niekoľkými dňami ukončil pôsobenie na lavičke Calgary Flames. Ospravedlnil sa vedeniu "plameňov" za ofenzívnejší slovník, ktorý použil počas angažmánu v Rockforde. NHL sa však touto záležitosťou naďalej vážne zaoberá.</p>
      <p><i><b>"Som povzbudený, že komisár prijal mnoho zmien, ktoré sme navrhli na našom spoločnom stretnutí,. Teraz si musíme vyhrnúť rukávy, aby sme tie zmeny aj dokázali implementovať do praxe. Vďaka tomu bude náš šport rozmanitejší, bezpečnejší aj zodpovednejší. Musíme zabezpečiť, aby budúce generácie hokejistov neboli vystavené prekážkam a rasizmu, ktoré som zažíval počas svojej kariéry. Spoločne môžeme pre hokej urobiť niečo skutočne úžasné,"</b></i> reagoval na twitteri Akim Aliu, ktorý pôsobil v NHL, AHL, OHL, ECHL, ale aj na Slovensku a vo Švédsku.</p>
      <footer><b>Zdroj:</b> SITA<br/><b>Foto:</b> SITA/AP/Mary Altaffer</footer>
    </article>
  </body>
</html>