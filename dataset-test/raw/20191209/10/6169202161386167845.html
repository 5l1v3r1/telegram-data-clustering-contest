<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-industrie_feroviara-23539782-trenurile-vor-continua-circule-zilnic-cea-mai-veche-cale-ferata-montana-teritoriul-tarii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T10:51:00+00:00"/>
    <meta property="og:title" content="Trenurile vor continua să circule zilnic pe cea mai veche cale ferată montană de pe teritoriul țării"/>
    <meta property="og:description" content="Secția Oravița - Anina (M925), prima linie montană de pe teritoriul țării noastre, a fost la un pas de închidere, iar garniturile ar fi urmat să circule doar pe bază de precomandă, din partea"/>
  </head>
  <body>
    <article>
      <h1>Trenurile vor continua să circule zilnic pe cea mai veche cale ferată montană de pe teritoriul țării</h1>
      <address><time datetime="2019-12-09T10:51:00+00:00">09 Dec 2019, 10:51</time> by <a rel="author">Vlad Barza</a></address>
      <p><b>​Secția Oravița - Anina (M925), prima linie montană de pe teritoriul țării noastre, a fost la un pas de închidere, iar garniturile ar fi urmat să circule doar pe bază de precomandă, din partea a cel puțin 30 de doritori. Mai multe asociații din Banat au reușit să salveze cel puțin pentru moment linia. Ministrul Transporturilor, Lucian Bode, <a href="https://www.facebook.com/MinisterulTransporturilor/posts/2602831366612403?__xts__[0]=68.ARDeMNHtsZ9ZGh5k7VjRYuUUQ8HQkKM8nXEyuR48ras6YtVrxB_rKz8gAGN9PIQkzgbxcA-GwMzsxAFHBi0sHeWaVsE7kpPH2B9epGx6uLcmhvgRiL9vzsRrC-p5_lpVO-8pFeQLnChe8Uuhc0kc4uCrPt6W_hNOjb5KgMHJACSIA1jobsfV33etvzmRXvCdphOH7ZWcqvyGZYDVgq9TQ3F5BN-h-nOo026F5nOywJVSqsdu4PxLYi4Z4x_4pGJVHjI9DzZ65QpjJsjdxz5DIDAOORE3VlO7l5Z7QSYfPEWRA5dLVoaZ0OHhictCNYZlLyWRn2B4-rSQF82vESCBAg6E3I4p9eHrCzTS2FEQEet2Hl95Y9G5KYaVgifM5PPDKHnF-eVton3kMWI984z13qztJXnaO0J1hqtirCgVgGrqt73tbZORovtmJgSRxtBg7Lu3t_jrQuflUKlHE5C7LZv4r2_s86CLyCKYvFPV3dM9PPua7xZrXwqQfcU3&amp;__tn__=-R">a anunțat</a> duminică, pe pagina sa de Facebook, că trenul Oravița - Anina va continua să circule zilnic și după intrarea în vigoare a noului Mers al Trenurilor, pe 15 decembrie<br/></b><br/>Secția are14 tuneluri, 10 viaducte și tăieturi în munte pe o lungime de 21 de kilometri.<br/><br/>Construită de administrația Habsburgică, calea ferată Oravița - Anina este cea mai veche linie de cale ferată de pe actualul teritoriu al României. Are 33 de km, a fost deschisă în 1863 și este supranumită ”Semmering-ul bănățean” după numele primei linii montane adevărată din Europa, Semmering Bahn, deschisă în 1854 în Austria și aflată încă în funcțiune.<br/><br/>Linia Oravița - Anina este inclusă în Lista Monumentelor Istorice (2015) și reprezintă una dintre bijuteriile tehnice și arhitecturale din Europa de sud-est. Calea ferată Oravița - Anina este totodată și unul din cele mai importante puncte de atracție turistică din Banat.</p>
      <figure>
        <iframe src="https://www.youtube.com/embed/CQ2ChifSjxM" width="490" height="276" data-service="Youtube" scrolling="no"/>
      </figure>
      <p>Foarte mulți s-au arătat scandalizați de planul CFR Călători de a scoate cursa zilnică, mai ales că pe vreme bună este cerere mare pe una dintre cele mai frumoase trasee feroviare de la noi. Au fost demarate și <a href="https://campaniamea.declic.ro/petitions/salvati-calea-ferata-oravita-anina-1?bucket&amp;source=facebook-share-button&amp;time=1574960598&amp;utm_campaign&amp;utm_source=facebook&amp;share=a9ac5581-fd5c-4a6f-a279-1881aca87fa9">campanii</a> pentru salvarea liniei.<br/><br/>În plus, dacă alte țări investesc și aduc turiștii pe cele mai frumoase trasee de tren, la noi lucrurile merg tot mai rău.<br/><br/>Decizia a fost prezentată ca fiind un <a href="https://www.facebook.com/search/top/?q=banatul%20montan%20-%20ghidul%20tau%20turistic&amp;epa=SEARCH_BOX">mare succes</a> în Banat, practic vorbim de salvarea liniei.</p>
      <figure>
        <iframe src="https://www.youtube.com/embed/Jv2dmIiPtyk" width="490" height="276" data-service="Youtube" scrolling="no"/>
      </figure>
      <p>Un singur tren pe sens circulă pe cei 33 km, sunt șase opriri, călătoria durează două ore. În trecut erau trei trenuri pe sens în fiecare zi.<br/><br/>Menținerea circulației zilnice a trenurilor de călători pe ruta Oravița-Anina fusese anunțată încă de vineri seara de ministrul de Interne, Marcel Vela, cărășean de origine, însă nu venise confirmarea din partea Ministerului Transporturilor. Ulterior, Marcel Vela a revenit cu o nouă postare, la care a atașat și decizia în acest sens semnată de directorul general al CFR Călători, Valentin Dorobanțu, și de alți oficiali feroviari.<br/><br/>Cum arăta Mersul Trenurilor în 2005</p>
      <figure>
        <img src="https://media.hotnews.ro/media_server1/image-2019-12-9-23539802-0-oravita-anina-mersul-trenurilor-2005.jpg"/>
      </figure>
      <p></p>
    </article>
  </body>
</html>