<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30805"/>
    <meta property="og:site_name" content="ערים"/>
    <meta property="article:published_time" content="2019-12-09T10:30:27+00:00"/>
    <meta property="og:title" content="ח&quot;כ איציק שמולי פגש ניצולי שואה מרחובות, ובהם את דודתו של בני גנץ"/>
    <meta property="og:description" content="איציק שמולי, חבר הכנסת מטעם &quot;העבודה-גשר&quot; ויו&quot;ר שדולת הגמלאים, ביקר אתמול (ראשון) את ניצולי השואה מסניף רחובות של עמותת &quot;עמך והבטיח להמשיך ולפעול לרווחתם...איציק שמולי,."/>
  </head>
  <body>
    <article>
      <h1>ח"כ איציק שמולי פגש ניצולי שואה מרחובות, ובהם את דודתו של בני גנץ</h1>
      <h2>איציק שמולי, חבר הכנסת מטעם "העבודה-גשר" ויו"ר שדולת הגמלאים, ביקר אתמול (ראשון) את ניצולי השואה מסניף רחובות של עמותת "עמך והבטיח להמשיך ולפעול לרווחתם</h2>
      <address><time datetime="2019-12-09T10:30:27+00:00">09 Dec 2019, 10:30</time> by <a rel="author">אלעד חיימוביץ'</a></address>
      <p>איציק שמולי, חבר הכנסת מטעם "העבודה-גשר", ביקר אתמול (ראשון) את ניצולי השואה מסניף רחובות של עמותת "עמך". חברי מועדון "עמך" רחובות קיבלו בשמחה את ח"כ שמולי, המשמש גם כיו"ר שדולת הגמלאים. במקום נכחו גם ילדי כיתה ז' מבית הספר דה שליט, שהגיעו למקום במסגרת הפעילויות הבין-דוריות הנעשות במועדון.</p>
      <p>רגע השיא של הביקור היה כאשר חיה וייס גנץ, דודתו של בני גנץ שמשתתפת בפעילות המועדון, שוחחה עם שמולי על הצורך והחשיבות הרבה של השגת אחדות בעם.</p>
      <p>המועדון היה מלא בעשרות ניצולי שואה, שהגיעו כדי לפגוש את חבר הכנסת שמולי, הם סיפרו לו בהתרגשות על האופן בו עמותת "עמך" תרמה לשיפור עצום בחייהם: "עמך הצילה את חיי, הגעתי במצב נפשי קשה ובזכות הטיפול המסור זכיתי כאן לא רק בחברים נוספים אלא באחים" סיפרה אחת מחברות המועדון.</p>
      <p>ח"כ שמולי התרגש מאוד מהמפגש וסיפר לחברי המועדון על פעילותו הפוליטית למענם ולמען שאר בני הגיל השלישי במדינה. הוא סיים את ביקורו המרגש בהבטחה להמשיך ולפעול לרווחתם.</p>
      <p>עמותת עמך, המרכז הישראלי לתמיכה נפשית וחברתית בניצולי שואה ובדור השני, היא עמותה ללא מטרות רווח אשר מעניקה טיפול נפשי ותמיכה חברתית לכ-20 אלף ניצולי שואה ובני משפחותיהם. העמותה פועלת באמצעות רשת של 15 מרכזים הפזורים בכל רחבי הארץ, מנהריה בצפון ועד לבאר שבע ושדרות בדרום, כמו גם לבתיהם של ניצולים מרותקים.</p>
    </article>
  </body>
</html>