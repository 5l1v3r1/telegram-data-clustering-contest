<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/in-timp-ce-dna-perchezitioneaza-sediul-psd-ludovic-orban-anunta-ca-incepe-lupta-neobosita-impotriva-coruptiei_1411133.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T10:41:16+00:00"/>
    <meta property="og:title" content="În timp ce DNA percheziționează sediul PSD, Ludovic Orban anunță că începe LUPTA NEOBOSITĂ împotriva corupției"/>
    <meta property="og:description" content="Premierul Ludovic Orban a transmis, luni, un mesaj cu prilejul Zilei Internaționale împotriva corupției, în care a reiterat angajamentul și..."/>
  </head>
  <body>
    <article>
      <h1>În timp ce DNA percheziționează sediul PSD, Ludovic Orban anunță că începe LUPTA NEOBOSITĂ împotriva corupției</h1>
      <address><time datetime="2019-12-09T10:41:16+00:00">09 Dec 2019, 10:41</time> by <a rel="author">Loredana Codruț</a></address>
      <p>Premierul Ludovic Orban a transmis, luni, un mesaj cu prilejul Zilei Internaționale împotriva corupției, în care a reiterat angajamentul și determinarea Guvernului pe care îl conduce în a susține„neobosit” lupta anticorupție.</p>
      <p>„Lupta împotriva corupției este dezideratul care a unit români de toate vârstele, din medii și cu preocupări diferite, și față de care și-au exprimat susținerea fără echivoc. Fie prin mijlocul democratic al votului, prin campanii publice și chiar prin proteste de stradă, cetățenii au luat atitudine de fiecare dată când combaterea corupției a fost slăbită sau pusă în pericol. Atitudinea civică fermă și mesajul răspicat exprimate de români dovedesc gradul înalt de conștientizare a efectelor acestui flagel: menținerea sărăciei, servicii sociale de slabă calitate, dezbinarea societății”, a afirmat Ludovic Orban, printr-un comunicat al Executivului remis, luni, MEDIAFAX.</p>
      <p>Șeful Guvernului a apreciat implicarea societății românești pentru sprijinirea combaterii corupției și consolidarea justiției.</p>
      <p>„Pentru mine, ca prim-ministru, atitudinea curajoasă și implicată a societății reprezintă un sprijin important al acțiunii guvernamentale de combatere a corupției și de consolidare a independenței justiției, componentă esențială a acestui efort. Astăzi (luni - n.r.), de Ziua internațională împotriva corupției, vreau să reiterez angajamentul și determinarea Guvernului pe care îl conduc de a susține neobosit această luptă”, a completat Orban.</p>
      <p>Acesta a mai spus că dezideratul Executivului este de a construi o Românie puternică în care dezvoltarea economiei să nu fie înfrânată de corupție.</p>
      <p>„Este dezideratul nostru să construim o Românie puternică, în care economia să se dezvolte fără bariera corupției, prin politici publice menite să stimuleze încredere investitorilor și competiția corectă. Ne-am făcut un obiectiv din creșterea credibilității României în plan extern, fundamentată pe valori democratice și pe cele ale statului de drept. Este un țel al Guvernului nostru să creștem performanța în educație și sănătate și să prosperăm prin muncă, creativitate, onestitate și bun simț. Toate aceste lucruri le putem realiza împreună, fiind uniți în această luptă împotriva corupției!”, a conchis Orban.</p>
    </article>
  </body>
</html>