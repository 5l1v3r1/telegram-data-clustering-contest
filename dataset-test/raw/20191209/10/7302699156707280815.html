<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000117695"/>
    <meta property="og:site_name" content="MGR Online"/>
    <meta property="article:published_time" content="2019-12-09T10:47:00+00:00"/>
    <meta property="og:title" content="3 โบรกเกอร์มองลบหาก &quot;AOT&quot; ต้องแบ่งรายได้ PSC กดราคาหุ้นร่วง 2.99%"/>
    <meta property="og:description" content="จากกรณีข่าวที่ระบุว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบหมายให้กรมท่าอากาศยานทำการศึกษาความเป็นไปได้ในการจัดเก็บค่าธรรมเนียมผู้โดยสารขาออก (PSC) จากสนามบิน 6 แห่งที่ บมจ.ท่าอากาศยานไทย (AOT) บริหารจัดการอยู่เข"/>
  </head>
  <body>
    <article>
      <h1>3 โบรกเกอร์มองลบหาก "AOT" ต้องแบ่งรายได้ PSC กดราคาหุ้นร่วง 2.99%</h1>
      <address><time datetime="2019-12-09T10:47:00+00:00">09 Dec 2019, 10:47</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012169101.JPEG"/>
      </figure>
      <p><b>จากกรณีข่าวที่ระบุว่า นายศักดิ์สยาม ชิดชอบ รัฐมนตรีว่าการกระทรวงคมนาคม ได้มอบหมายให้กรมท่าอากาศยานทำการศึกษาความเป็นไปได้ในการจัดเก็บค่าธรรมเนียมผู้โดยสารขาออก (PSC) จากสนามบิน 6 แห่งที่ บมจ.ท่าอากาศยานไทย (AOT) บริหารจัดการอยู่เข้าบัญชีเงินทุนหมุนเวียนกรมท่าอากาศยานนั้น ทางบทวิเคราะห์ของ 3 บริษัทหลักทรัพย์ ได้ประเมินผลกระทบต่อกรณีดังกล่าวเอาไว้ดังนี้</b><br/><br/>บล.กสิรกรไทย ประเมินว่า กรณีนี้คาดว่ากรมท่าอากาศยานจะขอให้สำนักงานคณะกรรมการกฤษฎีกาตีความข้อกฎหมายตามพระราชบัญญัติการเดินอากาศ มาตรา 60/43 ว่าใช้ได้กับสนามบิน 6 แห่งที่ AOT ดูแลอยู่หรือไม่ ซึ่งมีมุมมองเชิงลบต่อข่าวดังกล่าวเพราะอาจก่อให้เกิด downside risk ต่อราคาเป้าหมายและประมาณการกำไรได้<br/><br/>โดยเชื่อว่าประเด็นสำคัญที่สำนักงานคณะกรรมการกฤษฎีกาจะพิจารณาคือ 1) สนามบิน 6 แห่งของ AOT นั้นเป็นส่วนหนึ่งของสินทรัพย์ที่จดทะเบียนเป็นหลักทรัพย์ ต่างจากสนามบิน 29 แห่งของกรมท่าอากาศยานที่เป็นรัฐวิสาหกิจ 100% 2) เพื่อตรวจสอบว่า พ.ร.บ. ดังกล่าวใช้ได้กับทุกสนามบินในประเทศไทยซึ่งรวมถึง 3 สนามบินของ BA หรือไม่ และ 3) พ.ร.บ. ดังกล่าวจะส่งผลกระทบต่อกิจการร่วมค้าโครงการอู่ตะเภาอย่างไร ในกรณีที่เลวร้ายที่สุดคือการที่กรมท่าอากาศยานเรียกเก็บเงินจาก PSC ของ AOT ในอัตราส่วน 10% เข้าบัญชีเงินทุนหมุนเวียน<br/><br/>ราคาเป้าหมายสิ้นปี FY2563 ของเราจะลดลงเหลือ 82.10 บาท และก่อให้เกิด downside risk ต่อประมาณการกำไรปี FY2563-64 ของเราในระดับ 5.2% และ 4.9%<br/><br/>ด้าน บล.โนมูระ พัฒนสิน ระบุว่า มีมุมมอง Negative โดยประเด็นข้างต้นทำให้ AOT มีความเสี่ยงต้องแบ่งรายได้ PSC เข้ากองทุนหมุนเวียนของกรมท่าอากาศยาน ทำให้กำไรสุทธิและราคาเป้าหมาย (TP20F) ของ AOT มี Downside risk -3% ถึง -8% และ -3% ถึง -6% ตามลำดับ<br/><br/>อย่างไรก็ดี หากรัฐฯ มีการใช้เงินทุนหมุนเวียนของกรมท่าอากาศยานอย่างมีประสิทธิภาพเชื่อว่าจะช่วยให้อุตฯ การบินไทยมีศักยภาพในการแข่งขันสูงขึ้น ทั้งนี้ ประเด็นข้างต้นยังต้องกฤษฎีกาตีความก่อน<br/><br/>โนมูระ ประเมินเป็น 3 Scenarios ประกอบด้วย 1) กฤษฎีกาตีความว่ากฎหมายข้างต้นไม่รวมถึงสนามบินของ AOT ประเด็นข้างต้นจะไม่มีผลต่อกำไรสุทธิและราคาเป้าหมายของ AOT 2) กฤษฎีกาตีความว่ากฎหมายข้างต้นรวมสนามบินของ AOT ด้วย และรัฐมนตรีฯ กำหนดให้ AOT แบ่งรายได้ PSC ในสัดส่วน 5% เข้ากองทุนหมุนเวียนฯ จะทำให้กำไรสุทธิและราคาเป้าหมาย (TP20F) มี Downside risk -3% ถึง -4% และ -3% ตามลำดับ และ 3) กฤษฎีกาตีความว่ากฎหมายข้างต้นรวมสนามบินของ AOT ด้วย และรัฐมนตรีฯ กำหนดให้ AOT แบ่งรายได้ PSC ในสัดส่วน 10% เข้ากองทุนหมุนเวียนฯ จะทำให้กำไรสุทธิและราคาเป้าหมาย (TP20F) มี Downside risk -6% ถึง -8% และ -6% ตามลำดับ (Exhibit 1)<br/><br/>ส่วน บล.เมย์แบงก์ กิมเอ็ง (ประเทศไทย) กล่าวว่า ข่าวดังกล่าวของ AOT ทำให้วิตกกำไรปี 63 ถูกกระทบหากต้องแบ่งรายได้จัดเก็บค่าบริการผู้โดยสารขาออก (Passenger Service Charge : PSC) เข้ากองทุนหมุนเวียนกรมท่าอากาศยาน<br/><br/>ทั้งนี้ ประเด็นดังกล่าวนักลงทุนได้เทขายหุ้นออกมาอย่างต่อเนื่อง ส่งผลกระทบทำให้ราคาหุ้น AOT วันนี้ (9 ธ.ค.) ปรับตัวลดลงตั้งแต่เปิดการซื้อขายภาคเช้า โดยราคาแตะระดับต่ำสุดที่ 72.50 บาท สูงสุดที่ 73.25 บาท ก่อนจะปิดการซื้อขายที่ 73.00 บาท ลดลงจากวันก่อนหน้า 2.25 บาท หรือ 2.99%</p>
    </article>
  </body>
</html>