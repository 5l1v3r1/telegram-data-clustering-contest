<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.moviezine.se/nyheter/the-l-word-kommer-tillbaka-generation-q-hbo-nordic"/>
    <meta property="og:site_name" content="MovieZine"/>
    <meta property="article:published_time" content="2019-12-09T10:00:15+00:00"/>
    <meta property="og:title" content="&quot;The L Word&quot; är tillbaka i ny modern tappning"/>
    <meta property="og:description" content="Nu kommer äntligen den efterlängtade uppföljaren &quot;The L Word: Generation Q&quot; och vi har sett de tre första avsnitten."/>
  </head>
  <body>
    <article>
      <h1>"The L Word" är tillbaka i ny modern tappning</h1>
      <address><time datetime="2019-12-09T10:00:15+00:00">09 Dec 2019, 10:00</time> by <a rel="author">EliSophie Andrée</a></address>
      <p>
        <b>Nu kommer äntligen den efterlängtade uppföljaren "The L Word: Generation Q" och vi har sett de tre första avsnitten.</b>
      </p>
      <p>Mellan åren 2004 till 2009 skedde ett lesbiskt fenomen när tv-serien "The L Word" plötsligt tog över rutan. Tv-serien blev snabbt otroligt populär och nådde efter ett tag kultstatus. Det var även första gången som kvinnor inom HBTQ-spektrat syntes på tv med historier som främst inte kretsade kring att bli mördade eller våldtagna, utan de fick istället enbart vara med i en relativ enkel dramakomedi.</p>
      <figure>
        <img src="https://mz-prod.s3.amazonaws.com/uploads/photo/file/362217/large_0b61ab9fe375b50a02a834ab60667f80-1034809_1_0_trl01_1280x640.jpg"/>
      </figure>
      <h3>
        <b>Favoriterna från förr är tillbaka </b>
      </h3>
      <p>Serien utspelar sig tio år efter händelserna i "The L Word" men istället för att karaktärerna befinner sig i West Hollywood så har de bytt spelplats till Silver Lake i Los Angeles. Tv-serien landar på endast åtta avsnitt i jämförelse med "The L Words" sedvanliga 12-13 per säsong.</p>
      <p>"The L Word: Generation Q" handlar om Bette, öppet lesbisk och som kandiderar till borgmästare. Ett val som väcker både avund, hat och kärlek. Det handlar även om Shane, som kommer tillbaka efter att det blir trubbel mellan henne och frun. Vi får även följa Alice som driver en populär talk show, där kärleken spirar bland de anställda.</p>
      <p>Fansen från originalserien kommer bli överlyckliga över att se Katherine Moennig, Jennifer Beals och Leisha Hailey alla reprisera sina respektive roller.</p>
      <figure>
        <img src="https://mz-prod.s3.amazonaws.com/uploads/photo/file/362219/large_0b61ab9fe375b50a02a834ab60667f80-The-L-Word-Generation-Q-1.jpg"/>
      </figure>
      <h3>
        <b>En ny generation tar över </b>
      </h3>
      <p>Det är många nya ansikten i "The L Word: Generation Q" med bland annat Jamie Clayton, Jacqueline Toboni och Arienne Mandi. Även om det är många nya berättelser som drar igång så är tonen och stilen densamma från originalserien och fansen lär definitivt känna igen sig.</p>
      <p>"The L Word: Generation Q" öppnar upp för möjligheten att introducera en helt ny publik och en helt ny generation till "The L Word" och den lesbiska sfären. Som tittare krävs det heller inte att ha sett ens originalserien utan det blir enbart en extra bonus för den insatte, vilket i sin tur lär underlätta i att kunna nå en publik.</p>
      <figure>
        <img src="https://mz-prod.s3.amazonaws.com/uploads/photo/file/362218/large_0b61ab9fe375b50a02a834ab60667f80-showtime_thelword_resized_bc.jpg"/>
      </figure>
      <h3>
        <b>Finstämt, roligt och maximalt med lesbiskt </b>
      </h3>
      <p>"The L Word: Generation Q" är en rapp dramakomedi om lesbiskhet och lesbiska. Det är en klassisk såpopera med intriger som konstant avlöser varandra och perfekt för ett-avsnitt-i-veckan-tittandet. Det är en direkt uppfräschning av det som behövdes och skådespelarna verkar glada över att damma av sina gamla roller för möjligheten att åter medverka.</p>
      <p>Det glädjer mig att skaparna har moderniserat serien på alla plan, både framför och bakom kameran. Hela säsongen är regisserad av kvinnor och det är inte enbart vita karaktärer som dominerar i tv-serien. Det återstår att se om "The L Word: Generation Q" blir en lika stor publiksuccé som "The L Word" men den har alldeles rätt ingredienser för att det skulle kunna bli möjligt.</p>
      <p>Se trailern till "The L Word: Generation Q" här:</p>
      <figure>
        <iframe src="https://www.youtube.com/embed/brkZIIwZvqM" width="640" height="360" data-service="Youtube" scrolling="no"/>
      </figure>
      <p>
        <i>"The L Word: Generation Q" har premiär den 9 december hos HBO Nordic.</i>
      </p>
      <related>
        <h4>Relaterade artiklar</h4>
        <a href="https://www.moviezine.se/nyheter/tv-premiarerna-december-the-witcher-vikings-ture-sventon"/>
      </related>
    </article>
  </body>
</html>