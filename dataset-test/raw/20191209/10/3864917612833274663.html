<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2834080-glava-evropejskoi-diplomatii-spodivaetsa-na-pozitivnij-rezultat-normandi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:57:00+00:00"/>
    <meta property="og:title" content="Глава європейської дипломатії сподівається на позитивний результат &quot;Норманді&quot;"/>
    <meta property="og:description" content="Високий представник ЄС із закордонних справ і безпекової політики Жозеп Боррель сподівається, що під час &quot;нормандського саміту&quot; у Парижі буде досягнуто прогрес, який дозволить просуватися до мирного та стійкого вирішення конфлікту в Україні."/>
  </head>
  <body>
    <article>
      <h1>Глава європейської дипломатії сподівається на позитивний результат "Норманді"</h1>
      <h2>Високий представник ЄС із закордонних справ і безпекової політики Жозеп Боррель сподівається, що під час "нормандського саміту" у Парижі буде досягнуто прогрес, який дозволить просуватися до мирного та стійкого вирішення конфлікту в Україні.</h2>
      <address>
        <time datetime="2019-12-09T10:57:00+00:00">09 Dec 2019, 10:57</time>
      </address>
      <p>Про це він заявив перед початком Ради міністрів ЄС із закордонних справ у Брюсселі.</p>
      <p>Відповідна інформація оприлюднена <a href="https://eeas.europa.eu/headquarters/headquarters-homepage/71689/remarks-high-representativevice-president-josep-borrell-upon-arrival-foreign-affairs-council_en">на сайті Європейської служби зовнішніх дій</a>.</p>
      <p>"Ми сподіваємось на прогрес. Останніми часом був певний позитивний розвиток, зокрема, розведення військ та зброї. Тож ми вважаємо, що (завдяки) цій зустрічі ми зможемо працювати та просуватися до мирного і стійкого рішення конфлікту в Україні, вирішення якого є одним із найбільш важливих пріоритетів Європейського Союзу", - зауважив Боррель.</p>
      <p>Відповідаючи на запитання про те, чи послабить позиція Франції позицію України на цих переговорах, Високий представник заперечив таке припущення та наголосив, що "Європа є повністю об’єднана у цьому питанні".</p>
      <p>Як повідомляв Укрінформ, <a href="https://www.ukrinform.ua/rubric-polytics/2833701-vizit-do-pariza-zelenskij-rozpocne-iz-zustrici-z-makronom.html">9 грудня 2019 року в Парижі відбудеться саміт лідерів країн нормандського формату</a> — України, Росії, Франції та Німеччини. В рамках саміту заплановані двосторонні зустрічі всіх лідерів країн-учасників. Зокрема Президент України Володимир Зеленський зустрінеться з Президентом Росії Володимиром Путіним.</p>
      <p>Раніше Зеленський заявив, що лідери країн нормандської четвірки обговорять повернення полонених, припинення вогню, контроль над українсько-російським кордоном і вибори на <a href="https://www.ukrinform.ua/tag-donbas">Донбасі</a>.</p>
      <p>Востаннє такий саміт відбувся 19 жовтня 2016 року в Берліні. Тоді його учасники визнали, що жодного прориву в урегулюванні конфлікту на Донбасі досягнути не вдалося.</p>
      <p>Фото: CLAUDIO ÁLVAREZ</p>
    </article>
  </body>
</html>