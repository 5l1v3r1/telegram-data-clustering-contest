<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/grozljive-podrobnosti-veriznega-trcenja-kriv-je-hrvaski-drzavljan-258638"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Grozljive podrobnosti verižnega trčenja, kriv je hrvaški državljan"/>
    <meta property="og:description" content="Včeraj ob 18.39 so bili policisti obveščeni o hujši prometni nesreči na cesti Dragonja–Šmarje, v kateri so bila udeležena štiri vozila. Ugotovili so, da je povzročil prometno nesrečo 62-le..."/>
  </head>
  <body>
    <article>
      <h1>Grozljive podrobnosti verižnega trčenja, kriv je hrvaški državljan</h1>
      <h2>V nedeljo ob 18.38 se je na glavni cesti Koper–Dragonja zgodila prometna nesreča s smrtnim izidom.</h2>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">S. U.</a></address>
      <p>Včeraj ob 18.39 so bili policisti obveščeni o hujši prometni nesreči na cesti Dragonja–Šmarje, v kateri so bila udeležena štiri vozila. Ugotovili so, da je povzročil prometno nesrečo 62-letni državljan Hrvaške, ki je z osebnim avtomobilom vozil od Kopra proti Dragonji.</p>
      <h3>Zapeljal v levo preko dvojne neprekinjene ločilne črte</h3>
      <p>»Na tem delu ceste so trije prometni pasovi (eden smer Dragonja in dva smer Koper). V levem ovinku je zapeljal v levo preko dvojne neprekinjene ločilne črte ter čelno trčil v osebni avto, ki ga je v nasprotni smeri pravilno pripeljal 65-letni državljan Italije. Za vozilom Italijana sta vozila še dva voznika (71-letni državljan Italije in 53-letni državljan Slovenije) in oba trčila v bok vozila državljana Italije. Ta se je po trku prevrnil na bok in obstal. V vozilu 65-letnega državljana Italije je bil kot sopotnik na sprednjem sedežu 89-letni državljan Italije. Ta je na kraju nesreče umrl, zanj je bila odrejena sodna obdukcija. V tem vozilu sta bili še dve potnici, ki sta se v nesreči huje poškodovali,« so sporočili iz PU Koper.</p>
      <h4>Preberite: <u><a href="https://www.slovenskenovice.si/kronika/doma/clanek/v-grozljivem-trcenju-stirih-vozil-umrl-potnik-trije-huje-poskodovani-258490">V grozljivem trčenju štirih vozil umrl potnik, trije huje poškodovani </a></u></h4>
      <h3>Sledi kazenska ovadba</h3>
      <p>Preiskovalna sodnica bo odredila sodnega izvedenca za pregled vozil. Povzročitelj nesreče je bil ob trčenju lažje poškodovan. Na kraju nesreče niso mogli opraviti preizkusa alkoholiziranosti. Odpeljan je bil v SB Izola, zanj pa je bil odrejen strokovni pregled na alkohol, zdravila in mamila. Kazensko bo ovaden zaradi povzročitve prometne nesreče iz malomarnosti. Cesta je bila zaprta vse do 0.33.</p>
    </article>
  </body>
</html>