<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/sport/20191209_Az_utolso_meccsen_is_kikapott_a_noi_kezilabdavalogatott"/>
    <meta property="og:site_name" content="HVG.hu"/>
    <meta property="article:published_time" content="2019-12-09T10:38:00+00:00"/>
    <meta property="og:title" content="Az utolsó meccsén is kikapott a női kézilabda-válogatott"/>
    <meta property="og:description" content="A 14. lett csak a magyar válogatott a kézilabda-világbajnokságon"/>
  </head>
  <body>
    <article>
      <h1>Az utolsó meccsén is kikapott a női kézilabda-válogatott</h1>
      <address><time datetime="2019-12-09T10:38:00+00:00">09 Dec 2019, 10:38</time> by <a rel="author">hvg.hu/MTI</a></address>
      <p>
        <b>A 14. lett csak a magyar válogatott a kézilabda-világbajnokságon</b>
      </p>
      <p><a href="https://hvg.hu/sport/20191208_Magyar_siker_Argentina_ellen_a_noi_kezilabdavilagbajnoksagon">A magyar női kézilabda-válogatott</a> a 14. helyen zárta a Japánban zajló olimpiai kvalifikációs világbajnokságot, miután utolsó mérkőzésén 26-21-re kikapott a francia csapattól.</p>
      <p>A magyar csapat múlt pénteken esett ki a csoportjából, miután úgy kapott ki Romániától, hogy egy döntetlennel már meglett volna a középdöntő, a románok pedig a meccsnek csak az utolsó nyolc másodpercében vezettek. A 13-16. helyért játszva Argentínát simán verte ezután a válogatott, az 13. helyről döntő meccs azonban újra vereséggel zárult.</p>
      <blockquote><a href="https://hvg.hu/sport/20191206_kezilabda_veresegek_nagy_leblokkolasok">Kézilabda-vb: megint jött a dráma, amit mindig lehetetlennek hiszünk<br/></a>A Románia elleni meccs eredményén múlt a továbbjutás a magyar női kézilabda-válogatott számára a Japánban zajló kvalifikációs világbajnokság csoportköréből. Nem jött össze. Kovacsicsék végig vezettek, a második félidőt hat gólos előnyről kezdték, ezt dolgozták le a románok, és fordítottak az utolsó másodpercekben. 28-27 lett a vége.</blockquote>
      <p>A félidő még 12-12 volt, és egészen a 46. percig, 18-18-ig egy-két gólos különbség volt csak a két csapat között. A franciák onnan elhúztak a magyarok mellől, és innen már nem is volt visszaút, ötgólos vereség lett a vége.</p>
      <p>A magyar csapat akkor jut ki a márciusi olimpiai selejtezőre, ha a tavalyi Eb 2-6. helyezettjei, vagyis Oroszország, Hollandia, Norvégia, Svédország és Románia közül legalább négy válogatott kivívja az olimpiai szereplés, illetve a selejtezőn való részvétel jogát a világbajnokságon.</p>
    </article>
  </body>
</html>