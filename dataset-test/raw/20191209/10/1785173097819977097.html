<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/patru-asociatii-de-elevi-cer-guvernului-sa-opreasca-angajarea-raspunderii-pentru-abrogarea-oug-51-2019-privind-transportul-public-si-sa-o-respinga-in-parlament-1922404609002019121019193471"/>
    <meta property="og:site_name" content="News.ro"/>
    <meta property="article:published_time" content="2019-12-09T10:46:00+00:00"/>
    <meta property="og:title" content="Patru asociaţii de elevi cer Guvernului să oprească angajarea răspunderii pentru abrogarea OUG 51/2019 privind transportul public şi să o respingă în Parlament"/>
    <meta property="og:description" content="Asociaţiile de elevi din România - Asociaţia Elevilor din Constanţa, Asociaţia Elevilor din Bucureşti şi Ilfov, Asociaţia Vâlceană a Elevilor şi Asociaţia Elevilor din Maramureş - cer Guvernului să oprească angajarea răspunderii pe tema ordonanţei 51/2019 care a scos transportul judeţean din sfera serviciilor publice şi doresc ca această ordonanţă să fie respinsă în Parlament."/>
  </head>
  <body>
    <article>
      <h1>Patru asociaţii de elevi cer Guvernului să oprească angajarea răspunderii pentru abrogarea OUG 51/2019 privind transportul public şi să o respingă în Parlament</h1>
      <address><time datetime="2019-12-09T10:46:00+00:00">09 Dec 2019, 10:46</time> by <a rel="author">News.ro</a></address>
      <p>
        <b>Asociaţiile de elevi din România - Asociaţia Elevilor din Constanţa, Asociaţia Elevilor din Bucureşti şi Ilfov, Asociaţia Vâlceană a Elevilor şi Asociaţia Elevilor din Maramureş - cer Guvernului să oprească angajarea răspunderii pe tema ordonanţei 51/2019 care a scos transportul judeţean din sfera serviciilor publice şi doresc ca această ordonanţă să fie respinsă în Parlament.</b>
      </p>
      <p>Cele patru asociaţii de elevi au transmis luni, printr-un comunicat de presă, că au fost sceptice cu privire la anunţul Guvernului de a-şi angaja răspunderea pe tema OUG 51/2019 cea care a eliminat transportul judeţean din sfera serviciilor publice şi, astfel, a eliminat posibilitatea ca operatorilor să le fie impuse obligaţii precum acordarea de reduceri pentru elevi sau practicarea unor trasee neprofitabile.</p>
      <p>“Dorim să precizăm faptul că, încă de la început, am fost sceptici privind această măsură, având în vedere următoarele aspecte: &lt;&lt;Abrogarea&gt;&gt; OUG nr. 51/2019 este irealizabilă, ea cuprinzând norme de modificare, care, în conformitate cu prevederile Legii nr. 24/2000 privind tehnica legislativă nu pot fi abrogate. Proiectul de lege pentru aprobarea acestei ordonanţe se află în Parlamentul României la acest moment, fiind astăzi, 9 decembrie, pe ordinea de zi a şedinţei de plen de la Camera Deputaţilor. Astfel, având în vedere faptul că procedura este una mai rapidă şi mai sigură, suntem de părere că soluţia legislativă ar fi respingerea ordonanţei în plenul Camerei Deputaţilor, lucru pe care Guvernul României ar trebui să îl sprijine”, se arată în comunicat.</p>
      <p>Asociaţiile spun că amestecarea transportului cu discuţiile pe legile justiţiei reprezintă un risc enorm.</p>
      <p>“În contextul angajării răspunderii, Guvernul a anunţat că va uza de această procedură constituţională pentru a rezolva mai multe probleme, majoritatea dintre ele controversate, astfel existând riscul ca Guvernul să pice şi problema transportului să nu fie rezolvată, ba chiar înrăutăţită. Totodată, există jurisprudenţă a Curţii Constituţionale a României privind angajarea răspunderii pe proiecte de legi care se află în Parlament, asupra căreia instanţa a decis că este neconstituţională”, precizează sursa citată.</p>
      <p>Cele patru asociaţii de elevi au precizat că Guvernul României nu a făcut public proiectul legislativ pe care îşi va angaja răspunderea în ceea ce priveşte această ordonanţă de urgenţă, iar acestea au aflat că proiectul ar propune o soluţie legislativă care nu ar rezolva problema, ci ar înrăutăţi-o prin faptul că realizarea de achiziţii publice pentru transportul elevilor de către consiliile judeţene.</p>
      <p>“Nu numai că această măsură este una nesigură, deoarece stă în voinţa sau lipsa de voinţă a operatorilor de transport de a realiza aceste curse, dar ea nu rezolvă problema reducerilor elevilor care acum nu mai pot fi acordate de către consiliile judeţene. Astfel, dacă Guvernul plănuieşte să îşi angajeze răspunderea pe această variantă, ar fi mai oportun să nu o facă, deoarece riscă să mai aducă o lovitură elevilor din mediul rural, punând astfel sub semnul întrebării dacă vor avea aceştia vreodată asigurat transportul”, au mai transmis asociaţiile.</p>
      <p>Elevii consideră că problema care opreşte decontarea navetei elevilor o reprezintă tarifelele maximale impuse de către Guvern printr-o hotărâre din 2016.</p>
      <p>“În plus, referitor la afirmaţiile din spaţiul public ale membrilor Guvernului, considerăm că aceştia se află într-o eroare, spunând că problema decontării navetei elevilor va fi rezolvată prin abrogarea acestei ordonanţe, când, de fapt, este fals. Problema care opreşte decontarea navetei elevilor sunt tarifele maximale impuse de către Guvern prin HG nr. 863/2016, iar ea ar putea fi rezolvată dacă Ministerul Educaţiei ar realiza şi propune în Guvern un proiect pentru abrogarea acestei hotărâri. Solicităm, astfel, Guvernului României, să renunţe la angajarea răspunderii pe tema OUG nr. 51/2019 şi să sprijine respingerea acestei ordonanţe în Parlament, în beneficiul elevilor din România”, se mai arată în comunicatul asociaţiilor elevilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>