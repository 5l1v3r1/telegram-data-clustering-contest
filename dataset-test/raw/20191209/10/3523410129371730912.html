<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644355/%D8%A8%D8%A7-%DA%A9%D8%A7%D8%B1%D9%87%D8%A7%DB%8C-%D8%AF%D9%86%DB%8C%D8%B2%D9%84%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%AA%D8%B1%D8%A7%DA%A9%D8%AA%D9%88%D8%B1-%D9%BE%D8%B3%D8%AA-%D8%A8%D8%A7%D8%B2%DB%8C%E2%80%8C%D8%B4%D8%A7%D9%86-%D8%B1%D8%A7-%D9%81%D8%B1%D8%A7%D9%85%D9%88%D8%B4-%DA%A9%D8%B1%D8%AF%D9%87-%D8%A8%D9%88%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T10:08:00+00:00"/>
    <meta property="og:title" content="با کارهای دنیزلی بازیکنان تراکتور پست بازی‌شان را فراموش کرده بودند"/>
    <meta property="og:description" content="مدیرعامل باشگاه تراکتور گفت که سرمربی آینده تیم فوتبال این باشگاه فردی جوان خواهد بود که از نیم‌فصل دوم هدایت تبریزی‌ها را برعهده خواهد گرفت."/>
  </head>
  <body>
    <article>
      <h1>
        <a href="https://www.bultannews.com/fa/news/644355/%D8%A8%D8%A7-%DA%A9%D8%A7%D8%B1%D9%87%D8%A7%DB%8C-%D8%AF%D9%86%DB%8C%D8%B2%D9%84%DB%8C-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%AA%D8%B1%D8%A7%DA%A9%D8%AA%D9%88%D8%B1-%D9%BE%D8%B3%D8%AA-%D8%A8%D8%A7%D8%B2%DB%8C%E2%80%8C%D8%B4%D8%A7%D9%86-%D8%B1%D8%A7-%D9%81%D8%B1%D8%A7%D9%85%D9%88%D8%B4-%DA%A9%D8%B1%D8%AF%D9%87-%D8%A8%D9%88%D8%AF%D9%86%D8%AF">با کارهای دنیزلی بازیکنان تراکتور پست بازی‌شان را فراموش کرده بودند</a>
      </h1>
      <h2>مدیرعامل باشگاه تراکتور گفت که سرمربی آینده تیم فوتبال این باشگاه فردی جوان خواهد بود که از نیم‌فصل دوم هدایت تبریزی‌ها را برعهده خواهد گرفت.</h2>
      <address><time datetime="2019-12-09T10:08:00+00:00">09 Dec 2019, 10:08</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، غلامرضا صادقیان در خصوص جدایی دنیزلی از تیم فوتبال تراکتور گفت: پس از زلزله تبریز و مشکلات شخصی آقای دنیزلی، این مربی از نظر روحی به مشکل برخورد و نتوانست روی کارش تمرکز کند. دنیزلی پس از نتایج ضعیف به ما اعلام کرد که می‌خواهد از تراکتور جدا شود که مالک و اعضای هیئت مدیره به دلیل تجربیات تلخ سال گذشته، مخالف تغییرات بودند به همین دلیل از آقای دنیزلی خواستیم تا نیم فصل ادامه دهد، اما روی رفتن پافشاری کرد.</p>
      <p>وی در خصوص روند یارگیری تراکتور در ابتدای فصل، عنوان کرد: ابتدای فصل لیست تمام بازیکنان خارجی که شرایط حضور در تراکتور را داشتند، به دنیزلی اعلام کردیم و ایشان این بازیکنان را اولویت بندی کرد. حتی با یک مهاجم شاغل در لیگ هلند هم توافق کرده بودیم که در لحظه‌ی آخر از حضور در تراکتور انصراف داد. جالب است بدانید این بازیکن پس از مذاکره با ما، به یکباره با پیشنهادات تیم‌های ترکیه‌ای مواجه شد و مانع حضورش در ایران شدند.</p>
      <p>صادقیان ادامه داد: رزومه بازیکنان زیادی را به همراه آقای دنیزلی مطالعه کرده بودیم و در نهایت ایشان راجع بازیکنان نظر می‌داد. فورچونه را هم دنیزلی انتخاب کرده بود و اینکه چرا از او استفاده نمی‌کرد، برای من هم سؤال بود، ولی در مسائل فنی دخالت نمی‌کردم. آقای دنیزلی در بازی‌ها ثبات ترکیبی نداشت و تنوع در تاکتیک، باعث شده بود که بازیکنان پست اصلی خودشان را هم فراموش کنند.</p>
      <p>وی در خصوص پرونده استوکس و اروین، اظهار داشت: پرونده این بازیکنان مراحل قانونی را پشت سر می‌گذراند، تعیین تکلیف مسائل قانونی کمی زمان‌بر بوده و ما زمان ورود و خروج این بازیکنان را به وکیل باشگاه در استانبول تحویل داده‌ایم.</p>
      <p>صادقیان خاطرنشان کرد: جای تعجب دارد که چرا حکم فروزان تاکنون صادر نشده است، از مسئولان درخواست دارم در صدور حکم این بازیکن تعجیل کنند.</p>
      <p>وی در خصوص گمانه‌زنی‌ها راجع آینده نیمکت تراکتور، گفت: بنده راجع به اسامی مربیان حرف نمی‌زنم، امکان دارد با مربیان داخلی و خارجی مذاکراتی داشته باشیم و این بار به این نتیجه رسیده‌ایم که سرمربی آینده تراکتور فرد جوانی باشد. صحبتی راجع به اسامی نشده و مربی جدید از نیم فصل دوم فعالیتش را آغاز می‌کند.</p>
      <p>مدیرعامل تراکتور در خصوص انتخاب شیخ لاری به عنوان سرمربی تیم، خاطرنشان کرد: آقای شیخ لاری طی شش ماه گذشته کنار تیم بود و باتوجه به صحبت‌های انجام شده با بازیکنان، مطمئن هستم که از شرمندگی هواداران بیرون می‌آییم و امروز نیز شاهد بازی خوب از سوی تراکتور خواهیم بود.</p>
      <p>وی در خصوص نقل و انتقالات تراکتور، گفت: ضعف تیمی ما مشخص بوده و بازیکنانی در پست دفاع و خط حمله باید جذب تیم شوند و رزومه تعدادی از بازیکنان مطالعه شده و در نقل و انتقالات نیم فصل نفراتی به تیم اضافه خواهند شد.</p>
      <p>صادقیان در پایان گفت: متأسفانه از بازیکنان جوان تیم هم در طول این هفته‌ها استفاده نشده است. معتقدم در کنار بازیکنان باتجربه، از جوانان نیز باید استفاده شود.</p>
    </article>
  </body>
</html>