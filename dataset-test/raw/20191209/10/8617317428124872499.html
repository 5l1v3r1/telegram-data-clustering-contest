<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/nieuws/pakketbezorgers-veroorzaken-veel-overlast-in-het-verkeer"/>
    <meta property="og:site_name" content="DutchCowboys"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Pakketbezorgers veroorzaken veel overlast in het verkeer"/>
    <meta property="og:description" content="Pakketbezorgers rijden en parkeren niet altijd even netjes en veroorzaken volgens Veilig Verkeer Nederland (VVN) veel overlast in het verkeer."/>
  </head>
  <body>
    <article>
      <h1>Pakketbezorgers veroorzaken veel overlast in het verkeer</h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">Irene Boskma</a></address>
      <p>We <a href="https://www.dutchcowboys.nl/nieuws/het-regent-klachten-over-de-pakketbezorging-van-postnl">klagen massaal over pakketbezorging</a> en dan niet alleen over de slechte bezorging van bestellingen. Het blijkt namelijk dat de bezorgers ook voor nogal wat overlast zorgen in het verkeer. Veilig Verkeer Nederland (VVN) ontving in 2019 al zo'n 1250 klachten bij hun speciale meldpunt, zo lezen we vandaag in De Telegraaf. Hier kunnen consumenten hun beklag dien over de gevaarlijke rijstijl van pakketbezorgers. VVN richt zich niet alleen op klachten, want het startte in november een actie met de 'VVN Koerier Kleurplaat', juist bedacht om pakketbezorgers positief te verrassen.</p>
      <figure>
        <iframe data-src="https://twitter.com/VeiligVerkeer/status/1202165661126057984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Piek in pakketbezorging</h3>
      <p>Dat VVN juist in december weer komt met dit nieuws, is niet verwonderlijk. De piek in pakketbezorging is natuurlijk juist in de decembermaand. Bezorgers krijgen vaak per pakket betaald en voelen een grote druk om zoveel mogelijk bestellingen te bezorgen. Omdat die druk zo hoog is, nemen sommige bezorgers het niet zo nauw met de verkeersregels, denkt VVN.</p>
      <p><a href="https://vvn.nl/nieuws/verkeersonveiligheid-in-woonwijken-door-pakketbezorgers">Pakketbezorgers rijden vaak te snel</a> en parkeren op plekken waar het niet is toegestaan. Busjes die half op de stoep staan of de weg blokkeren zijn geen uitzondering. Bovendien leidt het harde rijden soms tot onveilige verkeerssituaties, zeker in woonwijken.</p>
      <h3>Afleveren bij servicepunt</h3>
      <p>Wie zelf een onveilige situatie opmerkt, kan dit melden bij het <a href="https://participatiepunt.vvn.nl/">participatiepunt van VVN.</a> Directeur Alphons Knuppel meldde vorig jaar dat je er zelf ook voor kunt kiezen om je pakje af te laten leveren bij een servicepunt in de buurt. Bezorgers hoeven dan minder vaak de wijk in en zo draag je zelf bij aan het verminderen van de verkeersdruk.</p>
      <h3>Kleurplaten voor koeriers</h3>
      <p>Het is mooi om te zien dat VVN hier ook een positieve draai aan geeft. Met de VVN Koerier Kleurplaat bedank je de bezorgers in je buurt voor verkeersveilig gedrag en wens je hem of haar fijne feestdagen. Wie regelmatig online bestellingen plaatst, kent de vaste bezorgers waarschijnlijk wel. Naast pakketjes laten we in Nederland steeds vaker onze boodschappen en maaltijden thuisbezorgen. VVN meldt dat bezorgbrommers zes keer meer schade rijden dan priv√© bestuurders. De kleurplaat kun je <a href="https://participatiepunt.vvn.nl/verhaal/vvn-koerier-kleurplaat">hier downloaden</a>.</p>
      <p><i>"We krijgen regelmatig meldingen binnen over koerierdiensten die onveilige situaties veroorzaken. Omdat we hier nog geen specifieke buurtactie voor hadden hebben we hier werk van gemaakt, met deze actie als mooi resultaat."</i> Leonie Smeets - Landelijk projectleider VVN Participatiepunt</p>
      <related>
        <h4>Lees ook:</h4>
        <a href="https://www.dutchcowboys.nl/nieuws/postnl-laat-je-zien-waar-de-pakketbezorger-rijdt"/>
        <a href="https://www.dutchcowboys.nl/nieuws/veilig-verkeer-nederland-start-socialmediacampagne-tegen-lachgasgebruik-in-het-verkeer"/>
        <a href="https://www.dutchcowboys.nl/online/webshops-kijken-steeds-kritischer-naar-het-gratis-verzenden-van-producten"/>
      </related>
    </article>
  </body>
</html>