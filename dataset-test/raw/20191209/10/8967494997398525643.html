<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/meer-sport/doping-in-sport/kijk-live-naar-duiding-van-wada-rusland-uitgesloten-van-olympische-spelen-in-tokio-winterspelen-in-peking-en-wk-voetbal-in-qatar~a292fe33/"/>
    <meta property="og:site_name" content="HLN"/>
    <meta property="article:published_time" content="2019-12-09T10:23:00+00:00"/>
    <meta property="og:title" content="Kijk live naar duiding van WADA: Rusland uitgesloten van Olympische Spelen in Tokio, Winterspelen in Peking én WK voetbal in Qatar"/>
    <meta property="og:description" content="Rusland mag niet deelnemen aan de komende Olympische Spelen (2020 in Tokio), Winterspelen (2022 in Peking) én het WK voetbal (2022 in Qatar). Dat besliste het Wereldantidopingagentschap WADA. De Ru..."/>
  </head>
  <body>
    <article>
      <h1>Kijk live naar duiding van WADA: Rusland uitgesloten van Olympische Spelen in Tokio, Winterspelen in Peking én WK voetbal in Qatar</h1>
      <address><time datetime="2019-12-09T10:23:00+00:00">09 Dec 2019, 10:23</time> by <a rel="author">Redactie</a></address>
      <p>
        <b>Rusland mag niet deelnemen aan de komende Olympische Spelen (2020 in Tokio), Winterspelen (2022 in Peking) én het WK voetbal (2022 in Qatar). Dat besliste het Wereldantidopingagentschap WADA. De Russen krijgen 21 dagen om in beroep te gaan tegen de straf. Het EK voetbal van volgend jaar komt niet in het gedrang.</b>
      </p>
      <figure>
        <img src="https://images1.persgroep.net/rcs/Sx7MAWdWEEv2R-BIowTEE4NY9uE/diocontent/161902349/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
      <p>Vorige maand maakte het WADA bekend dat het Compliance Review Committee (CRC) aanbevolen had om het Russische antidopingagentschap Rusada opnieuw te schorsen, omdat de Russische autoriteiten nog steeds nalaten de grootschalige dopingzaak (met Rusland in de hoofdrol) tot het bot uit te spitten. Vandaag volgde de top van het WADA de aanbeveling van het CRC, wat verregaande gevolgen heeft voor de Russische sporters.</p>
      <p>Rusland wordt voor de vier volgende jaren uitgesloten van internationale competities, zoals wereldkampioenschappen (waaronder het WK voetbal in Qatar) en de Olympische Zomerspelen (2020 in Tokio) en Winterspelen (2022 in Peking). Rusland mag ook geen internationale events organiseren.</p>
      <p>Russische sporters kunnen intussen mogelijk wel als ‘neutrale atleet’ deelnemen aan mondiale toernooien, zoals vorig jaar op de Winterspelen in Pyeongchang. Die status wordt onder stevige voorwaarden toegekend aan atleten met een onberispelijk dopingverleden.</p>
      <h3>EK niet in gevaar</h3>
      <p>Rusland moet zich wel geen zorgen maken over het EK van voetbal volgend jaar. Het Wereldantidopingagentschap liet eerder al weten dat een mogelijke ban niet geldt voor het EK, “omdat het geen mondiaal evenement of WK is”. Ook UEFA-voorzitter Aleksander Ceferin verzekerde de Russische president Vladimir Poetin ervan dat het organiseren van het EK-wedstrijden buiten de sancties valt. De Rode Duivels spelen op het EK in Sint-Petersburg tegen de Russen.</p>
      <p>Het Rusada werd in 2016 al eens geschorst naar aanleiding van een rapport waaruit bleek dat er in Rusland sprake was geweest van een grootscheeps door de staat ondersteund dopingprogramma. Tal van Russische sporters, met name in de atletiek, waren niet meer welkom bij internationale wedstrijden.</p>
      <p>Vorig jaar in september werd het laboratorium in Moskou weer in ere hersteld, op voorwaarde dat duizenden dopingtests werden vrijgegeven. De deadline van december 2018 werd niet gehaald, maar onderzoekers van het WADA konden in januari wel rondneuzen in Moskou. De dopingstalen die daarna door het WADA werden onderzocht, leidden tot de nodige vragen. Er was sprake van een gebrek aan samenhang wat betreft de data, die de schijn van manipulatie opriep.</p>
      <figure>
        <img src="https://images2.persgroep.net/rcs/8aMWEEIkze2cu8j1xSvQF3tZBsE/diocontent/162070623/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Het logo van de Olympische Spelen van 1980 in Moskou, vlak voor het Luzhniki-stadion.<cite>© AFP</cite></figcaption>
      </figure>
      <figure>
        <img src="https://images0.persgroep.net/rcs/Xk7D_doUx-Us2xx-hN55UvZHaWI/diocontent/162063072/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© AFP</cite>
        </figcaption>
      </figure>
    </article>
  </body>
</html>