<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/kimaticke-zmeny-evropane-zamestnani-teroristicky-utok_1912091006_aur"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T10:06:00+00:00"/>
    <meta property="og:title" content="Evropané se víc bojí klimatických změn než teroristického útoku, vyplývá ze studie"/>
    <meta property="og:description" content="Banka se dotázala 30 tisíc respondentů ve třiceti zemích, včetně Číny a Spojených států. Celých 47 % Evropanů označilo za největší hrozbu svého života klimatické změny."/>
  </head>
  <body>
    <article>
      <h1>Evropané se víc bojí klimatických změn než teroristického útoku, vyplývá ze studie</h1>
      <address><time datetime="2019-12-09T10:06:00+00:00">09 Dec 2019, 10:06</time> by <a rel="author">Gita Zbavitelová</a></address>
      <p>
        <b>Téměř polovina všech Evropanů se bojí víc klimatických změn než ztráty zaměstnání nebo teroristického útoku. Ukázala to studie Evropské investiční banky, kterou cituje agentura Reuters.</b>
      </p>
      <p>Banka se dotázala 30 tisíc respondentů ve třiceti zemích, včetně Číny a Spojených států. Celých 47 % Evropanů označilo za největší hrozbu svého života klimatické změny a teprve potom nezaměstnanost, hromadnou migraci a terorismus.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>Viceprezidentka Evropské investiční banky Emma Navarrová, která má na starosti životní prostředí a kroky proti klimatickým změnám, zdůraznila, že dopad těchto změn na každodenní život a budoucnost vyvolává u Evropanů velké obavy. Zároveň však dodala, že mnozí jsou optimisty a doufají, že se tento dopad dá zvrátit.</p>
      <p>Vědci jsou bohužel jiného názoru – podle nich máme nyní poslední možnost globální oteplování omezit a zmírnit jeho následky. Evropská investiční banka, kterou vlastní vlády Evropské unie, má za úkol investovat do projektů spojených s klimatickými změnami. Boj proti nim je také hlavní prioritou nové Evropské komise.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/priroda/zmensovani-ptaku-ornitologie-klimaticka-zmena-ptaci_1912081207_jgr"/>
      </related>
      <p>Průzkum, který je pro banku první z plánovaných čtyř, ukázal, že obavy z klimatických změn jsou ještě větší v Číně než v Evropské unii. Celých 73 % dotázaných je považuje za největší hrozbu pro společnost, zatímco ve Spojených státech je to jen 39 % lidí. Američanům dělá větší starosti nedostatečný přístup ke zdravotní péči.</p>
      <p>Podle studie se také 41 % mladých Evropanů ve věku 15 až 29 let domnívá, že se kvůli klimatickým změnám budou muset přestěhovat do jiné země. K tomu názoru se nejvíc přiklánějí Španělé, Řekové a Francouzi. Názor, že klimatické změny ovlivňují každodenní život, celkově zastává 82 % Evropanů. V Číně je to dokonce 98 % respondentů a ve Spojených státech 76 %, cituje studii <a href="https://www.reuters.com/article/us-eu-climate-eib-survey/europeans-fear-climate-change-more-than-terrorism-unemployment-or-migration-idUSKBN1Y21PQ">agentura Reuters</a>.</p>
      <related>
        <h4>Související články</h4>
        <a href="https://www.irozhlas.cz/fotogalerie/8120472"/>
        <a href="https://www.irozhlas.cz/veda-technologie/priroda/klima-madrid-osn-svetova-meteorologicka-organizace-klimaticka-konference_1912031218_luk"/>
        <a href="https://www.irozhlas.cz/zpravy-domov/cvvm-pruzkum-verejne-mineni-klimaticke-zmeny_1912022039_tzr"/>
        <a href="https://www.irozhlas.cz/ekonomika/nemecko-automobilovy-prumysl-propousteni_1912051629_zit"/>
        <a href="https://www.irozhlas.cz/zivotni-styl/spolecnost/zeny-muzi-index-rovne-prilezitosti-eu-prumer-index-rovnosti-zen-a-muzu_1910151317_cha"/>
      </related>
    </article>
  </body>
</html>