<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/citi/09122019-jau_sodien_krievija_varetu_sanemt_jaunu_d"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T10:32:00+00:00"/>
    <meta property="og:title" content="Krievijā turpmākajos gados plānoti daudzi nozīmīgi sporta pasākumi(19)"/>
    <meta property="og:description" content="Nesen tika atklāta jauna nozīmīgas informācijas slēpšana"/>
  </head>
  <body>
    <article>
      <h1>Krievijā turpmākajos gados plānoti daudzi nozīmīgi sporta pasākumi(19)</h1>
      <address>
        <time datetime="2019-12-09T10:32:00+00:00">09 Dec 2019, 10:32</time>
      </address>
      <p>Pasaules Antidopinga aģentūras (WADA) izpildkomiteja pirmdien piesprieda četru gadu diskvalifikāciju Krievijai no visām nozīmīgākajām sacensībām, kas ir organizācijas pārraudzībā. Krievijas sportisti varēs startēt kā neitrāli atlēti, ja spēs pierādīt savu tīrību no dopinga.</p>
      <p>WADA izpildkomitejas sēde noslēdzās diezgan ātri un lēmums tika pieņemts vienbalsīgi. To drīkst pārsūdzēt 21 dienas laikā. Tas nozīmē, ka Krievija nedrīkstēs piedalīties olimpiskajās un paraolimpiskajās spēlēs, jaunatnes olimpiskajās spēlēs, kā arī jebkurā pasaules čempionātā, ieskaitot, Pasaules kausa izcīņu futbolā. Tomēr aizliegums neattieksies, piemēram, uz Eiropas čempionātu futbolā, jo tas neskaitās kā "galvenais sporta notikums".</p>
      <p>"Pārāk ilgi Krievijas sports cēlis neslavu tīrajam sportam," paziņojumā pauda aizejošais WADA prezidents Kreigs Rīdijs, sakot, ka Krievijai bija daudzas iespējas "sakārtot savu māju", tomēr tā izvēlējusies turpināt maldināt un noliegt.</p>
      <p>Pagājušajā mēnesī WADA atbilstības pārskata komiteja publicēja ziņojumu, kurā sīki aprakstīja, kā tā dēvēja, "satriecošu maldināšanu" no Krievijas amatpersonām, kas sagrozījušas datus Maskavas antidopinga laboratorijā. Šo informāciju būtu bijis jāizmanto, lai palīdzētu kriminālvajāšanā pret Krievijas shēmas radītājiem. Nedēļas nogalē vairākums no WADA Atlētu komitejas locekļiem piekrita likt savu parakstu zem paziņojuma, kurā tika pausts, ka "Krievija nedrīkst vainot WADA vai starptautiskās sporta organizācijas par noteikumu neievērošanu, kad tā atkal un atkal ir pieķerta tos pārkāpjot".</p>
      <p>"Atlēti ir noguruši no risinājumiem, kas pilni ar piekāpšanos un kompromisiem, jo vēsture pierādījusi, ka tādi ir neefektīvi," pausts paziņojumā.</p>
      <p>Atbilstības pārskata komiteja varēja aicināt Krievijai piespriest pilnu diskvalifikāciju, tomēr pēdējā brīdī atteicās no šāda lēmuma. Tomēr WADA atlēti ir starp tiem, kas uzskata, ka būtu nepieciešama tieši tāda. Jaunākajā izmeklēšanā tika atklāts, ka Krievijas iejaukšanās dēļ mainīta informācija par 145 lietām. "Mēs nekad neuzzināsim, kas šie sportisti bija, vai viņi turpina apkrāpt tīros atlētus, sabiedrību un nozīmīgākās sacensības," bija teikts paziņojumā.</p>
      <p>Krievijas dopinga sāga turpinās jau piecus gadus. Šai valstij jau bija daļēja diskvalifikācija no Riodežaneiro olimpiskajām spēlēm, kamēr Phjončhanā 168 šīs valsts atlēti startēja zem olimpiskā karoga.</p>
      <p>Izmantotie resursi:<br/><a href="https://apnews.com/74ad6e761fa9ce3b39642b04f58eabd5?utm_medium=AP_Sports&amp;utm_source=Twitter&amp;utm_campaign=SocialFlow">https://apnews.com/74ad6e761fa9ce3b...</a><br/><a href="https://www.insidethegames.biz/articles/1088000/wada-endorse-russian-ban">https://www.insidethegames.biz/arti...</a><br/><a href="https://www.bbc.co.uk/sport/olympics/50710598">https://www.bbc.co.uk/sport/olympic...</a></p>
    </article>
  </body>
</html>