<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/907131/vp-s-elftal-van-de-week-n-willem-ii-er-per-linie-beste-rechtsback-van-serie-b.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="VP's Elftal van de Week: één Willem II'er per linie, beste rechtsback van Serie B"/>
    <meta property="og:description" content="Het geraamte van het Elftal van de Week was vrijdagavond vlak na 22.00 uur al gevormd. Stuntploeg Willem II verbijsterde Ajax in eigen huis en levert een bijdrage aan alle vier de linies van het sterrenteam. Timon Wellenreuther (Willem II)Soms heb je als keeper van die avonden waarop je eenvoudigweg niet te passeren bent, wat de tegenstander ook probeert. De publiekslieveling uit Karlsruhe was vrijdagavond in bloedvorm in de Johan Cruijff Arena. Nog niet zo lang geleden werd hij onder de lat verdrongen door Mattijs Branderhorst, maar Wellenreuther heeft zich ijzersterk herpakt."/>
  </head>
  <body>
    <article>
      <h1>VP's Elftal van de Week: één Willem II'er per linie, beste rechtsback van Serie B</h1>
      <address>
        <time datetime="2019-12-09T10:00:00+00:00">09 Dec 2019, 10:00</time>
      </address>
      <p>
        <b>Het geraamte van het Elftal van de Week was vrijdagavond vlak na 22.00 uur al gevormd. Stuntploeg Willem II verbijsterde Ajax in eigen huis en levert een bijdrage aan alle vier de linies van het sterrenteam.</b>
      </p>
      <p><b>Timon Wellenreuther (Willem II)<br/></b>Soms heb je als keeper van die avonden waarop je eenvoudigweg niet te passeren bent, wat de tegenstander ook probeert. De publiekslieveling uit Karlsruhe was vrijdagavond in bloedvorm in de Johan Cruijff Arena. Nog niet zo lang geleden werd hij onder de lat verdrongen door Mattijs Branderhorst, maar Wellenreuther heeft zich ijzersterk herpakt.</p>
      <p><b>Deyovaisio Zeefuik (FC Groningen)<br/></b>Al getipt als toekomstig rechtsback van Oranje én Feyenoord. Als Zeefuik zich zo blijft ontwikkelen, zal FC Groningen inderdaad niet zijn plafond zijn. De oersterke verdediger miste dit seizoen geen minuut en maakt wekelijks grote indruk op de Groningse rechterflank.</p>
      <p><b>Tobias Pachonik (VVV-Venlo)<br/></b>Ooit uitgeroepen tot de beste rechtsback in de Serie B, inmiddels één van de pijlers onder het opgeleefde VVV-Venlo. Zaterdag blonk hij uit tegen FC Emmen en onderscheidde hij zich met een puntgave assist op Johnatan Opoku.</p>
      <figure>
        <img src="https://i.gyazo.com/04d7a5405d33ed5bee6fbb718649428b.png"/>
      </figure>
      <p><b>Sebastian Holmén (Willem II)<br/></b>Eén van de voltreffers op de transfermarkt van Willem II-directeur Joris Mathijsen. Klaas-Jan Huntelaar had vrijdag werkelijk niets te vertellen tegen de kopsterke, oerdegelijke Zweed, die alle Eredivisie-duels tot dusver van begin tot einde meespeelde.</p>
      <p><b>Justin Hoogma (FC Utrecht)<br/></b>Emil Bergström werd in augustus gewogen en te licht bevonden door FC Utrecht, het halen van vervanger Hoogma is een schot in de roos gebleken. De Utrechtse defensie had het niet altijd even makkelijk tegen het stormende FC Groningen, maar bleef mede dankzij <i>De Zoon Van</i> overeind.</p>
      <p><b>Pol Lonch (Willem II)<br/></b>Een speler die vaak onder de radar blijft, maar wat is hij belangrijk voor Willem II. De Catalaan is niet alleen positioneel sterk en overtuigend in de duels, maar ook comfortabel aan de bal en vrijwel altijd zorgend voor een goede voorzetting.</p>
      <figure>
        <img src="https://i.gyazo.com/cf95f96c3bd82759e37423458833fad8.jpg"/>
      </figure>
      <p><b>Mohamed Ihattaren (PSV)<br/></b>Wat moeten we nog over hem zeggen? Een PSV zonder Donyell Malen en Steven Bergwijn kan hij – logischerwijs – nog niet dragen in zijn eentje. Maar tegen Fortuna Sittard was het weer 'ouderwets' genieten van de zeventienjarige linkspoot. Vader Ihattaren zal ongetwijfeld trots toekijken van boven.</p>
      <p><b>Orkun Kökçü (Feyenoord)<br/></b>De laatste weken een lichtpuntje in het moeizaam opererende Feyenoord. Voor een achttienjarig talent is het uiteraard niet makkelijk om zich te onderscheiden in zo'n moeizaam draaiend elftal. Kökçü laat echter mooie dingen zien, ook tijdens de weinig hoogstaande wedstrijd tegen Vitesse.</p>
      <p><b>Mike Trésor Ndayishimiye (Willem II)<br/></b>Om hem kunnen we natuurlijk niet heen. Bayern München had de Belg vorig seizoen al in het vizier, maar bij NEC wisten ze af en toe niet wat ze met hem aan moesten. In Tilburg is het 'enfant terrible' Ndayishimiye echter volledig opgebloeid: vrijdag was hij dé man in Amsterdam.</p>
      <figure>
        <img src="https://i.gyazo.com/87a4998110947916e026c6770e187545.jpg"/>
      </figure>
      <p><b>Oussama Idrissi (AZ)<br/></b>Bij AZ gaat het meestal over Calvin Stengs en Myron Boadu, maar zaterdag greep de derde musketier de hoofdrol tegen PEC Zwolle. De oogst van de avond: twee goals, één assist en een reeks dribbels om je vingers bij af te likken.</p>
      <p><b>Chidera Ejuke (sc Heerenveen)<br/></b>Een tropische verrassing in Friese dienst: het Eredivisie-talent van de maand september was er niet bij tegen Vitesse, maar pakte tegen RKC Waalwijk de draad weer op. Ejuke dartelde over het veld van het Mandemakers Stadion. De vooractie waarmee hij de 0-1 van Rodney Kongolo inleidde, getuigde van grote klasse.</p>
      <figure>
        <img src="https://i.gyazo.com/8717c018c1e54f3e18a5ea766928ddb8.png"/>
      </figure>
    </article>
  </body>
</html>