<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/putyin-es-zelenszkij-parizsban-targyal-egymassal-1919577/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Putyin és Zelenszkij Párizsban tárgyal egymással"/>
    <meta property="og:description" content="A &quot;normandiai négyek&quot; csúcstalálkozója egyben Putyin és a májusban hivatalba lépett Zelenszkij első hivatalos találkozója is lesz."/>
  </head>
  <body>
    <article>
      <h1>Putyin és Zelenszkij Párizsban tárgyal egymással</h1>
      <address><time datetime="2019-12-09T10:28:00+00:00">09 Dec 2019, 10:28</time> by <a rel="author">MTI</a></address>
      <p>Vlagyimir Putyin orosz és Volodimir Zelenszkij ukrán elnök a „normandiai négyek” hétfő délutáni párizsi csúcstalálkozóját követően tárgyal külön is egymással, az egyeztetés hossza a két vezetőtől függ – jelentette ki Jurij Usakov, az orosz államfő külpolitikai tanácsadója újságíróknak Moszkvában.</p>
      <aside>A délkelet-ukrajnai válság rendezéséről tárgyaló „normandiai négyek” – Oroszország, Ukrajna, Németország és Franciaország – vezetői három év után ülnek ismét tárgyalóasztalhoz egymással. Sajtóértesülések szerint a párizsi „plenáris” megbeszélést háromórásra tervezik.</aside>
      <p>Az orosz-ukrán különtárgyalások témája Usakov szerint „mindenekelőtt” a délkelet-ukrajnai válság rendezéséről elfogadott minszki megállapodások végrehajtását lesz. A TASZSZ orosz állami hírügynökség a potenciálisan naprenden szereplő ügyek között említette meg a gázszállításokat is.</p>
      <figure>
        <img src="https://www.vg.hu/wp-content/uploads/2019/12/+otf/810w/0001MT77D.jpg"/>
        <figcaption>Fotó: AFP</figcaption>
      </figure>
      <p>A TASZSZ szerint a párizsi orosz delegációnak Putyin és Usakov mellett tagja lesz Alekszandr Novak energiaügyi miniszter és Vlagyiszlav Szurkov ukrán ügyekben illetékes elnöki tanácsadó is.</p>
      <p>Párizsban lesz Putyin és a májusban hivatalba lépett Zelenszkij első hivatalos találkozója. A két vezető eddig négy alkalommal – júliusban, augusztusban, szeptemberben és novemberben – beszélt telefonon egymással.</p>
      <p>Az orosz elnök a „normadiai négyes formátumban” megtartandó találkozó előtt külön megbeszélést folytat majd Angela Merkel német kancellárral és Emmanuel Macron francia elnökkel.</p>
      <p>A TASZSZ szerint Macronnal egyebek mellett a közepes és rövidebb hatótávolságú nukleáris rakéták európai telepítésének megakadályozásáról tárgyalhat. Merkellel napirenden szerepel majd a két orosz diplomata Berlin általi kiutasítása nyomán kialakult helyzet rendezése.</p>
      <p>A német külügyminisztérium szerdán arra hivatkozva minősítette nem kívánt személlyé az orosz nagykövetség két munkatársát, hogy az orosz hatóságok nem működtek kellőképpen együtt egy augusztusi berlini gyilkosság felderítésében, amelynek áldozata egy Moszkva által terroristának minősített, georgiai állampolgárságú csecsen emigráns volt.</p>
    </article>
  </body>
</html>