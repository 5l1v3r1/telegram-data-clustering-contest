<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110595-SASht-tvardo-zad-stremedza-na-Severna-Makedoniya-kam-NATO-i-ES"/>
    <meta property="og:site_name" content="Канал 3"/>
    <meta property="article:published_time" content="2019-12-09T10:07:00+00:00"/>
    <meta property="og:title" content="САЩ твърдо зад стремежа на Северна Македония към НАТО и ЕС"/>
    <meta property="og:description" content="Много важна част от това е силното партньорство за сигурност между двете страни"/>
  </head>
  <body>
    <article>
      <h1>САЩ твърдо зад стремежа на Северна Македония към НАТО и ЕС</h1>
      <h2>Много важна част от това е силното партньорство за сигурност между двете страни</h2>
      <address>
        <time datetime="2019-12-09T10:07:00+00:00">09 Dec 2019, 10:07</time>
      </address>
      <p>
        <b>Съединените щати категорично застават зад стремежа на Северна Македония да бъде просперираща, сигурна и приобщаваща демокрация, напълно интегрирана в НАТО, ЕС и други трансатлантически институции. Много важна част от това е силното партньорство за сигурност между двете страни, заяви американският посланик Кейт Мари Бърнс пред МИА по повод Международния ден за борба с корупцията.</b>
      </p>
      <p><i>„Миналата седмица в Лондон станахме свидетели на Северна Македония, която за първи път седна до генералния секретар на НАТО, заобиколена от бъдещите си съюзници. В началото на 2020 г. очакваме да ви приветстваме официално като наш 30-ти съюзник в НАТО. През последните няколко месеца обикалям страната, разговарям със студенти и ги слушам. Младите хора, които срещам, са съсредоточени върху изграждането на бъдеще, което взема предвид техните притеснения и очаквания за справедливост, възможности и прозрачност“</i>, каза посланик Бърнс.</p>
      <p><i>„Според доклада на ООН за 2018 г. корупцията в световен мащаб струва невероятните 3,6 трилиона долара годишно. Един трилион долара се дават годишно за подкуп, а останалите 2,6 трилиона долара са откраднати. Това се равнява на повече от 5 процента от глобалния БВП‘</i>, каза Бърнс.</p>
      <p>Според посланика, новият Закон на РС Македония за прокуратурата е от съществено значение за борбата с корупцията и изграждането на по-силна прокуратура.</p>
      <p><i>„Демократична и просперираща Северна Македония, основана на ценностите на прозрачността и отговорността, е чудесен партньор за САЩ. Ще продължим да работим с хората и институциите на тази страна, за да поддържаме положителния импулс за напредък и за да създаваме по-добро бъдеще</i>“, каза посланикът.</p>
      <related>
        <h4>Още по темата</h4>
        <a href="http://kanal3.bg/news/bulgaria/politics/110523-Ekaterina-Zaharieva%253A-Pregovorite-za-chlenstvo-v-ES-na-Republika-Severna-Makedoniya-i-Albaniya-ne-biva-da-se-otlagat"/>
        <a href="http://kanal3.bg/news/world/europe/110220-Zoran-Zaev%253A-Severna-Makedoniya-e-potvardena-kato-30-ti-chlen-na-NATO"/>
      </related>
    </article>
  </body>
</html>