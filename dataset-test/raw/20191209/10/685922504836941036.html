<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483275"/>
    <meta property="og:site_name" content="طرفداری"/>
    <meta property="article:published_time" content="2019-12-09T10:03:41+00:00"/>
    <meta property="og:title" content="جواد قراب: سلطانی فر به من گفت عاشقانه پرسپولیس را دوست دارم؛ رئیس جمهور به مشکلات استقلال ورود کند"/>
    <meta property="og:description" content="طرفداری- عضو پیشین هیات مدیره استقلال با درخواست از رئیس جمهور برای ورود به مسائل و اتفاقات اخیر این باشگاه اعلام کرد امیدوارم وزیر ورزش مجاب به ایجاد تغییرات در مدیریت باشگاه شود. جواد قراب، عضو پیشین هیات مدیره استقلال در گفتگو با مهر، در خصوص وضعیت باشگاه استقلال اظهار داشت:"/>
  </head>
  <body>
    <article>
      <h1>جواد قراب: سلطانی فر به من گفت عاشقانه پرسپولیس را دوست دارم؛ رئیس جمهور به مشکلات استقلال ورود کند</h1>
      <h2>دلیل پافشاری وزیر برای حفظ فتحی را نمی‌دانم؛ هر زمانی که استقلال اوج گرفت، چوب لای چرخش گذاشتند</h2>
      <address><time datetime="2019-12-09T10:03:41+00:00">09 Dec 2019, 10:03</time> by <a rel="author" href="https://www.tarafdari.com/%D8%A7%D8%AD%D8%B3%D8%A7%D9%86-%D9%88%D9%84%DB%8C-%D8%AF%D9%88%D8%B3%D8%AA/133918" target="_blank">احسان ولی دوست</a></address>
      <pre>قراب دست به افشاگری زد.</pre>
      <p><b><a href="https://www.tarafdari.com/">طرفداری</a></b>-عضو پیشین هیات مدیره استقلال با درخواست از رئیس جمهور برای ورود به مسائل و اتفاقات اخیر این باشگاه اعلام کرد امیدوارم وزیر ورزش مجاب به ایجاد تغییرات در مدیریت باشگاه شود.</p>
      <p>جواد قراب، عضو پیشین هیات مدیره استقلال در گفتگو با مهر، در خصوص وضعیت باشگاه استقلالاظهار داشت:</p>
      <blockquote>در حال حاضر در ساختمان باشگاه استقلال هستم(ساعت 12:44 دقیقه)و از شرایطی که پیش آمده خجل هستم. وقتی خشم و غم را در چهره این همه هوادار می بینیم از خودم می پرسم با این باشگاه چه کرده‌اند که هوادارش باید اینگونه خشمگین باشد.</blockquote>
      <p>وی اضافه کرد:</p>
      <blockquote>متاسفانه آنهایی که امروز برای این تیم تصمیم می‌گیرند، وارثان خوبی برای تیم استقلال با ۷۴ سال قدمت و کوهی از افتخار نیستند.</blockquote>
      <p>عضو پیشین هیات مدیره استقلال تاکید کرد:</p>
      <blockquote>فتحی صلاحیت مدیریت این باشگاه را ندارد و دلیل پافشاری وزیر برای حفظ او را نمی دانم. فتحی و گروهش دیگر باید چه کار کنند تا ثابت شود در اندازه مدیریت این باشگاه نیستند تا وزیر مجاب به بازنگری در مدیریت این باشگاه شود؟ این مردم یک روزه و یک شبه و یک ساعته به خشم نیامدند تا اینطور مقابل باشگاه طغیان کنند. این خشم حاصل چند سال سوء مدیریت در این باشگاه است.</blockquote>
      <p>پیشکسوت باشگاه گفت:</p>
      <blockquote>این اتفاقات در استقلال مسبوق به سابقه است و هر زمانی که این تیم در سالهای اخیر اوج گرفت، چوب لای چرخ آن می‌گذارند. درست مثل دو فصل پیش که تیم با شفر اوج گرفت و می‌توانست در آسیا هم حرفی برای گفتن داشته باشد، اما دستهایی از پشت پرده بیرون آمد و تیم را با فراری دادن ستاره‌هایی مثل تیام، جباروف، امید ابراهیمی و... از هم پاشاندند.</blockquote>
      <p>قراب بیان داشت:</p>
      <blockquote>بعد از قهرمانی استقلال در جام حذفی خودم در خرمشهر به وزیر گفتم این تیم می‌تواند تا فینال آسیا بالا برود لطفا به ترکیب آن دست نزنید. وزیر بدون این که به من پاسخ بدهد تنها لبخندی تحویل داد و من بعدا فهمیدم آن لبخند چه معنایی داشت.</blockquote>
      <p>وی در ادامه اضافه کرد:</p>
      <blockquote>در اولین برخوردی که با وزیر داشتم خودش به شخص من گفت عاشقانه پرسپولیس را دوست دارم. من مشکلی با این که او پرسپولیس را دوست دارد ندارم. مشکل من و امثال من این است حالا که مسئولیت دارد باید به دو تیم با یک چشم نگاه کند. چطور می شود پرسپولیس سالهاست هیچ مشکلی ندارد اما در همه سالهای وزارت آقای سلطانی فر همیشه استقلال کانون مشکلات و حاشیه بوده است؟</blockquote>
      <p>قراب تاکید کرد:</p>
      <blockquote>من امروز به عنوان یک مو سپید کرده باشگاه استقلال دست به دامان رییس جمهور محترم می شوم و از او می‌خواهم به موضوع این باشگاه ورود کند و به سلطانی‌فر دستور بدهد تا به وضعیت ما با بیست سی میلیون هوادار رسیدگی کند.</blockquote>
    </article>
  </body>
</html>