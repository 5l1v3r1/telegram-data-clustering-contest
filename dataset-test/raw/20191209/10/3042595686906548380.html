<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/den-storste-idrettsskandalen-noensinne/71908602"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T10:12:31+00:00"/>
    <meta property="og:title" content="- Den største idrettsskandalen noensinne"/>
    <meta property="og:description" content="Wada har kommet fram til en beslutning. Russland blir utestengt fra alle store konkurranser de neste fire åra."/>
  </head>
  <body>
    <article>
      <h1>- Den største idrettsskandalen noensinne</h1>
      <h2>Wada har kommet fram til en beslutning. Russland blir utestengt fra alle store konkurranser de neste fire åra.</h2>
      <address><time datetime="2019-12-09T10:12:31+00:00">09 Dec 2019, 10:12</time> by <a rel="author">Mathias Hagen</a></address>
      <p>Det skriver <a href="https://www.nrk.no/sport/wada-utestenger-russland-fra-internasjonale-konkurranser-1.14815151">NRK</a>.</p>
      <p>
        <b>Styret i Verdens Antidopingbyrå (WADA)<a href="https://www.dagbladet.no/sport/vil-utestenge-russland-fra-all-idrett-i-fire-ar/71859644"> følger anmodningen til WADAs uavhengige komité for regeletterlevelse</a> om å utestenge Russland fra alle store konkurranser de neste fire åra.</b>
      </p>
      <p>- Jeg kan bekrefte at WADA-styret enstemmig har vedtatt å følge anbefalingen fra WADAs uavhengige komité for regeletterlevelse (CRC), sier Wadas pressesjef James Fitzgerald, ifølge NRK.</p>
      <p>WADA kom også med en <a href="https://www.wada-ama.org/en/media/news/2019-12/wada-executive-committee-unanimously-endorses-four-year-period-of-non-compliance">pressemelding</a> nylig. Der kommer president Craig Reedie med sin uttalelse om den brutale straffen.</p>
      <p>- Altfor lenge har russisk doping svekket den rene sporten. Det åpenbare regelbruddet av russiske myndigheter krevde en sterk respons. Det er akkurat det som har blitt gjort i dag, sier Reedie.</p>
      <p>Han sier videre at russerne har fått flere muligheter til å følge de globale dopingreglene, men at de valgte å benekte disse reglene.</p>
      <p>Anbefalingene sier at ingen medlemmer av den russiske regjereringen skal få ha verv i idretten, Russland skal ikke kunne arrangere store internasjonale konkurranser, og det russiske flagget skal ikke brukes i store idrettskonkurranser internasjonalt.</p>
      <p>Avtroppende visepresident i WADA Linda Hofstad Helleland delt talen hun hadde på dagens møte.</p>
      <p>- Idrettsutøvere, sportsfans, myndigheter og sportsorganisasjoner står overfor den største idrettskandalen noensinne, skriver hun på <a href="https://twitter.com/Lindacath/status/1203988005918248962">Twitter</a>.</p>
      <p>- Jeg kommer til å stemme for CRCs anbefaling. Jeg må likevel innrømme at jeg skulle ønske å se at konsekvensene ble enda tøffere enn den som kom fram fra CRC, skriver Helleland videre.</p>
      <p>- Enstemmig vedtatt</p>
      <p>Ifølge <a href="https://www.insidethegames.biz/articles/1088000/wada-endorse-russian-ban">Inside The Games</a> var det en enstemmig beslutning.</p>
      <p>Det russiske antidopingbyrået får en frist på 21 dager til å anke avgjørelsen til CAS, eller å godta straffen.</p>
      <p>WADA skriver også i pressemeldingen hvilke konsekvenser denne beslutningen vil gi.</p>
      <p>
        <b>Russiske utøvere får onkurrere som «nøytrale utøvere», som vi har sett tidligere, hvis de kan bevise at de ikke hatt befatning med doping.</b>
      </p>
      <p>Det vil blant annet si at OL står i fare. Det samme gjør fotball-VM i Qatar i 2022.</p>
      <p>
        <b>
          <b>Presidenten, generalsekretæren, daglig leder eller noen andre styremedlemmer fra den russiske OL-komiteen eller russiske paralympics-komité kan ikke delta på noen store idrettsarrangementer i denne perioden.</b>
        </b>
      </p>
      <p>Russland kan derimot fortsatt spille i fotball-EM neste sommer.</p>
      <p>Grunnen til det, er at EM arrangeres av UEFA, og de går ikke under kategorien som et globalt idrettsarrangement.</p>
      <p>Det rammer heller ikke verdenscupen.</p>
      <h3>Nye funn</h3>
      <p>WADAs uavhengige komité for regeletterlevelse (CRC) mener at Russland har manipulert datamateriale som de har gitt fra seg og bevisst har forsøkt å skjule dopingbruken for omverden.</p>
      <p>
        <b>I pressemeldinger kommer det blant annet fram at:</b>
      </p>
      <p>* Databasen fra laboratoriet i Moskva ikke er komplett og er delvis forfalsket.</p>
      <p>* Utvalget skal ha funnet ut at rådata og PDF-filer har blitt fjernet og slettet mellom 2015 og 2019.</p>
      <p>* Hundrevis av prøver er blitt fjernet fra databasen</p>
      <p>* Det er også blitt plantet fabrikkert bevis mellom 25.november 2018 og 10.januar 2019. Disse «bevisene» skulle støtte argumentene fra Russlands myndigheter om at det er Grigorij Rodtsjenkov og to konspiratører som sto bak dopingskandalen. Dette skal de har gjort for å presse penger ut av russiske utøvere, mener russiske myndigheter.</p>
      <p>
        <i>Saken oppdateres.</i>
      </p>
    </article>
  </body>
</html>