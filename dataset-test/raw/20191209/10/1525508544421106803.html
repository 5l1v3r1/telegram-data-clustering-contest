<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793061/%D9%86%D9%85%D8%A7%DB%8C%D9%86%D8%AF%D9%87-%D9%87%D8%A7%DB%8C-%D9%85%D8%AC%D9%84%D8%B3-%D9%88%D8%B2%DB%8C%D8%B1-%D8%B1%D8%A7-%D8%A7%D8%B3%D8%AA%DB%8C%D8%B6%D8%A7%D8%AD-%DA%A9%D9%86%D9%86%D8%AF-%D8%A8%D9%87%D8%AA%D8%B1%DB%8C%D9%86-%D8%AA%D8%B5%D9%85%DB%8C%D9%85-%D8%B1%D9%81%D8%AA%D9%86-%D9%81%D8%AA%D8%AD%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:53:24+00:00"/>
    <meta property="og:title" content="پیشکسوت استقلال: نماینده‌های مجلس وزیر را استیضاح کنند/ بهترین تصمیم رفتن فتحی است"/>
    <meta property="og:description" content="پیشکسوت آبی پوشان با انتقاد از عملکرد وزیر ورزش گفت: وقتی سلطانی فر بر تصمیم اشتباه خودش پافشاری می‌کند، نماینده های مجلس باید ورود کرده و او را استیضاح کنند."/>
  </head>
  <body>
    <article>
      <h1>پیشکسوت استقلال: نماینده‌های مجلس وزیر را استیضاح کنند/ بهترین تصمیم رفتن فتحی است</h1>
      <address>
        <time datetime="2019-12-09T10:53:24+00:00">09 Dec 2019, 10:53</time>
      </address>
      <p>به گزارش <a href="https://www.mehrnews.com/">خبرنگار مهر</a>، نارضایتی هواداران از شرایط استقلال بعد از خروج استراماچونی از تهران به اوج خود رسید و از صبح امروز مقابل ساختمان این باشگاه تجمعی عظیم از سوی آنها در راستای اعتراض به مدیریت باشگاه شکل گرفت.</p>
      <p>محمد نوری پیشکسوت آبی پوشان در گفتگو با <a href="https://www.mehrnews.com/">خبرنگار مهر</a> اظهار داشت: ما دیگر هم از مدیریت آقای فتحی در استقلال نا امید شدیم، هم از استعفا دادن ایشان و هم از بازنگری وزیر در مدیریت باشگاه و لذا سخنی با آنها نداریم. سخن امروز من با نماینده های محترم مجلس است و درخواست من از آنها این است که وزیر ورزش استیضاح شود.</p>
      <p>وی اضافه کرد: بعد از افتضاحی که در قرارداد ویلموتس و نحوه جدایی او از تیم ملی پیش آمد، حالا شاهد این افتضاح در باشگاه استقلال هستیم. ما اشکال را از راس سکان مدیریت این تیم که وزارت ورزش است می دانیم و معتقدیم وزیر ورزش اگر دلسوز این باشگاه بود خیلی وقت پیش باید در مدیریت تجدید نظر می کرد که نکرد.</p>
      <p>پیشکسوت آبی پوشان تاکید کرد: حالا که وزیر لجبازانه بر تصمیم اشتباهش پافشاری دارد و به نظر می رسد اراده ای برای اصلاح مدیریت این باشگاه ندارد، مجلس باید ورود کرده و در این خصوص از وزیر ورزش سئوال شود. بهرحال این تیم میلیون ها هوادار دارد که اگر آقای سلطانی فر خودش را وزیر آنها نمی داند، نماینده های مجلس باید خودشان را نماینده آنها هم بدانند.</p>
      <p>نوری تاکید کرد: مطالبه میلیون ها هوادار استقلال امروز برکناری دسته جمعی مدیریت و بازگشت استراماچونی است و فقط همین مورد می تواند این جماعت خشمگین را ساکت کند.</p>
    </article>
  </body>
</html>