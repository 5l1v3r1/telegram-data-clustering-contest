<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/gojkovic-potpisala-memorandum-o-razumevanju-srbije-sa-katarom/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T10:28:29+00:00"/>
    <meta property="og:title" content="Gojković potpisala Memorandum o razumevanju Srbije sa Katarom"/>
    <meta property="og:description" content="Predsednica Narodne skupštine Srbije Maja Gojković sastala se danas u Dohi sa predsednikom Savetodavnog veća Države Katar Ahmadom Bin Abdulom Bin Zaid Al Mahmudom, saopštila je Narodna skupština."/>
  </head>
  <body>
    <article>
      <h1>Gojković potpisala Memorandum o razumevanju Srbije sa Katarom</h1>
      <address><time datetime="2019-12-09T10:28:29+00:00">09 Dec 2019, 10:28</time> by <a rel="author">Danas Online</a></address>
      <p>
        <b>Predsednica Narodne skupštine Srbije Maja Gojković sastala se danas u Dohi sa predsednikom Savetodavnog veća Države Katar Ahmadom Bin Abdulom Bin Zaid Al Mahmudom, saopštila je Narodna skupština.</b>
      </p>
      <p>Predsednici dva parlamenta tom prilikom su potpisali Memorandum o razumevanju između Narodne skupštine Srbije i Savetodavnog veća Katara, koji predstavlja snažan podstrek za dalji razvoj parlamentarne saradnje, kao i ukupnih bilateralnih odnosa, navodi se u saopštenju.</p>
      <p>Gojković je istakla da je potpisivanje Memoranduma o razumevanju važan korak koji će podstaći razvoj parlamentarne saradnje na najvišem parlamentarnom nivou, kao i između radnih tela, grupa prijateljstva, a intenziviraće saradnju i razmenu informacija i konsultacije o temama od zajedničkog interesa u okviru rada regionalnih i međunarodnih parlamentarnih organizacija.</p>
      <p>Gojković i Ahmad Bin Abdul Bin Zaid Al Mahmud su razgovarali o unapređenju saradnje Srbije Katara na brojnim poljima i istakli spremnost dva parlamenta da doprinesu produbljivanju odnosa dve države, dodaje se u saopštenju.</p>
      <p>Gojković, koja učestvuje na 7. Globalnoj konferenciji parlamentaraca protiv korupcije u Dohi, zahvalila je predsedniku Savetodavnog veća Katara na ličnom pozivu da učestvuje na ovoj konferenciji, koja predstavlja važan događaj po pitanju ostvarenja ciljeva globalne saradnje u borbi protiv korupcije. </p>
      <h3>Povezani tekstovi:</h3>
    </article>
  </body>
</html>