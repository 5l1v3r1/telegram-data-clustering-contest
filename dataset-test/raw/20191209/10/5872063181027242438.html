<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1562361/aforologito-speusate-emeinan-molis-20-meres/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T10:56:10+00:00"/>
    <meta property="og:title" content="Αφορολόγητο : Σπεύσατε, έμειναν μόλις 20 μέρες"/>
    <meta property="og:description" content="Τι πρέπει να κάνουν οι Έλληνες φορολογούμενοι"/>
  </head>
  <body>
    <article>
      <h1>Αφορολόγητο : Σπεύσατε, έμειναν μόλις 20 μέρες</h1>
      <address>
        <time datetime="2019-12-09T10:56:10+00:00">09 Dec 2019, 10:56</time>
      </address>
      <p>
        <b>Τι πρέπει να κάνουν οι Έλληνες φορολογούμενοι</b>
      </p>
      <p>Προθεσμία 20 ημερών έχουν οι φορολογούμενοι προκειμένου να καλύψουν το αφορολόγητο όριο με ηλεκτρονικές μεθόδους πληρωμής και να αποφύγουν την πληρωμή επιπλέον φόρου.</p>
      <p>Μισθωτοί, συνταξιούχοι, αγρότες, περιστασιακά απασχολούμενοι, άνεργοι και όσοι φορολογούνται σαν να ήταν μισθωτοί θα πρέπει μέχρι τις 31 Δεκεμβρίου να έχουν πραγματοποιήσει ηλεκτρονικές πληρωμές ανάλογα με το ύψος του εισοδήματός τους, προκειμένου να εξασφαλίσουν την έκπτωση φόρου 1.900-2.100 ευρώ που οδηγεί σε έμμεσο αφορολόγητο.</p>
      <p>Οι φορολογούμενοι είναι υποχρεωμένοι να έχουν εξοφλήσει τις δαπάνες για την κατοχύρωση της έκπτωσης φόρου, μέσω χρεωστικών ή πιστωτικών καρτών ή μέσω ηλεκτρονικής τραπεζικής (e-banking) ή με άλλες ηλεκτρονικές μεθόδους πληρωμής.</p>
      <p>Για να δικαιούνται οι φορολογούμενοι την έκπτωση φόρου από 1.900 έως 2.100 ευρώ με την κατοχύρωση του αφορολόγητου, θα πρέπει να συμπληρώσουν το 10% των δαπανών τους με πιστωτική ή χρεωστική κάρτα ή μέσω e-banking όταν έχουν ετήσιο εισόδημα μέχρι 10.000 ευρώ, το 15% για εισόδημα από 10.001 έως 30.000 ευρώ και 20% για εισόδημα από 30.001 και πάνω.</p>
      <p>Αν δεν καλύπτεται το ελάχιστο απαιτούμενο ποσό, τότε ο φόρος εισοδήματος που θα κληθούν να πληρώσουν το 2020 προσαυξάνεται κατά το ποσό που προκύπτει από τη θετική διαφορά μεταξύ του απαιτούμενου και του δηλωθέντος ποσού, πολλαπλασιαζόμενης με συντελεστή 22%.</p>
      <p>Για παράδειγμα, φορολογούμενος με εισόδημα 10.000 ευρώ πραγματοποιεί φέτος πληρωμές με “πλαστικό” χρήμα 500 ευρώ, αντί των απαιτούμενων ύψους 1.000 ευρώ. Στη διαφορά των 500 ευρώ επιβάλλεται συντελεστής 22% και προκύπτει επιπλέον φόρος 110 ευρώ.</p>
      <p>
        <b>Προσοχή στον έξτρα φόρο</b>
      </p>
      <p>Για να αποφύγουν την πληρωμή έξτρα φόρου οι φορολογούμενοι, καλό θα είναι να ελέγξουν τώρα, μέσω των τραπεζών, τις πληρωμές που έχουν πραγματοποιήσει με ηλεκτρονικό χρήμα ανάλογα με τα εισοδήματά τους.</p>
      <p>Όσοι διαπιστώσουν ότι ακόμη δεν έχουν καλύψει το απαιτούμενο ποσό με ηλεκτρονικές συναλλαγές, προλαβαίνουν μέχρι το τέλος Δεκεμβρίου να πραγματοποιήσουν δαπάνες με “πλαστικό” χρήμα ανάλογα με το ύψος του εισοδήματός τους για να “χτίσουν” το αφορολόγητο όριο.</p>
      <p>Άλλωστε η λίστα με τις e-αποδείξεις περιλαμβάνει σχεδόν τα πάντα. Από τα είδη του σούπερ-μάρκετ, τους λογαριασμούς για ηλεκτρικό ρεύμα, ύδρευση, σταθερή και κινητή τηλεφωνία, καύσιμα, πετρέλαιο θέρμανσης, κοινόχρηστα, ασφάλιστρα αυτοκινήτου, επισκευές κατοικιών και ανταλλακτικά αυτοκινήτων. Ελάχιστες είναι οι δαπάνες που εξαιρούνται: τα ενοίκια, δόσεις δανείων, τα τέλη κυκλοφορίας, αγορές ακινήτων, αυτοκινήτων και σκαφών αναψυχής, πληρωμή φόρων και αγορές μετοχών.</p>
      <p>Από την υποχρέωση να έχουν εξοφλήσει με ηλεκτρονικά μέσα πληρωμής (πιστωτικές ή χρεωστικές κάρτες ή e-banking) τις δαπάνες που κατοχυρώνουν την έκπτωση φόρου, εξαιρούνται οι μισθωτοί, οι συνταξιούχοι και οι κατ’ επάγγελμα αγρότες φορολογούμενοι 70 ετών και άνω, τα άτομα με ποσοστό αναπηρίας 80% και άνω, όσοι βρίσκονται σε δικαστική συμπαράσταση, και οι φορολογικοί κάτοικοι της Ε.Ε. ή του ΕΟΧ που υποχρεούνται σε υποβολή δήλωσης στην Ελλάδα και φορολογούνται με την κλίμακα από μισθωτή εργασία και συντάξεις. Οι φορολογούμενοι που υπάγονται στις παραπάνω περιπτώσεις εξαιρέσεων οφείλουν, ωστόσο, να έχουν δαπάνες με αποδείξεις ανεξάρτητα εάν είναι χάρτινες ή ηλεκτρονικές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/oikonomia-ellada/1560837/aforologito-ti-tha-ishusei-apo-to-2020/"/>
        <a href="https://www.neakriti.gr/article/oikonomia/1559980/forologiko-poios-afora-to-extra-aforologito/"/>
        <a href="https://www.neakriti.gr/article/ellada-nea/1547413/katatethike-sti-vouli-i-tropologia-gia-to-aforologito/"/>
      </related>
    </article>
  </body>
</html>