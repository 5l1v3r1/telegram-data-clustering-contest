<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/pnl-si-a-stabilit-calendarul-de-pregatire-a-candidatilor-pentru-functiile-de-primari-si-presedinti-de-consilii-judetene-alegerile-locale-vor-fi-organizate-cel-mai-devreme-in-24-mai.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T10:07:58+00:00"/>
    <meta property="og:title" content="PNL și-a stabilit calendarul de pregătire a candidaților pentru funcțiile de primari și președinți de consilii județene / Alegerile locale vor fi organizate, cel mai devreme, în 24 mai"/>
    <meta property="og:description" content="PNL și-a stabilit calendarul de pregătire a celor mai buni candidați pentru funcțiile de primari și președinți de consilii județene, a anunțat, luni,"/>
  </head>
  <body>
    <article>
      <h1> PNL și-a stabilit calendarul de pregătire a candidaților pentru funcțiile de primari și președinți de consilii județene / Alegerile locale vor fi organizate, cel mai devreme, în 24 mai </h1>
      <address><time datetime="2019-12-09T10:07:58+00:00">09 Dec 2019, 10:07</time> by <a rel="author">Redacția</a></address>
      <p>PNL și-a stabilit calendarul de pregătire a celor mai buni candidați pentru funcțiile de primari și președinți de consilii județene, a anunțat, luni, prim-vicepreședintele PNL, Raluca Turcan, care a precizat că alegerilor locale vor fi organizate, cel mai devreme, în 24 mai 2020.</p>
      <p>„PNL începe pregătirea intensă a alegerilor locale. Ne-am stabilit un calendar de pregătire a celor mai buni candidaţi pentru funcţiile de primari şi preşedinţi de consilii judeţene, astfel încât, dacă alegerile locale se vor desfăşura cel mai rapid în 24 mai, pe un calendar care prevede datele posibile pentru aceste alegeri, noi să fim pregătiţi şi să dăm un exemplu românilor din nou că PNL pune performanţa, integritatea şi implicarea pe primele locuri şi cerinţe de bază pentru reprezentarea în funcţiile publice”, a spus Turcan, după şedinţa conducerii PNL.</p>
      <p>Ea a adăugat că PNL are un Guvern „responsabil” şi „dedicat”, „care munceşte 24 de ore din 24” şi vrea să aducă prosperitate „până în ultimul cătun al României”.</p>
      <p>Prim-vicepreședintele PNL, Raluca Turcan, a declarat luni, după ședința conducerii PNL, că, având în vedere că liberalii au spus în campanie că vor alegerea primarilor în două tururi, atunci se va ajunge la alegerea primarilor în două tururi, iar dacă proiectul nu avansează în Parlament, PNL va lua în calcul și alte măsuri (detalii <a href="https://www.g4media.ro/turcan-daca-am-spus-in-campanie-ca-vrem-alegerea-primarilor-in-doua-tururi-vom-ajunge-la-alegerea-primarilor-in-doua-tururi-daca-proiectul-nu-avanseaza-in-parlament-vom-lua-in-calcul-si-alte-masur.html">aici</a>).</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>