<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/12/09/ilyen_volt_fenykoraban_a_westend_haz_a_nyugati_teren_ami_akkor_nem_is_nyugati_ter_volt/"/>
    <meta property="og:site_name" content="Index.hu"/>
    <meta property="article:published_time" content="2019-12-09T10:36:03+00:00"/>
    <meta property="og:title" content="Ilyen volt fénykorában, már amennyire volt neki olyan, a Westend ház a Nyugati téren. Ami akkor nem is Nyugati tér volt"/>
    <meta property="og:description" content="Mindeközben - Akik azt hitték, hogy a Nyugati pályaudvar mellett lévő pláza neve amerikanizáló menősködésből fakadóan lett Westend, me..."/>
  </head>
  <body>
    <article>
      <h1>Ilyen volt fénykorában, már amennyire volt neki olyan, a Westend ház a Nyugati téren. Ami akkor nem is Nyugati tér volt</h1>
      <address><time datetime="2019-12-09T10:36:03+00:00">09 Dec 2019, 10:36</time> by <a rel="author" href="https://index.hu/szerzo/haasz_janos" target="_blank">Haász János</a></address>
      <p>Akik azt hitték, hogy a Nyugati pályaudvar mellett lévő pláza neve amerikanizáló menősködésből fakadóan lett Westend, mert mondjuk nem éltek jóval 1978 előtt, vagy nem olvasták <a href="https://index.hu/tudomany/tortenelem/2018/02/22/westend_haz_bontas_1978_nyugati_palyaudvar_marx_ter_atalakitas/">ezt a tavalyi cikkünket</a>, most jól meglepődhetnek. A Nyugati (akkor Berlini) téren ugyanis már a századelőn, mármint a huszadik századén, állt egy Westend ház. Egy sarokház volt, a pályaudvar mellett lévő mai buszmegállók és parkolók helyén, ha nem bontják el, nagyjából a mostani Westendet takarná el a körút felől.</p>
      <p>De elbontották, és bármilyen izgalmasnak is hatott első ránézésre a félköríves, manzárdtetős épület, és igazából nem volt baj: kétes hírű szálloda, bűntanya és kupleráj egyvelege volt, ráadásul – mint idézett cikkünkből kiderül – egy időben az öngyilkosok körében is különös népszerűségnek örvendett (talán mert a garniszállóra különösebb megerőltetés nélkül be lehetett jelentkezni álnéven is, így sokan hihették, hogy titokban marad kilétük, tettük nem hoz szégyent a családra). Szóval elbontották, de <a href="https://www.facebook.com/photo.php?fbid=1009144389442743&amp;set=gm.1850944811934293&amp;type=3&amp;theater&amp;ifg=1">ezt az 1932-es fotóját</a> látva úgy érzem magam, mintha egy egykor ígéretes, válogatottig eljutott ififocistát látnék egy NB III.-as csapat meccs után saját hányásában aludni: pedig akár valami jó is kisülhetett volna belőle.</p>
      <figure>
        <img src="https://kep.cdn.indexvas.hu/1/0/3068/30688/306887/30688777_2356251_3ccd9ac7c428638715a061dbaff77dad_wm.jpg"/>
        <figcaption>
          <cite>Fotó: Facebook / Angyalföld régi képeken</cite>
        </figcaption>
      </figure>
    </article>
  </body>
</html>