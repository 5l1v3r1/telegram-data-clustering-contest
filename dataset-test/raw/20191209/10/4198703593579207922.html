<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-world/2019_q4/Article-17ed46f264aee61026.htm"/>
    <meta property="og:site_name" content="mako"/>
    <meta property="article:published_time" content="2019-12-09T10:56:00+00:00"/>
    <meta property="og:title" content="רוסיה תושעה מאירועי ספורט בין לאומיים למשך 4 שנים"/>
    <meta property="og:description" content="בעקבות חשיפת השימוש האסור בסמים של ספורטאים רוסיים בחסות המדינה, הסוכנות העולמית נגד סמים בספורט קיבלה החלטה סופית על העונש - שיחול על האולימפיאדה והמונדיאל. ספורטאים שיוכיחו כי לא היו מעורבים בפרשה יורשו להשתת"/>
  </head>
  <body>
    <article>
      <h1>רוסיה תושעה מאירועי ספורט בין לאומיים למשך 4 שנים</h1>
      <h2>בעקבות חשיפת השימוש בסמים של ספורטאים רוסים בחסות המדינה, הסוכנות העולמית נגד סמים בספורט קיבלה החלטה סופית על העונש - שיחול על האולימפיאדה והמונדיאל הקרובים. ספורטאים שיוכיחו כי לא היו מעורבים בפרשה יורשו להשתתף בתחרויות תחת דגל נייטרלי. לרוסיה יש שלושה שבועות לערער על ההחלטה</h2>
      <address><time datetime="2019-12-09T10:56:00+00:00">09 Dec 2019, 10:56</time> by <a rel="author">החדשות 12</a></address>
      <p>הסוכנות העולמית נגד סמים בספורט הודיעה היום (שני) כי ההתאחדות הרוסית מושעית למשך 4 שנים מכל אירועי הספורט הבין לאומיים הגדולים. זאת, עקב חשיפת פרשת השימוש האסור בסמים בחסות המדינה. משמעות הצעד היא שהדגל וההמנון הרוסי לא יופיעו באירועי ספורט משמעותיים כמו אולימפיאדת טוקיו 2020 ומונדיאל 2022 שיתקיים בקטר.</p>
      <p> <a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a></p>
      <p>יחד עם זאת, ספורטאים שיציגו הוכחה לכך שלא לקחו חלק בשערוריית הסמים יורשו להתמודד תחת דגל נייטרלי. נציגי הסוכנות קיבלו את ההחלטה פה אחד בכינוס שהתקיים בשוויץ, ולהתאחדות הרוסים עומדים שלושה שבועות לערער על ההחלטה. </p>
      <p>מהנתונים שנחשפו בדוח שפורסם לפני כשלוש שנים עולה כי מדובר במנגנון זיוף נרחב בחסות ממשלתית, שמטרתו הייתה להגן על הספורטאים הרוסים מפני כישלון בבדיקות סמים במהלך אולימפיאדת החורף בסוצ'י ב-2014.</p>
      <p>במוקד הדוח עומדת הטענה כי רוסיה החליפה בדיקות "מלוכלכות" של ספורטים רוסים בבדיקות תקינות. על פי הדוח, סגן שר הספורט הרוסי בעצמו הורה לעובדי המעבדות אילו תוצאות של בדיקות להעביר הלאה ואילו להעלים.</p>
      <p>הדוח מתייחס לאולימפיאדת החורף בסוצ'י, אך על פי מחברו - בסך הכל נמצאו לפחות 312 בדיקות סמים של ספורטאים רוסים שזויפו מאז 2011, כולל מאליפות העולם באתלטיקה שנערכה במוסקבה ב-2013 ומאליפות העולם בשחייה שהתקיימה בשנה שעברה בקאזאן.</p>
    </article>
  </body>
</html>