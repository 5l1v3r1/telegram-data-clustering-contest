<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420611"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T10:47:00+00:00"/>
    <meta property="og:title" content="צרפת נערכת לשביתה כללית והפגנות ענק"/>
    <meta property="og:description" content="המפגינים מוחים על הרעת תנאי הפנסיה ודורשים מהנשיא לחזור בו מההחלטה להעלות את גיל הפרישה ולצמצם את תשלומי הפנסיה לעובדים"/>
  </head>
  <body>
    <article>
      <h1>צרפת נערכת לשביתה כללית והפגנות ענק</h1>
      <address>
        <time datetime="2019-12-09T10:47:00+00:00">09 Dec 2019, 10:47</time>
      </address>
      <p>צרפת נערכת לשביתה כללית במשק המקומי שתתקיים מחר (שלישי) לצד הפגנות ענק שצפויות להתקיים ברחבי המדינה.</p>
      <p>המפגינים מביעים מחאתם על הרעת תנאי הפנסיה ודורשים מהנשיא עמנואל מקרון לחזור בו מהחלטותיו להעלות את גיל הפרישה ולצמצם את תשלומי הפנסיה לעובדים שפרשו במועד המקורי.</p>
      <p>את המחאה מנהלים ארגוני העובדים הגדולים בצרפת הידועים באופן מסורתי כארגונים בעלי כח אדיר שמסוגל לשתק את המדינה כולה.</p>
      <p>ביום חמישי האחרון החלה המחאה בדמות שביתה כללית שכללה בין היתר גם השבתה של התחבורה הציבורית ומערכת החינוך, ומאז חזרו החיים למסלולם רק באופן חלקי, כשהתחבורה הציבורית צומצמה למינימום, ורבים מתושבי פריז ופרבריה, נאלצו להישאר בביתם וויתרו על ימי עבודה בשל הקושי הרב להגיע למקומות העבודה בתנאים הקיימים.</p>
      <p>המחאה אמורה להימשך גם היום במתכונת דומה, ומחר, כאמור, מתכננים האיגודים לקיים פעם נוספת שביתה כללית שתשתק לחלוטין את צרפת.</p>
      <p>אתמול כינס מקרון את ראש הממשלה שלו, אדואר פיליפ, ואת שרי הממשלה לישיבת חירום כדי לדון בדרכי ההתמודדות מול השביתה. לעת עתה מקרון איתן בדעתו ואומר כי אין בכוונתו לחזור בו מהשינוי המתוכנן בתנאי הפנסיה.</p>
      <p>הנשיא הצרפתי מזכיר לאזרחי צרפת שכשהתמודד לבחירות הוא התחייב לנקוט בצעדים מסוג זה, ואף הודיע באופן מפורש כי יעלה את גיל הפרישה.</p>
    </article>
  </body>
</html>