<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/349160.html"/>
    <meta property="og:site_name" content="ברנדן רוג'רס התמוגג: זה יום היסטורי עבור לסטר"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="ברנדן רוג'רס התמוגג: זה יום היסטורי עבור לסטר"/>
    <meta property="og:description" content="השועלים קבעו שיא מועדון עם שמונה ניצחונות רצופים, ג'יימי ורדי שוב כבש, ובאנגליה מתלהבים: &quot;הם הדבר האמיתי, הם יהיו שם אם ליברפול תיפול&quot;"/>
  </head>
  <body>
    <article>
      <h1>ברנדן רוג'רס התמוגג: זה יום היסטורי עבור לסטר</h1>
      <h2>השועלים קבעו שיא מועדון עם שמונה ניצחונות רצופים, ג'יימי ורדי שוב כבש, ובאנגליה מתלהבים: "הם הדבר האמיתי, הם יהיו שם אם ליברפול תיפול" </h2>
      <address><time datetime="2019-12-09T10:00:00+00:00">09 Dec 2019, 10:00</time> by <a rel="author">מאת מערכת ONE</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1446957.jpg"/>
        <figcaption>ברנדן רוג'רס ושחקני לסטר (רויטרס)</figcaption>
      </figure>
      <p>מי היה מאמין. אחרי 16 מחזורים בפרמייר ליג, נראה שאנחנו שוב בדרך למאבק דו ראשי על תואר האליפות, אבל הוא יהיה דווקא בין ליברפול ללסטר סיטי, שפשוט לא מוותרת, הביסה אתמול (ראשון) את אסטון וילה 4:1, ורשמה ניצחון ליגה שמיני ברציפות.</p>
      <p>השועלים לא התקשו במגרש לא פשוט בכלל (להזכירכם, ליברפול נזקקה לשער ניצחון דרמטי של סאדיו מאנה עמוק בתוספת הזמן), וקבעו שיא מועדון של ניצחונות רצופים. ברנדן רוג’רס היה כמובן מרוצה מאוד בסיום: “השחקנים הכי מדהימים היום. זה יום היסטורי עבור לסטר וההופעה שלהם הייתה בהתאם. ידענו שזה מגרש קשה לשחק בו, אבל נתנו הופעה באמת יוצאת דופן”.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1446755.jpg"/>
        <figcaption>ג'יימי ורדי חוגג (רדאד ג'בארה)</figcaption>
      </figure>
      <p>ואי אפשר שלא להתייחס לג’ימי ורדי. החלוץ האנגלי הבלתי נגמר כבש במשחקו השמיני ברצף, והמרדף שלו אחרי השיא שהוא עצמו קבע בעונת האליפות של לסטר, כיבוש ב-11 משחקי פרמייר ליג רצופים, נמצא בעיצומו. החלוץ כבש 25 שערים מאז מונה רוג’רס למאמן הקבוצה, ונראה בכושר הטוב בקריירה שלו.</p>
      <p>ב’סקיי’ כתבו הבוקר: “לסטר נראית כמו הדבר האמיתי. זאת הייתה הופעה משכנעת אחרי כמה משחקים קצת פחות טובים מבחינת היכולת. לסטר הייתה שווה עוד כמה שערים במשחק הזה. לליברפול מחכה לו”ז קשה ולוח משחקים לא קל, והקבוצה של ברנדן רוג’רס תהיה שם כדי לחכות לנפילה”.</p>
    </article>
  </body>
</html>