<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/o-moznem-bourani-domu-v-presove-po-explozi-rozhodnou-urady-b/r~ca56c8f61a6e11eaac60ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T10:35:15+00:00"/>
    <meta property="og:title" content="Část bytového domu poškozeného výbuchem v Prešově se zbourá, rozhodl krizový štáb"/>
    <meta property="og:description" content="Při výbuchu plynu a následném požáru obytného domu v Prešově zemřelo v pátek nejméně sedm lidí."/>
  </head>
  <body>
    <article>
      <h1>Část bytového domu poškozeného výbuchem v Prešově se zbourá, rozhodl krizový štáb</h1>
      <address>
        <time datetime="2019-12-09T10:35:15+00:00">09 Dec 2019, 10:35</time>
      </address>
      <p>"V co nejkratší době budou demontována vrchní podlaží," uvedl mluvčí <a href="https://zpravy.aktualne.cz/presov/l~i:keyword:15885/">Prešova</a> Vladimír Tomek. Dodal, že teprve po skončení této první fáze prací bude rozhodnuto o dalším postupu. Vlastníci bytů ve zmíněném domě už souhlasili s demolicí celé budovy, bude-li to nutné.</p>
      <p>Právě vrchní čtyři patra domu <a href="https://zpravy.aktualne.cz/vybuch/l~i:keyword:170/">výbuch</a> a požár nejvíce poničily. Kromě toho byla poškozena střecha stavby a zřítilo se schodiště. Záchranáři našli po tragédii sedm mrtvých. Jedna osoba zůstává nezvěstná a patrně se dál nachází v budově, která má narušenou statiku.</p>
      <p>Související</p>
      <h4>"Holý život je důležitější než všechny věci." Přeživší popisují výbuch v Prešově</h4>
      <figure>
        <img src="https://cdn.xsd.cz/resize/35dfab6cf9a33f77a6b76d442fc597e4_resize=240,135_.jpg?hash=0f8db26877ce1c8457f074a3f41f9dd3"/>
      </figure>
      <p>0:12</p>
      <p>Tomek zatím nepotvrdil, zda poškozený obytný dům bude rozebírat česká firma Cannoneer, jejíž pracovníci podle listu Korzár už dorazili na místo neštěstí. Cannoneer se podle svého webu zabývá i strojní demolici výškových objektů. Před samotným rozebíráním domu u něj mají být provedeny násypy zeminy a kamení s cílem ochrany inženýrských sítí, vysvětlil mluvčí.</p>
      <p>Kvůli narušené statice poškozeného domu se do svých bytů zatím nemohou vrátit ani obyvatelé sousedního paneláku. Byty v dalších třech evakuovaných vchodech už naopak byly opět zpřístupněny těm, kdo v nich žijí.</p>
      <h3>Ve vazbě jsou zatím tři obvinění</h3>
      <p>Policie umožnila obyvatelům poškozeného bytového domu požádat o nové osobní doklady přednostně a bez poplatku za jejich vystavení.</p>
      <p>Na účet města, které vyhlásilo veřejnou finanční sbírku, přišlo podle médií zatím 1,8 milionu eur (45,9 milionu korun). Částka nezahrnuje schválený příspěvek ve výši jednoho milionu eur (25,5 milionu korun), který městu odsouhlasila o víkendu vláda. Ze sbírky město vyplatilo každé rodině z výbuchem poničené bytovky 200 eur (5100 korun) na nákup bezprostředně potřebných věcí včetně léků.</p>
      <p>Související</p>
      <h4>Obrazem: Výbuch plynu v Prešově vyhnal z domovů 220 lidí. Dům zřejmě půjde k zemi</h4>
      <figure>
        <img src="https://cdn.xsd.cz/resize/35dfab6cf9a33f77a6b76d442fc597e4_resize=140,93_.jpg?hash=fc655a542f2a3e1e734a7918a75e750d"/>
      </figure>
      <p>16 fotografií</p>
      <p>V dalším kole rozdělování peněz se samospráva zaměří zejména na zajištění potřeb lidí, dále na jejich nemovitosti a na poškozená auta. Město chce také přispívat na nájem těm, kdo museli být po tragedii evakuováni.</p>
      <p>Soud poslal tři obviněné v případu největší tragedie svého druhu v novodobých dějinách země do vazby. Proti verdiktu podali stížnost. Policie po explozi zadržela jednatele stavební firmy a dělníky, kteří těsně před explozí v Mukačevské ulici prováděli výkopové práce. Podle médií existuje podezření, že výbuch souvisel s poškozením plynového potrubí.</p>
    </article>
  </body>
</html>