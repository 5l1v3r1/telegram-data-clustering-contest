<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/meksiko-otkrio-nalaziste-nafte-najvece-u-vise-od-30-godina/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:27:00+00:00"/>
    <meta property="og:title" content="Meksiko otkrio nalazište nafte najveće u više od 30 godina"/>
    <meta property="og:description" content="MEKSIKO SITI - Meksička državna naftna kompanija Pemeks saopštila je da je na jugoistoku zemlje otkrila najveće nalazište nafte od 1987. godine, čije bi"/>
  </head>
  <body>
    <article>
      <h1>Meksiko otkrio nalazište nafte najveće u više od 30 godina</h1>
      <address><time datetime="2019-12-09T10:27:00+00:00">09 Dec 2019, 10:27</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524169-750x430.jpg"/>
        <figcaption>Foto: Tanjug/pixabay.com, ilustracija</figcaption>
      </figure>
      <p>MEKSIKO SITI – Meksička državna naftna kompanija Pemeks saopštila je da je na jugoistoku zemlje otkrila najveće nalazište nafte od 1987. godine, čije bi rezerve mogle da iznose 500 miliona barela.</p>
      <p>Ogromno nalazište Keski u primorskoj državi Tabasko otkriveno je pre nekoliko meseci, pri čemu je prva bušotina, koja danas proizvodi 4.500 barela dnevno, izbušena u junu, prenosi Rojters.</p>
      <p>„Prema analizi informacija dobijenih iz bušotine i seizmičkih podataka sa tog područja, danas možemo da potvrdimo postojanje džinovskog nalazišta čije su rezerve ekvivalentne količini od 500 miliona barela sirove nafte“, naveo je glavni izvršni direktor Pemeksa Oktavio Romero Oropeza.</p>
      <p>Šef Pemeksa je takođe otkrio razvojne planove za ovo naftno polje koje se prostire na 34 kvadratna kilometra. Na tom polju bi trebalo da se izbuši do 11 bušotina kako bi sledeće godine proizvodnja dostigla 69.000 barela nafte dnevno (bdp) i 300 miliona kubnih metara gasa.</p>
      <p>Do 2021. godine, kompanija planira da dostigne proizvodnju na tom polju od 110.000 bpd i 410 miliona kubnih metara prirodnog gasa dnevno.</p>
      <p>(Tanjug)</p>
    </article>
  </body>
</html>