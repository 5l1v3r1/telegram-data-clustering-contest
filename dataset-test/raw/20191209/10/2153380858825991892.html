<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/diethni/stin-teliki-eytheia-gia-tis-boyleytikes-ekloges-proigeitai-o-tzonson-alla-o-kormpin"/>
    <meta property="og:site_name" content="The Pressroom"/>
    <meta property="article:published_time" content="2019-12-09T10:38:59+00:00"/>
    <meta property="og:title" content="Στην τελική ευθεία για τις βουλευτικές εκλογές: Προηγείται ο Τζόνσον αλλά ο Κόρμπιν συνεχίζει να έχει ελπίδες"/>
    <meta property="og:description" content="Ο βρετανός πρωθυπουργός Μπόρις Τζόνσον και ο Εργατικός αντίπαλός του Τζέρεμι Κόρμπιν εισέρχονται σήμερα στην τελική ευθεία πριν από τις πρόωρες εκλογές της ερχόμενης Πέμπτης, η έκβαση των οποίων θα είναι αποφασιστικής σημασίας για το Brexit και καθοριστική για την πορεία του Ηνωμένου Βασιλείου τις ερχόμενες δεκαετίες. Ο ηγέτης των Συντηρητικών, ο οποίος ανέβηκε στην εξουσία τον Ιούλιο, προκήρυξε τις εκλογές αυτές για να εκπληρώσει την έξοδο από την Ευρωπαϊκή Ένωση, την οποία ψήφισε το 52% των Βρετανών πριν από τριάμισι χρόνια, αλλά η οποία έχει βυθίσει τη χώρα σε βαθιά πολιτική κρίση."/>
  </head>
  <body>
    <article>
      <h1>Στην τελική ευθεία για τις βουλευτικές εκλογές: Προηγείται ο Τζόνσον αλλά ο Κόρμπιν συνεχίζει να έχει ελπίδες</h1>
      <address>
        <time datetime="2019-12-09T10:38:59+00:00">09 Dec 2019, 10:38</time>
      </address>
      <p>
        <b>Ο βρετανός πρωθυπουργός <a href="https://www.thepressroom.gr/tags/mporis-tzonson?page=1">Μπόρις Τζόνσον</a> και ο Εργατικός αντίπαλός του <a href="https://www.thepressroom.gr/tags/tzeremi-kormpin">Τζέρεμι Κόρμπιν</a> εισέρχονται σήμερα στην τελική ευθεία πριν από τις πρόωρες εκλογές της ερχόμενης Πέμπτης, η έκβαση των οποίων θα είναι αποφασιστικής σημασίας για το Brexit και καθοριστική για την πορεία του Ηνωμένου Βασιλείου τις ερχόμενες δεκαετίες.</b>
      </p>
      <p>Ο ηγέτης των Συντηρητικών, ο οποίος ανέβηκε στην εξουσία τον Ιούλιο, προκήρυξε τις εκλογές αυτές για να εκπληρώσει την έξοδο από την Ευρωπαϊκή Ένωση, την οποία ψήφισε το 52% των Βρετανών πριν από τριάμισι χρόνια, αλλά η οποία έχει βυθίσει τη χώρα σε βαθιά πολιτική κρίση.</p>
      <p>Μολονότι <a href="https://www.thepressroom.gr/diethni/bretania-dimoskopisi-megalonei-i-diafora-tzonson-kormpin">έρχεται πρώτος στις δημοσκοπήσεις</a>, το <b>πολύ ταραχώδες πολιτικό πλαίσιο καθιστά αβέβαιη την έκβαση και το αποτέλεσμα</b> προαναγγέλλεται στήθος με στήθος σε πολλές περιφέρειες, ωθώντας τα κόμματα να διπλασιάσουν τις προσπάθειες κατά τις τελευταίες ημέρες της προεκλογικής εκστρατείας.</p>
      <p>Αφού υποσχέθηκε χθες, Κυριακή, να <b>«δώσει μάχη για κάθε ψήφο», </b>ο Μπόρις Τζόνσον πρόκειται να πραγματοποιήσει σήμερα προεκλογική εκστρατεία στον βρετανικό βορρά, για να επαναλάβει εκεί πως ο μοναδικός τρόπος να πραγματοποιηθεί το Brexit είναι να υπερψηφιστούν οι Συντηρητικοί. Απομένουν <b>«τρεις ημέρες για να βγούμε από το αδιέξοδο»</b>, πρόκειται να δηλώσει σε ομιλία του στο Σάντερλαντ, πόλη που φιλοξενεί ένα τεράστιο εργοστάσιο της ιαπωνικής αυτοκινητοβιομηχανίας Nissan, σύμφωνα με αποσπάσματα της ομιλίας του που δόθηκαν στη δημοσιότητα από τις υπηρεσίες του.</p>
      <p><b>«Ο αντίκτυπος αυτών των εκλογών θα είναι αισθητός τις επόμενες δεκαετίες»,</b> υπογράμμισε ακόμη σε ανοικτή επιστολή που δημοσιεύθηκε από την εφημερίδα Sunday Telegraph.</p>
      <p>Ο Μπόρις Τζόνσον ελπίζει να κερδίσει την πλειοψηφία που του λείπει για να μπορέσει να καταφέρει να υιοθετηθεί από το κοινοβούλιο η συμφωνία του Brexit, την οποία διαπραγματεύθηκε με τις Βρυξέλλες. <b>Ο 55χρονος ηγέτης των Συντηρητικών υπόσχεται πως, έπειτα από τρεις αναβολές του <a href="https://www.thepressroom.gr/tags/brexit">Brexit</a>, το Ηνωμένο Βασίλειο θα αποχωρήσει από την Ευρωπαϊκή Ένωση στις 31 Ιανουαρίου.</b></p>
      <h3>Ρήγματα</h3>
      <p>Η προκάτοχός του, η <b>Τερέζα Μέι,</b> η οποία είχε επίσης προκηρύξει εκλογές το 2017 για να εδραιώσει τη νομιμότητά της, <b>ήταν επίσης πρώτη στις δημοσκοπήσεις μέχρι το τέλος της προεκλογικής εκστρατείας. Τελικά δεν κέρδισε την απόλυτη πλειοψηφία στη Βουλή των Κοινοτήτων,</b> βυθίζοντας ακόμη περισσότερο τη χώρα της στην κρίση.</p>
      <p>Ο Μπόρις Τζόνσον, ο οποίος κατηγορείται ότι απέφυγε έναν δημοσιογράφο του BBC που ήθελε να τον «στριμώξει» όσον αφορά την εμπιστοσύνη που είναι δυνατόν να έχουν οι Βρετανοί σε έναν ηγέτη που καταγγέλλεται για πολυάριθμα ψεύδη, <b>δέχεται επίσης κατηγορίες για πολυάριθμες ανακοινώσεις του: έχει κάνει λόγο για 40 νέα νοσοκομεία, αν και έχει εξασφαλισθεί χρηματοδότηση μόνο για έξι, καθώς και για επιπλέον αστυνομικές δυνάμεις, που όμως απλώς αντισταθμίζουν προηγούμενες μειώσεις προσωπικού...</b></p>
      <p>Απέναντί του, ο επικεφαλής του Εργατικού Κόμματος <b>Τζέρεμι Κόρμπιν, ένας 70χρονος σοσιαλιστής ηγέτης πολύ πιο αριστερός από τους προκατόχους του, διεξάγει μια ριζοσπαστική εκστρατεία, υποσχόμενος μαζικές εθνικοποιήσεις και επενδύσεις στις δημόσιες υπηρεσίες.</b></p>
      <p>Για να γεφυρωθούν τα ρήγματα που συγκλονίζουν εδώ και τρία χρόνια τη χώρα, <b>θέλει να επαναδιαπραγματευθεί μια συμφωνία εξόδου από την Ευρωπαϊκή Ένωση με την οποία θα διατηρηθούν στενοί δεσμοί με τους 27 και την οποία θα υποβάλει σε νέο δημοψήφισμα</b>, προτείνοντας ως εναλλακτική επιλογή την παραμονή στην ΕΕ -- μια θέση για την οποία επικρίνεται για έλλειψη σαφήνειας.</p>
      <p>Όμως με ένα Φιλελεύθερο Δημοκρατικό Κόμμα, του οποίου η υπόσχεση να ματαιώσει πλήρως το Brexit προκαλεί, σύμφωνα με τις δημοσκοπήσεις, περιορισμένο ενθουσιασμό<b>, η ψήφος υπέρ των Εργατικών μπορεί να φανεί σε πολλούς ως η μόνη που θα επέτρεπε να εμποδισθεί η έξοδος του Ηνωμένου Βασιλείου από την Ευρωπαϊκή Ένωση.</b></p>
      <h3>Συμμαχία</h3>
      <p>Το στρατόπεδο του «leave», από την πλευρά του, είναι ενωμένο πίσω από τον Μπόρις Τζόνσο<b>ν, ο οποίος δέχθηκε χθες την προσχώρηση τεσσάρων ευρωβουλευτών του κόμματος του Brexit του ευρωφοβικού Νάιτζελ Φάρατζ</b>, οι οποίοι βλέπουν την υπερψήφιση των Συντηρητικών ως τον μοναδικό τρόπο για να αποτραπεί η παραμονή στην Ευρωπαϊκή Ένωση.</p>
      <p>Παρά το γεγονός ότι υστερεί στις δημοσκοπήσεις, <b>ο Τζέρεμι Κόρμπιν εξακολουθεί να έχει ελπίδες</b>. Αν οι Συντηρητικοί αποτύχουν να κερδίσουν την πλειοψηφία, <b>ο ηγέτης των Εργατικών θα μπορούσε να πάρει τα κλειδιά του αριθμού 10 της Ντάουνινγκ Στριτ χάρη σε μια συμμαχία με το SNP</b>, το κόμμα που υποστηρίζει την ανεξαρτησία της Σκωτίας και αντιτίθεται κατηγορηματικά στο Brexit.</p>
      <p>Κατά την εκστρατεία <b>αναδύθηκαν και πάλι οι κατηγορίες για αντισημιτισμό στους κόλπους του Εργατικού Κόμματος,</b> σε σημείο που, σύμφωνα με την Daily Mail, το κέντρο Σιμόν Βίζενταλ χαρακτήρισε χθες, Κυριακή, τον Τζέρεμι Κόρμπιν αντισημίτη της χρονιάς, προειδοποιώντας πως το Ηνωμένο Βασίλειο θα γίνει κράτος «παρίας», αν ο Κόρμπιν κερδίσει τις εκλογές.</p>
      <p>Τον περασμένο μήνα,<b> ο αρχιραβίνος του Ηνωμένου Βασιλείου είχε απευθύνει βαριά κατηγορία εναντίον του Κόρμπιν</b> και της αδυναμίας του να ξεριζώσει το «δηλητήριο» του αντισημιτισμού στους κόλπους του κόμματός του.</p>
      <p>Σε μια προεκλογική εκστρατεία που στιγματίσθηκε, όπως είχε γίνει και το 2017, από μια φονική τζιχαντιστική επίθεση στη Γέφυρα του Λονδίνου, <b>ο πατέρας του ενός από τα δύο θύματα κατηγόρησε τον Μπόρις Τζόνσον ότι κάνει προεκλογική εκστρατεία εκμεταλλευόμενος τον θάνατο του γιου του</b>, ο οποίος ήταν ωστόσο στρατευμένος στην επανένταξη των κρατουμένων στην κοινωνία. Σε μια σειρά μηνυμάτων στο Twitter, ο Ντέιβιντ Μέριτ είχε καλέσει το Ηνωμένο Βασίλειο να «αφυπνισθεί»: «ο άνθρωπος αυτός είναι μια απάτη».</p>
    </article>
  </body>
</html>