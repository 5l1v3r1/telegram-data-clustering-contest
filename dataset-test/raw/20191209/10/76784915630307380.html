<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/2019/12/09/oroszorszag_eltiltas_dopping_olimpia/"/>
    <meta property="og:site_name" content="Index.hu"/>
    <meta property="article:published_time" content="2019-12-09T10:46:00+00:00"/>
    <meta property="og:title" content="Négy évre kitiltották az oroszokat a legnagyobb sporteseményekről"/>
    <meta property="og:description" content="A WADA döntése alapján a tokiói olimpián és a 2022-es futball-vb-n sem indulhatnának. Az oroszok még fellebbezhetnek."/>
  </head>
  <body>
    <article>
      <h1>Négy évre kitiltották az oroszokat a legnagyobb sporteseményekről</h1>
      <address><time datetime="2019-12-09T10:46:00+00:00">09 Dec 2019, 10:46</time> by <a rel="author" href="https://index.hu/szerzo/joo_gabor" target="_blank">Joó Gábor</a></address>
      <p>Hétfőn a svájci Lausanne-ban ült össze a WADA, a Nemzetközi Doppingellenes Ügynökség és döntött egyhangúlag a nagy orosz doppingügyről: az ország sportolói a laboratóriumi eredmények manipulálása miatt nem vehetnek részt semmilyen rangos sporteseményen a következő négy évben, így olimpiákon és világbajnokságokon sem - írja a <a href="https://www.nytimes.com/2019/12/09/sports/russia-doping-ban.html">NY Times</a>.</p>
      <aside>Az oroszoknak távol kell maradniuk a jövő évi tokiói nyári olimpiától és a 2022-es pekingi téli játékoktól is, valamint a katari futball-világbajnokságtól</aside>
      <p>- írja <a href="https://www.bbc.com/sport/olympics/50710598">a BBC. </a></p>
      <p>Az orosz doppingbotrány a 2014-es szocsi téli olimpia idején kezdődött, az első eltiltás miatt az ország sportolói saját zászlójuk alatt nem szerepelhettek a 2016-os nyári és a 2018-as téli olimpián sem. Külön engedéllyel, semleges zászló alatt néhányan indulhattak. Erre elméletileg a mostani <a href="https://index.hu/sport/2019/10/23/orosz_doppingellenes_vezeto_oroszorszag_kitiltas_2020_2022_olimpia/">kitiltás</a> után is lesz lehetőség. Illetve az orosz válogatott, amely kijutott a jövő évi futball-Európa-bajnokságra, részt vehet a tornán.</p>
      <p>Az oroszok sok doppingvádat tagadnak, huszonegy napjuk van fellebbezni a WADA döntése ellen a Nemzetközi Sportdöntőbíróságnál, szóval még nem lefutott az ügy. </p>
      <table bordered="">
        <tr>
          <th>Moszkva fellebbez</th>
        </tr>
        <tr>
          <td>Az illetékes orosz szerveknek át kell gondolniuk annak a döntésnek a megfellebbezését, amellyel a Nemzetközi Doppingellenes Ügynökség (WADA) végrehajtó bizottsága négy évre eltiltotta Oroszországot az olimpiai és világbajnoki részvételtől, a laboratóriumi eredmények manipulálása címén  - jelentette ki Dmitrij Medvegyev orosz miniszterelnök hétfőn Moszkvában.<br/><br/>"Úgy gondolom, hogy azok az orosz szervezetek, amelyek ezért felelősek, amelyek kompetenciájához ezek a kérdések tartoznak, át kell gondolniuk azt a kérdést, hogy az ilyen jellegű határozatot megfellebbezzék" - fogalmazott az orosz kormányfő.  Moszkva a lausanne-i nemzetközi Sportdöntőbíróságnál (CAS) feltétlenül meg fogja fellebbezni a  WADA végrehajtó bizottságának határozatát - ezt Szvetlana Zsurova, az orosz parlament alsóháza külügyi bizottságának első elnökhelyettese, olimpiai bajnok mondta újságíróknak. Zsurova "politikailag motiváltnak" minősítette a döntést és közölte, hogy azt először az Orosz Doppingellenes Ügynökség (RUSADA) megfigyelő bizottsága fogja megvitatni december 19-én.<br/><br/>"Száz százalék, hogy Oroszország bírósághoz fordul, mert küzdenünk kell a sportolókért" - mondta a volt gyorskorcsolyázó.<br/><br/>Jurij Ganusz, a RUSADA vezérigazgatója a Moszkva 24 tévécsatornának nyilatkozva azt hangoztatta, hogy az orosz sportnak olyan új vezetőkre van szüksége, akik kivezetik a válságból és akikben megbíznak a sportolók. Ganusz rámutatott, hogy a WADA szerint a RUSADA moszkvai laboratóriumának adatbázisát 2018 decemberében és 2019 januárjában manipulálták, ezért "tarthatatlanok" azok az ellenérvek, hogy a beavatkozás külföldről történt. (MTI)</td>
        </tr>
      </table>
    </article>
  </body>
</html>