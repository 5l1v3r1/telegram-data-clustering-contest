<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/it-c/studiu-conturile-false-de-social-media-se-creeaza-cu-usurinta-si-dispar-cu-greutate-19193253"/>
    <meta property="og:site_name" content="Profit.ro"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Studiu: Conturile false de social media se creează cu ușurință și dispar cu greutate"/>
    <meta property="og:description" content="Rețelele sociale sunt ineficiente în combaterea conturilor folosite pentru manipulare, arată un studiu."/>
  </head>
  <body>
    <article>
      <h1>Studiu: Conturile false de social media se creează cu ușurință și dispar cu greutate</h1>
      <address><time datetime="2019-12-09T10:28:00+00:00">09 Dec 2019, 10:28</time> by <a rel="author">Liviu Mihai</a></address>
      <p>
        <b>Rețelele sociale sunt ineficiente în combaterea conturilor folosite pentru manipulare, arată un studiu.</b>
      </p>
      <p>StratCom, Centrul de Excelență pentru Comunicare Strategică al NATO, a realizat un studiu anul acesta, în perioada mai-august, cu scopul de vedea cum se pot crea rețelele de conturi false și cum decurge, mai apoi, eliminarea acestora.</p>
      <p>Cu 300 euro, cei de la StratCom au cumpărat engagement pe Facebook, Instagram, Twitter și YouTube. Suma investită le-a ajuns pentru 3.520 comentarii, 25.750 like-uri, 20.000 afișări și 5.100 de followeri.</p>
      <p>Acest tip de indicatori sunt luați în calcul de algoritmii folosiți de rețelele sociale pentru afișarea postărilor, iar pe această cale pot fi promovate știri false, derulate campanii ample de manipulare sau promovate și vândute produse cu recenzii false.</p>
      <p>Plecând de la engagement-ul cumpărat, cei de la StratCom au identificat aproximativ 19.000 de conturi - fantomă folosite exact pentru a manipula algoritmul rețelelor sociale.</p>
      <p>La o lună de zile după această constatare, mai erau active 80% dintre conturile respective, semn că rețelele sociale au identificat și eliminat pe cont propriu 20% dintre acestea.</p>
      <p>StratCom a început în acel moment să raporteze o partea din conturile - fantomă descoperite. La trei săptămâni de la momentul trimiterii rapoartelor,însă, 95% dintre conturi erau în continuare active.</p>
      <p>Concluzia Centrului de Excelență pentru Comunicare Strategică al NATO este că rețelele sociale nu reușesc să contracareze eficient comportamentul delincvent.</p>
      <p>Facebook, mai ales, este o rețea prea mare, cu cei 2,2 miliarde de oameni care o folosesc zilnic. Cei de la StratCom se întreabă în acest caz dacă sarcina nu este cumva prea mare pentru o companie privată, fie ea și cu resursele pe care le are Facebook.</p>
    </article>
  </body>
</html>