<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/200022/se-pente-nees-geotriseis-stin-anatoliki-mesogeio-proxoraei-i-toyrkia"/>
    <meta property="og:site_name" content="CNN.gr"/>
    <meta property="article:published_time" content="2019-12-09T10:33:01+00:00"/>
    <meta property="og:title" content="Σε πέντε νέες γεωτρήσεις στην Ανατολική Μεσόγειο προχωράει η Τουρκία"/>
    <meta property="og:description" content="Η Τουρκία θα προχωρήσει σε πέντε νέες γεωτρήσεις στην Ανατολική Μεσόγειο , ανακοίνωσε ο αντιπρόεδρος της χώρας, Φουάτ Οκτάι , μιλώντας στην Εθνοσυνέλευση κατά..."/>
  </head>
  <body>
    <article>
      <h1>Σε πέντε νέες γεωτρήσεις στην Ανατολική Μεσόγειο προχωράει η Τουρκία</h1>
      <h2>Η Τουρκία θα προχωρήσει σε πέντε νέες γεωτρήσεις στην Ανατολική Μεσόγειο, ανακοίνωσε ο αντιπρόεδρος της χώρας, Φουάτ Οκτάι, μιλώντας στην Εθνοσυνέλευση κατά τη συζήτηση για τον προϋπολογισμό του 2020 της κεντρικής κυβέρνησης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:33 , 09 December 2019 - 12:53</p>
      <p>«Θα συνεχίσουμε να <b>ακολουθούμε</b> ενεργή <b>στρατηγική</b> στις πετρελαϊκές έρευνες με πέντε νέες γεωτρήσεις με δικά μας πλοία» δήλωσε ο τούρκος αντιπρόεδρος, προσθέτοντας ότι η Τουρκία δεν θα κάνει παραχωρήσεις στα δίκαια και τα συμφέροντά της στην Κύπρο, το <b>Αιγαίο</b> και τη <b>Μεσόγειο</b>.</p>
      <p>Τους τόνους της αντιπαράθεσης είχε ανεβάσει και νωρίτερα ο Τούρκος υπουργός Άμυνας <b>Χουλουσί</b> <b>Ακάρ</b>, χαρακτηρίζοντας την απόφαση της Ελλάδας να κηρύξει «<b>persona</b> <b>non</b> <b>grata</b>» τον Λίβυο πρέσβη «<b>σημάδι αδυναμίας</b>» από πλευράς της Ελλάδας.</p>
      <p>Σε δηλώσεις του στο τουρκικό πρακτορείο <b>Anadolu</b> τη <b>Δευτέρα</b>, o Τούρκος υπουργός Άμυνας διεμήνυσε πως η ελληνική αυτή απόφαση<b> «δεν θα έχει αποτέλεσμα».</b></p>
      <p>Κάλεσε, παράλληλα, για μια προσέγγιση με «<b>ηρεμία, υπομονή και λογική</b>» αλλά και σε συμμόρωση με το διεθνές δίκαιο.</p>
      <p>Ο Χουλουσί Ακάρ επανέλαβε, μάλιστα, τον ισχυρισμό της <b>Άγκυρας</b> πως το μνημόνιο συνεργασίας με τη Λιβύη είναι σύννομο με το Διεθνές Δίκαιο.</p>
      <p>Πρόκειται για τη δεύτερη πρόκληση του Χουλουσί Ακάρ μέσα σε μερικές ώρες, καθώς χτες ο Τούρκος υπουργός διεμήνυε την αποφασιστικότητα της Άγκυρας αναφορικά με την «<b>υπεράσπιση</b> των <b>κυριαρχικών</b> <b>δικαιωμάτων</b> της Τουρκίας» στο Αιγαίο, την Ανατολική Μεσόγειο και την Κύπρο.</p>
      <p>Μάλιστα, ο ίδιος ζήτησε «δίκαιη διανομή των πόρων και του πλούτου στις περιοχές».</p>
      <p>«Η συμφωνία με την Λιβύη δεν αποτελεί απειλή σε άλλες χώρες, ούτε και παραβίαση των δικαιωμάτων των άλλων χωρών. Πρόκειται για μια συμφωνία που έγινε στο πλαίσιο των δικαιωμάτων δύο κυρίαρχων χωρών» ανέφερε ο Ακάρ, και συμπλήρωσε:</p>
      <blockquote>«Παράλληλα με τις επιχειρήσεις που <b>διεξάγονται</b> κατά της τρομοκρατίας εντός και εκτός συνόρων, συνεχίζονται με αποφασιστικότητά και οι ενέργειες στο Αιγαίο, την Ανατολική Μεσόγειο και την Κύπρο για την υπεράσπιση των δικαιωμάτων και συμφερόντων στο Αιγαίο», δήλωσε επίσης ο υπουργός Άμυνας της Τουρκίας.</blockquote>
      <h3>Στις Βρυξέλλες ο Νίκος Δένδιας</h3>
      <p>Οι νέες αυτές τουρκικές προκλήσεις έρχονται ενώ ο υπουργός Εξωτερικών <b>Νίκος</b> <b>Δένδιας</b> βρίσκεται στις Βρυξέλλες για να συμμετάσχει στο Συμβούλιο Εξωτερικών Υποθέσεων της Ευρωπαϊκής Ένωσης.</p>
      <p>Ο Έλληνας υπουργός Εξωτερικών αναμένεται να θέσει στο <b>συμβούλιο</b> το θέμα της τουρκικής προκλητικότητας και πιο συγκεκριμένα το μνημόνιο συνεργασίας <b>Τουρκίας – Λιβύης.</b></p>
      <p>Εκεί θα θέσει στο «<b>τραπέζι</b>» τις τουρκικές προκλήσεις, όχι μόνο αναφορικά με το μνημόνιο κατανόησης που έχει υπογράψει με την Λιβύη – το οποίο η Αθήνα θεωρεί, άλλωστε, άκυρο- αλλά και για την μετατόπιση της πολιτικής της Άγκυρας με χαρακτηρισμούς όπως αυτούς του τουρκικού υπουργείου Εξωτερικών, που <b>παραποίησε μέχρι και ιστορικά γεγονότα.</b></p>
      <p>Το τελευταίο διάστημα δεν υπάρχει ούτε μια μέρα που η γειτονική χώρα δεν εξαπολύει και από μια επίθεση σε βάρος της Ελλάδας και για αυτό το λόγο ο Κυριάκος Μητσοτάκης έδωσε εντολή στο διπλωματικό του γραφείο αλλά και στον επικεφαλής της ελληνικής διπλωματίας <b>Νίκο Δένδια</b> να κινητοποιηθεί στους διεθνείς οργανισμούς.</p>
      <p>Την ίδια ώρα, «<b>επιστρατεύεται</b>» και η Ουάσινγκτον ενόψει της επίσκεψης του Έλληνα πρωθυπουργού στον Λευκό Οίκο στις 7 Ιανουαρίου.</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/199962/symvoylos-ethnikis-asfaleias-prothypoyrgoy-den-yparxei-pithanotita-thermoy-epeisodioy-me-toyrkia">Σύμβουλος Εθνικής Ασφάλειας πρωθυπουργού: Δεν υπάρχει πιθανότητα θερμού επεισοδίου με Τουρκία</a>
        </li>
        <li>
          <a href="https://www.cnn.gr/news/kosmos/story/199529/toyrkia-sti-voyli-i-symfonia-me-tin-livyi-xekiname-nees-geotriseis">Τουρκία: Στη Βουλή η συμφωνία με την Λιβύη - «Ξεκινάμε νέες γεωτρήσεις»</a>
        </li>
        <li>
          <a href="https://www.cnn.gr/news/kosmos/story/199520/epimenei-i-toyrkia-sti-symfonia-me-tin-livyi-xekiname-nees-geotriseis">Επιμένει η Τουρκία στη συμφωνία με την Λιβύη: Ξεκινάμε νέες γεωτρήσεις</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/63466/geotrhseis">ΓΕΩΤΡΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/14366/anatoliki-mesogeios">ΑΝΑΤΟΛΙΚΗ ΜΕΣΟΓΕΙΟΣ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/80857/foyat-oktai">ΦΟΥΑΤ ΟΚΤΑΙ</a>
        </li>
      </ul>
      <h3>
        <a href="https://www.cnn.gr/eidhseis">Ροή ειδήσεων</a>
      </h3>
      <p>
        <a href="https://www.cnn.gr/eidhseis">Όλες οι ειδήσεις</a>
      </p>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/12/09/200093/snapshot/IMG_4269-n88.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200067/snapshot/AP_18149394772472.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200096/snapshot/20191209_2_156.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/09/200064/snapshot/2334212.jpg"/>
      </figure>
    </article>
  </body>
</html>