<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_chadnym_gazom_otruilos_dvoie_ditey_332686.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T10:55:00+00:00"/>
    <meta property="og:title" content="У Львові чадним газом отруїлось двоє дітей"/>
    <meta property="og:description" content="За інформацією Департаменту з питань цивільного захисту Львівської ОДА, подія трапилась 8 грудня, близько 22:00 години."/>
  </head>
  <body>
    <article>
      <h1>У Львові чадним газом отруїлось двоє дітей</h1>
      <h2>За інформацією Департаменту з питань цивільного захисту Львівської ОДА, подія трапилась 8 грудня, близько 22:00 години.</h2>
      <address>
        <time datetime="2019-12-09T10:55:00+00:00">09 Dec 2019, 10:55</time>
      </address>
      <figure>
        <img src="https://galinfo.com.ua/media/gallery/intxt/c/h/chsdnyygaz.jpg"/>
      </figure>
      <p>У м. Львові, у квартирі будинку по вул. Дж. Вашингтона, 4а, отруїлися чадним газом 2-є дітей (2010 та 2018 року народження), яких у стані середнього ступеня важкості госпіталізовано у Львівську ОДКЛ.</p>
      <p>Квартира обладнана газовим котлом.</p>
      <p>Аварійною бригадою ПАТ “Львівгаз” тимчасово припинено подачу до газового котла.</p>
      <p>Обставини події встановлюються.</p>
      <p>УВАГА!</p>
      <p>Виконання нескладних правил техніки безпеки допоможе зберегти здоров’я та життя Вам та Вашим близьким.</p>
      <p>У побуті чадний газ є продуктом неповного згорання палива - вугілля, газу, бензину. Найбільша небезпека отруїтися чадним газом існує у помешканнях, що опалюються автономно природним газом, дровами чи вугіллям.</p>
      <p>Чадний газ неможливо відчути або побачити, оскільки він не має ні смаку, ні запаху, ні кольору, не є подразнюючим. У той же час він легко змішується з повітрям, а також без перешкод розповсюджується. На присутність чадного газу можуть вказувати кіптява, задимленість, жовтий колір полум’я.</p>
      <p>Потрапляючи в кров людини, чадний газ зв’язується з гемоглобіном, утворюючи сполуку, яка блокує передачу кисню до тканин організму. Як наслідок – виникають головний біль, задуха, стук у скронях, запаморочення, біль у грудях, сухий кашель, нудота, блювання, зорові та слухові галюцинації, підвищений артеріальний тиск. У важких випадках – параліч, судоми, втрата свідомості та, як наслідок, смерть протягом 3 хвилин.</p>
      <p>Щоб уникнути отруєння чадним газом забороняється:</p>
      <ul>
        <li>знаходитися тривалий час у приміщенні, де працює газова колонка або котел;</li>
        <li>опалювати квартиру за допомогою газової плити або духовки;</li>
        <li>готувати їжу при одночасній роботі всіх 4 – 5 включених конфорок газової плити;</li>
        <li>обігрівати приміщення за допомогою печі, в якій є щілини;</li>
        <li>закривати заслінку печі, поки триває процес горіння;</li>
        <li>залишати розтоплену піч без контролю (на ніч);</li>
        <li>тривалий час знаходитися в гаражі, якщо включено двигун автомобіля та зачинено всі вікна і двері;</li>
        <li>виконувати самостійно будь-які роботи з газовими та вентиляційними системами і пристроями.</li>
      </ul>
      <p>Натомість необхідно:</p>
      <ul>
        <li>не рідше одного разу на 3 місяці перевіряти справність вентиляції в кухні та ванній кімнаті (наприклад, за допомогою листочка паперу або полум’я свічки);</li>
        <li>не рідше одного разу на рік запрошувати представника компанії-постачальника газу для контролю стану газової колонки, котла та плити;</li>
        <li>вимагати від балансоутримувача будинку проводити профілактичні огляди димоходів не рідше одного разу на рік (для димоходів опалювальних печей, газових водонагрівачів і опалювальних котлів, які працюють сезонно. Для обладнання, яке працює постійно – два рази на рік);</li>
        <li>регулярно провітрювати квартиру.</li>
      </ul>
      <p>Також, дієвим способом вберегти себе та своїх рідних від отруєння чадним газом є встановлення в помешканні побутового датчика-сигналізатора чадного газу.</p>
      <p>При отруєнні чадним газом необхідно:</p>
      <ul>
        <li>викликати швидку допомогу;</li>
        <li>вивести (винести) отруєну людину з приміщення, насиченого чадним газом;</li>
        <li>перевірити у непритомної людини прохідність дихальних шляхів (очистити ротову порожнину від виділень, мокроти, блювотних мас);</li>
        <li>непритомну людину покласти на бік у безпечній позі, слідкувати, щоб голова не була закинута;</li>
        <li>дати постраждалому кисень (забезпечити доступ свіжого повітря, відкрити вікно);</li>
        <li>при відсутності дихання провести штучне дихання;</li>
        <li>при відсутності ритмічної серцевої діяльності – непрямий масаж серця.</li>
      </ul>
      <p>Пам’ятайте, що постійне виконання заходів пожежної безпеки – запорука збереження життя людини!</p>
      <p>Нагадаємо, як писало <a href="https://galinfo.com.ua/news/u_budynku_na_lvivshchyni_chadnym_gazom_otruilos_dvoie_ditey_ta_dvoie_doroslyh_332629.html">Гал-інфо</a> 7 грудня у будинку на Львівщині чадним газом отруїлось двоє дітей та двоє дорослих.</p>
    </article>
  </body>
</html>