<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/sua-candidata-democrata-elizabeth-warren-a-castigat-aproape-2-milioane-de-dolari-din-activitati-in-domeniul-dreptului_1411149.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T10:31:30+00:00"/>
    <meta property="og:title" content="SUA: Candidata democrată Elizabeth Warren a câştigat aproape 2 milioane de dolari din activităţi în domeniul dreptului"/>
    <meta property="og:description" content="Candidata democrată la preşedinţia SUA Elizabeth Warren a câştigat de-a lungul timpului aproape 2 milioane de dolari din activităţi în..."/>
  </head>
  <body>
    <article>
      <h1>SUA: Candidata democrată Elizabeth Warren a câştigat aproape 2 milioane de dolari din activităţi în domeniul dreptului</h1>
      <address><time datetime="2019-12-09T10:31:30+00:00">09 Dec 2019, 10:31</time> by <a rel="author">Roxana Ghiorghian</a></address>
      <p>
        <b>Candidata democrată la preşedinţia SUA Elizabeth Warren a câştigat de-a lungul timpului aproape 2 milioane de dolari din activităţi în domeniul dreptului, potrivit informaţiilor financiare făcute publice duminică de echipa sa de campanie, relatează Reuters, potrivit <a href="https://www.agerpres.ro/">Agerpres</a>.</b>
      </p>
      <p>Warren (70 de ani), care se află între cei mai bine cotaţi dintre cei 15 candidaţi la învestitura Partidului Democrat, şi-a făcut deja publice în aprilie declaraţiile fiscale pe 11 ani şi i-a îndemnat şi pe rivalii ei să-i urmeze exemplul. <br/><br/>Unul dintre aceştia, Pete Buttigieg, a sugerat însă recent că Warren ar trebui să dezvăluie şi documente fiscale mai vechi care să aducă detalii despre activitatea prestată în sfera dreptului comercial. <br/><br/>Dosarul de 15 pagini făcut public duminică de campania senatoarei prezintă exemple în acest sens despre zeci de cazuri la care a contribuit Warren ca avocat, consilier şi expert juridic, unele datând din 1985 şi pentru care a încasat în total aproape 2 milioane de dolari. Unele din aceste documente arată că Warren a lucrat şi pro-bono, fără onorariu.</p>
    </article>
  </body>
</html>