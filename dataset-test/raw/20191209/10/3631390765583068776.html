<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/hordaland/vy-vann-kontrakten-pa-bergensbanen-1.14814934"/>
    <meta property="og:site_name" content="NRK"/>
    <meta property="article:published_time" content="2019-12-09T10:16:09+00:00"/>
    <meta property="og:title" content="Vy vann kontrakten på Bergensbanen – betalar 2,2 milliardar for å få lov til å køyre"/>
    <meta property="og:description" content="OSLO (NRK): Vy skal stå for persontrafikken mellom aust og vest dei neste elleve åra. Dermed unngjekk det statseigde selskapet sitt tredje jernbanenederlag på rad."/>
  </head>
  <body>
    <article>
      <h1>Vy vann kontrakten på Bergensbanen – betalar 2,2 milliardar for å få lov til å køyre</h1>
      <h2>OSLO (NRK): Vy skal stå for persontrafikken mellom aust og vest dei neste elleve åra. Dermed unngjekk det statseigde selskapet sitt tredje jernbanenederlag på rad.</h2>
      <address><time datetime="2019-12-09T10:16:09+00:00">09 Dec 2019, 10:16</time> by <a rel="author">Even Norheim Johansen</a></address>
      <p>Klokka 12 i dag offentleggjorde Jernbanedirektoratet at Vy går sigrande ut av konkurransen om å køyra persontrafikk på Bergensbanen og Vossebanen i åra som kjem.</p>
      <p>
        <b>Det store spørsmålet var om Vy fekk halda fram som togoperatør på strekninga som NSB for første gong køyrde i 1909.</b>
      </p>
      <p><a href="https://www.nrk.no/norge/mener-staten-kan-fa-penger-i-stedet-for-a-betale-for-bergensbanen-1.14812856">NRK varsla på førehand</a> at det stod mellom Vy, svenske SJ og tyske Arriva i samarbeid med Tide. Det stadfesta jernbanedirektør Kirsti Slotsvik då ho presenterte vinnaren under pressekonferansen måndag.</p>
      <p>– Me har hatt ein spanande prosess med fire tilbydarar. I siste del av konkurransen stod det mellom Vy Tog, Tide/Arriva og SJ Norge. Kvalitet blei denne gongen vekta 60 prosent, kostnad 40 prosent. Den som i dag blir peika ut som vinnar var best på begge kriterium, sa Slotsvik.</p>
      <p>
        <i>Sjå tildelinga:</i>
      </p>
      <figure>
        <img src="https://gfx.nrk.no/jc2RqFt3c_6ADf_0Oumczgnq7R2ZRW_U0Ub4piIQuATw.jpg"/>
        <figcaption>MYRDAL: Sjå tildelinga av Trafikkpakke Vest.</figcaption>
      </figure>
      <h3>Betalar over to milliardar for å få køyra tog</h3>
      <p>Staten vil i avtaleperioden på maksimalt 11 år <i>få betalt </i>inntil 2,2 milliardar kroner frå Vy Tog for retten til driva persontrafikken på strekningane.</p>
      <p>Til samanlikning betalte staten SJ Norge 1,244 milliardar for å køyra tog på dei sju togstrekningane som inngår i Trafikkpakke Nord. Britiske Go Ahead fekk 1,5 milliardar statlege kroner for ein tiårsperiode på Sørlandsbanen.</p>
      <p>Staten betalar i dag togoperatørane for å drifta attraktive togtilbod på dei aller fleste jernbanestrekningane. Dagtoga mellom Oslo og Bergen er eit unntak.</p>
      <p>Med dagens avtale betalar staten om lag 200 millionar kroner årleg til Vy for togtilboda på Vossebanen og Bergenbanen.</p>
      <p>
        <b>Med den nye avtalen vil Vy betala staten om lag 2,2 milliardar kroner over ein tiårsperiode.</b>
      </p>
      <p>Når Vy no vinn anbodet, betyr det at selskapet skal køyra alle fjerntog mellom Oslo og Bergen, alle regiontog på strekninga Bergen – Voss – Myrdal og alle lokaltog mellom Bergen og Arna.</p>
      <p>
        <b>Det nye anbodet får trafikkstart i desember neste år. Fram til då, blir jernbanen køyrd med gjeldande rutetilbod.</b>
      </p>
      <figure>
        <img src="https://gfx.nrk.no/9k9p36hAu0jdPtKOPH1aUgXw-5CMi70JNuKidSMgJBFg.jpg"/>
        <figcaption>GRØNT: Vy presenterte sine nye, grøne profil i mars i år. Så langt har selskapet til gode å presentera nye avtalar på det norske jernbanenettet. <br/>Foto: Berit Roald / NTB scanpix</figcaption>
      </figure>
      <h3>Ingen namneendringar</h3>
      <p>Konserndirektør i Vy Tog, Arne Fosen, uttrykte lette over å gå sigrande ut av selskapet sin tredje anbodsprosess på kort tid.</p>
      <p>– Det er ein gledas dag for Vy i dag. Etter to andreplassar er det tredje gongen som gjeld. Me har brukt den tilbakemeldinga me har fått i dei to føregåande rundane på ein mest mogleg konstruktiv måte. Vy har gått heim og betra tilbod og pris, og har no endeleg kome til topps, sa Fosen under pressekonferansen.</p>
      <p>Bergensbanen og Vossebanen held på namna. I tillegg til fleire avgangar vil det også bli synlege endringar om bord i toga, varslar Vy. Detaljar i tilbodet vil bli presenterte i samband med kontraktsignering i Bergen 20. desember.</p>
      <p>Fosen varslar at selskapet tek sikte på å skapa eit tilbod i lag med lokalt reiseliv som i større grad utnyttar det potensialet Bergensbanen har.</p>
      <p>– For både turistar og feriereisande elles vil me forsøka å skapa eit solid tilbod. I tillegg skal toget gjera ein viktig jobb for dei som bur langs strekninga, sa konserndirektøren under pressekonferansen.</p>
      <p>
        <b>Fosen poengterte at Vy har trua på toget som eit viktig og miljøretta framkomstmiddel framover.</b>
      </p>
      <p>– Det finst få strekningar på denne kloden som har ei så flott oppleving i form av naturen ein køyrer gjennom og dei landskapa ein får frå fjellet og ned til fjorden.</p>
      <h3>«Gratulerer», «bismak» og «plaster på såret»</h3>
      <p>Reaksjonane på at er statseigde Vy som skal køyra toga på Bergensbanen dei neste elleve åra, er delte. LO-leiar Hans-Christian Gabrielsen meiner nyheita kjem med ein bismak.</p>
      <p>– Dei siste åra har høgrepartia jobba med å splitta norsk jernbane. Dei reisande har ikkje lenger eitt selskap å forholda seg til. Dei NSB-tilsette sin arbeidsplass er øydelagd. I staden for å satsa på norsk jernbane, har regjeringa splitta han opp. I staden for å styrkja Vy, gamblar dei med norsk jernbane, seier han i ein uttale.</p>
      <p>Pipa har sjølvsagt ein heilt annan lyd i regjeringskvartala.</p>
      <p>– Etter tre år med jernbanereform har monopolisten Vy utvikla seg til å bli eit selskap som toler internasjonal konkurranse. Det er all grunn til å applaudere, seier samferdsleminister Jon Georg Dale (Frp) etter kunngjeringa hjå Jernbanedirektoratet måndag.</p>
      <p>Han meiner trafikkpakka er historisk fordi togselskapet no betalar staten i staden for at staten betalar togselskapa for å køyra. Gjennom dei tre første trafikkpakkane anslår regjeringa at konkurranse om persontogtilboda vil gi innsparingar i milliardklassen.</p>
      <p>
        <b>– Me frigjer om lag 12 milliardar kroner som tidlegare har vore subsidiert av togdrift, som me no kan investera i ny infrastruktur, seier statsråden i ein uttale.</b>
      </p>
      <aside>
        <b>Les også: <a href="https://www.nrk.no/norge/refser-direktoratet_-presset-togselskap-for-milliardbelop-1.14777832">Refser direktoratet: Presset togselskap for milliardbeløp</a></b>
      </aside>
      <figure>
        <img src="https://gfx.nrk.no/XSPQnuJPIL_voiOsoAGGPAqoMB6hE7FDyCzOSqZd45NA.jpg"/>
      </figure>
      <blockquote><b>Fakta om Bergensbanen</b><br/>Foto: Rolf M. Sørensen / NSB Bergensbanen er den opphavlege 485 kilometer lange jernbanestrekninga mellom Oslo og Bergen over Drammen.<br/>Den eldste delen er Vossebanen frå Voss til Bergen, som blei opna som smalspora bane i 1883 og ombygd til normalspor i 1904.<br/>Forslaget om bygging av ein jernbane mellom Oslo og Bergen blei første gong framsatt av forstmeister Hans Andreas Tanberg Gløersen i Bergensposten 24. august 1871. Stortinget vedtok i 1894 at banen skulle førast austover frå Voss. Strekninga Voss–Gulsvik blei opna i 1908, og året etter følgde Gulsvik–Hønefoss og Roa–Hønefoss. Den høgtidelege opninga av Bergensbanen blei gjort 27. november 1909 av kong Haakon 7.<br/>Bergensbanen har rundt 200 tunnelar. Dei lengste er Finsetunnelen mellom Finse og Hallingskeid på 10.300m, Trollkona mellom Dale og Bolstadøyri på 8043m og Ulriken mellom Arna og Bergen på 7670m.<br/>Banens høgaste punkt er 1245 meter over havet, inne i Finsetunnelen. Finse er banens, og Norges, høyestliggende stasjon, 1222 meter over havet.<br/>I 1953 blei det vedtatt å elektrifisera Bergensbanen, og etter etappevis framføring blei banen opna for elektrisk drift 7. desember 1964.<br/>Moderne ekspresstog har ei køyretid på under sju timar mellom Oslo og Bergen.<br/>Bergensbanen har internasjonalt ry som turistbane.<cite>Kjelde: Store Norske Leksikon</cite></blockquote>
      <h3>Vy risikerte tre tap på rad</h3>
      <p>Dette er den tredje anbodskonkurransen Jernbanedirektoratet har lyst ut.</p>
      <p>Får før har britiske <a href="https://www.nrk.no/buskerud/minipris-billettar-blir-dyrare-nar-goahead-tek-over-sorlandsbanen-1.14796190">Go-Ahead sikra seg køyrerettane</a> på Sørlandsbanen, Jærbanen og Arendalsbanen. Britane vann den første kontraktspakken, som blei offentleggjort i november i fjor, og overtar drifta 15. desember i år.</p>
      <p>I sommar blei det klart at <a href="https://www.nrk.no/trondelag/sj-norge-far-kontrakter-i-togtrafikken-1.14591292">Svenske SJ fekk tilslaget</a> på dei sju strekningane som inngår i Trafikkpakke Nord.</p>
      <p>Lokaltogtrafikken rundt Oslo i «Pakke 4 Oslo» vil truleg få tilbodsfrist ein gong neste år med mogleg trafikkoppstart i 2022.</p>
    </article>
  </body>
</html>