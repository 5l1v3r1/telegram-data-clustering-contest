<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/radni-dorucak-sefova-diplomatija-eu-za-skoplje-i-tiranu/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="Radni doručak šefova diplomatija EU za Skoplje i Tiranu"/>
    <meta property="og:description" content="SKOPLJE - U organizaciji Grčke, danas će u Briselu biti održan neformalni radni doručak šefova diplomatija zemalja-članica EU i šefova diplomatija Severne"/>
  </head>
  <body>
    <article>
      <h1>Radni doručak šefova diplomatija EU za Skoplje i Tiranu</h1>
      <address><time datetime="2019-12-09T10:01:00+00:00">09 Dec 2019, 10:01</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>SKOPLJE – U organizaciji Grčke, danas će u Briselu biti održan neformalni radni doručak šefova diplomatija zemalja-članica EU i šefova diplomatija Severne Makedonije i Albanije, što grčko Ministarstvo spoljnih poslova vidi kao „priliku za plodonosan dijalog i jačanje evropske perspektive za ove dve zemlje“.</p>
      <p>Kako prenosi makedonska MIA, portparol Ministarstva spoljnih poslova Grčke Aleksandros Genimatas rekao je da će neformalni radni doručak imati za cilj da ojača podršku evropske perspektive za Skoplje i Tiranu.</p>
      <p>„Biće iskorišćena mogućnost za plodonosan dijalog svih prisutnih, da razgovaramo i da izrazimo svoje pozicije o tome gde se nalazimo“, rekao je Genimatas.</p>
      <p>Iz Ministarstva spoljnih poslova Severne Makedonije saopštili su da će radni doručak, uoči održavanja Saveta za spoljne poslove EU, biti prilika da ministar Nikola Dimitrov upozna svoje evropske kolege sa tekućim političkim tokovima u toj zemlji, uz fokus na ključne prioritete povezane sa vladavinom prava, kao i sa sprovođenjem sporazuma sa Grčkom i Bugarskom.</p>
      <p>(Tanjug)</p>
    </article>
  </body>
</html>