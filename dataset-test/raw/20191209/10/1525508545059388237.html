<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792966/%D8%AC%D8%B1%D8%A7%D8%AD-%D8%AE%D8%A7%D8%AF%D9%85-%D9%85%D8%AD%D8%B1%D9%88%D9%85%D8%A7%D9%86-%D9%85%D9%81%D8%AA%D8%AE%D8%B1-%D8%A8%D9%87-%D8%AE%D8%A7%D8%AF%D9%85%DB%8C-%D8%AD%D8%B1%D9%85-%D8%AD%D8%B6%D8%B1%D8%AA-%D8%B1%D8%B6%D8%A7-%D8%B9-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:17:51+00:00"/>
    <meta property="og:title" content="جراح خادم محرومان مفتخر به خادمی حرم حضرت رضا(ع) شد"/>
    <meta property="og:description" content="مشهد - جراح مغز و اعصاب خادم محرومان و نیازمندان با موافقت تولیت آستان قدس رضوی خادم حرم منور رضوی شد."/>
  </head>
  <body>
    <article>
      <h1>جراح خادم محرومان مفتخر به خادمی حرم حضرت رضا(ع) شد</h1>
      <address>
        <time datetime="2019-12-09T10:17:51+00:00">09 Dec 2019, 10:17</time>
      </address>
      <p>به گزارش <a href="https://www.mehrnews.com/">خبرگزاری مهر</a>، به نقل از پایگاه اطلاع رسانی آستان قدس رضوی، بعد از پخش ویژه برنامه بدون تعارف از شبکه دو سیما با موضوع سال‌ها خدمت رضا جباری به محرومان در زمینه پزشکی، این ارادتمند به اهل بیت(ع) مفتخر به خادمی حرم حضرت رضا(ع) شد.</p>
      <p>این پزشک ۳۷ ساله متخصص مغز و اعصاب که اصالت خوزستانی دارد، با ۹ سال سابقه پزشکی هزاران عمل جراحی را در کارنامه حرفه‎ای خود دارد و به همین دلیل صاحب رکورد قابل‌ملاحظه‌ای در زمینه پزشکی و درمان است.</p>
      <p>جباری گفت: مدتی است که هر ماه به شهر مشهد و زیارت مضجع نورانی حضرت رضا(ع) مشرف می‌شوم، خادمی حضرت رضا(ع) جزو آرزوهای من بود و یک بار نیز برای خادمی درخواست داده بودم.</p>
      <p>پس از پخش برنامه بدون تعارف از تلویزیون، تولیت آستان قدس رضوی طی پیامی خادمی رسمی جباری را اعلام کرد.</p>
      <p>متن پیام حجت الاسلام والمسلمین مروی به شرح زیر است:<br/><br/>یکی از ارزش‌های قاطع و مسلّم انسان که در اسلام بر آن تأیید فراوان شده است، خدمتگزاری به مردم به ویژه نیازمندان است.امشب در برنامه «بدون تعارف»جلوه‌هایی از روحیه ایثار، از خودگذشتگی، خدمت بی‌منت فرزندان این مرز و بوم را شاهد بودیم.رضا جباری جراح مغز و اعصاب که بدون چشم‌داشتی اقدام به گره‌گشایی از محرومان و نیازمندان می‌کند و اقدامات خیرخواهانه ایشان از جنس همان فرموده امام رضا(ع) است که فرمودند: «مَن فَرَّجَ عَن مُؤمِنٍ فَرَّجَ اللهُ عَن قَلبهِ یَومَ القِیامَةِ؛ هرکس گِرِه از کارِ مؤمنی بگشاید، خداوند در قیامت، کار بسته او را می‌گشاید». به پاس تلاش ها و مجاهدت‌های این دکتر دلسوز و با اخلاص در گره‌گشایی از مومنان، ایشان را مفتخر به خادمی حضرت علی بن موسی الرضا(ع) می‌نمایم. امید است در این راه پر خیر و برکت ثابت قدم و همواره به‌عنوان یکی از نیروهای ارزشمند در نظام سلامت میهن اسلامی‌مان موفق و پیروز باشد.</p>
    </article>
  </body>
</html>