<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/sport.297.html:834983-Nezapamcen-skandal-u-svetu-sporta-Rusija-izbacena-sa-Olimpijskih-igara-ali-ne-i-Evropskog-prvenstva-u-fudbalu"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T10:48:00+00:00"/>
    <meta property="og:title" content="Nezapamćen skandal u svetu sporta: Rusija izbačena sa Olimpijskih igara, ali ne i Evropskog prvenstva u fudbalu"/>
    <meta property="og:description" content="Izvršni komitet VADA suspendovao je ruske sportiste sa učešća na Olimpijskim igrama u naredne četiri godine, javila je agencija AFP"/>
  </head>
  <body>
    <article>
      <h1>Nezapamćen skandal u svetu sporta: Rusija izbačena sa Olimpijskih igara, ali ne i Evropskog prvenstva u fudbalu</h1>
      <address><time datetime="2019-12-09T10:48:00+00:00">09 Dec 2019, 10:48</time> by <a rel="author">Novosti online</a></address>
      <p>
        <b>Izvršni komitet VADA suspendovao je ruske sportiste sa učešća na Olimpijskim igrama u naredne četiri godine, javila je agencija AFP</b>
      </p>
      <p>Svetska antidoping agencija (WADA) suspendovala je danas Rusiju na četiri godine sa svih velikih sportskih takmičenja zbog dopinga.</p>
      <p>To znači da ruska himna i zastava neće biti dozvoljene na Olimpijskim igrama u Tokiju 2020. godine i Svetskom fudbalskom prvenstvu u Kataru 2022. godine.</p>
      <p>Međutim, sportisti koji dokažu da nisu učestvovali u doping skandalu moći će da se takmiče pod posebnim uslovima i neutralnom zastavom.</p>
      <p>Izvršni komitet WADA doneo je jednoglasnu odluku na sastanku u Lozani.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D1%81%D0%BF%D0%BE%D1%80%D1%82.438.html:820182-SOKANTNA-VEST-STIZE-IZ-MOSKVE-Ruski-sportisti-nece-ucestvovati-na-Olimpijskim-igrama-u-Tokiju"/>
      </related>
      <p>Kako je preneo Bi-Bi-Si (BBC), uprkos zabrani, Rusija će se takmičiti na Evropskom prvenstvu 2020. godine i biti domaćin pojedinih utakmica u Sankt Peterburgu, "pošto upravljačko telo evropskog fudbala - Uefa nije označena kao organizator velikih događaja, u pogledu odluka o kršenju antidoping pravila".</p>
      <p>WADA je navela da postoje dokazi da je Rusija manipulisala podacima iz moskovske antidoping laboratorije, koje je predala u januaru kako bi prikrila stotine potencijalnih doping slučajeva i podmetnula lažne dokaze.</p>
      <p>Rusija je pogođena doping skandalom od 2015. godine, kada je WADA pronašla dokaze o rasprostranjenom dopingu ruskih atletičara, uz podršku i prikrivanje države.</p>
      <p>Rusija ima 21 dan da se žali na suspenziju, a ako se to dogodi, o žalbi će odlučivati Sud za sportsku arbitražu (CAS).</p>
      <related>
        <h4>Srodne vesti</h4>
        <a href="https://www.novosti.rs/vesti/sport.297.html:835010-Ni-Putin-ne-moze-na-Olimpijske-igre-u-Tokio"/>
        <a href="https://www.novosti.rs/vesti/sport.297.html:833909-Tojota-uz-srpske-predstavnike-na-OI-u-Tokiju-U-Japanu-su-svi-sportisti-isti"/>
        <a href="https://www.novosti.rs/vesti/sport.297.html:831517-Sudije-sa-OI-u-Riju-nisu-pozvane-u-ring-na-OI-u-Tokio-Niko-nece-da-razmislja-o-nepravilnostima"/>
        <a href="https://www.novosti.rs/vesti/sport.295.html:827726-Srpski-basketasi-na-Olimpijskim-igrama-u-Tokiju"/>
      </related>
    </article>
  </body>
</html>