<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550788/Saobracaj-u-Parizu-paralisan-zbog-strajkova.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T10:35:00+00:00"/>
    <meta property="og:title" content="Saobraćaj u Parizu paralisan zbog štrajkova"/>
    <meta property="og:description" content="Štrajkovi u Francuskoj zbog najavljene penzione reforme zaustavili su vozove i podzemnu železnicu peti uzastopni..."/>
  </head>
  <body>
    <article>
      <h1>Saobraćaj u Parizu paralisan zbog štrajkova</h1>
      <address>
        <time datetime="2019-12-09T10:35:00+00:00">09 Dec 2019, 10:35</time>
      </address>
      <p>Štrajkovi u Francuskoj zbog najavljene penzione reforme zaustavili su vozove i podzemnu železnicu peti uzastopni dan, a zbog blokade saobraćaja ljudi koji su iz predgrađa išli na posao putovali su veoma usporeno.</p>
      <p>Ukazujući na bezbednosne rizike, nacionalna železnička kompanija SNCF upozorila je putnike da ostanu u kućama ili da koriste alternativna sredstva prevoza za dolazak na posao da se ne bi gužvali na platformama stanica čekajući malobrojne raspoložive vozove.</p>
      <p>Kao posledica tog poziva nacionalna uprava za puteve prijavila je da ima problema u saobraćaju na više od 600 kilometara puteva u vreme jutarnjeg špica u regionu Pariza, u odnosu na 150 kilometara koliko se beleži nekog prosečnog dana.</p>
      <p>Saobraćajni zastoji u ponedeljak su bili gori nego u četvrtak, kad je štrajk počeo, zato što su tog dana mnogi ljudi radili od kuće ili uzeli slobodan dan, ali to je sve teže što štrajk duže traje.</p>
      <p>Sindikati planiraju nove proteste u utorak i nadaju se da će zadržati pritisak na vladu da odustane od penzione reforme. </p>
      <p>Samo šestina francuskih vozova saobraća u ponedeljak i samo dve od 16 linija pariskog metroa normalno rade. Međunarodne linije takođe beleže poremećaje i sindikalni aktivisti blokirali su depoe oko Pariza čime su ograničili i saobraćanje autobusa.</p>
      <p>Predsednik Emanuel Makron pozvao je u nedelju uveče premijera Eduara Filipa i druge visoke zvaničnike da pripreme strategiju za ovu nedelju zbog najavljenih štrajkova i protesta koja predstoji. </p>
      <p>Premijer će predstaviti detalje vladinog plana penzione reforme u sredu. Ne očekuje se da će se promeniti zvanična starosna granica za odlazak u penziju od 62 godine, ali se očekuje da će se ljudi ohrabrivati da rade duže. </p>
      <p>Penziona reforma je centralni deo Makronove vizije transformacije francuske privrede. Ministri u vladi naglašavaju da je sadašnji penzioni sistem nefer i finansijski neodrživ dok sindikati navode da reforme napadaju osnovna radnička prava i da će naterati ljude da rade duže za manje novca.</p>
    </article>
  </body>
</html>