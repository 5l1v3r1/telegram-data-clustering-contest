<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834073-fahivci-ocinili-mikolaivski-vinomateriali-za-sortovi-vlastivosti-smak-i-aromat.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:44:00+00:00"/>
    <meta property="og:title" content="Фахівці оцінили миколаївські виноматеріали за сортові властивості, смак і аромат"/>
    <meta property="og:description" content="Виноградні виноматеріали сезону 2019 року, вироблені підприємствами, які входять до складу корпорації „Миколаївсадвинпром”, отримали високу оцінку експертів за підсумками професійної дегустації."/>
  </head>
  <body>
    <article>
      <h1>Фахівці оцінили миколаївські виноматеріали за сортові властивості, смак і аромат</h1>
      <h2>Виноградні виноматеріали сезону 2019 року, вироблені підприємствами, які входять до складу корпорації „Миколаївсадвинпром”, отримали високу оцінку експертів за підсумками професійної дегустації.</h2>
      <address>
        <time datetime="2019-12-09T10:44:00+00:00">09 Dec 2019, 10:44</time>
      </address>
      <p>Про це кореспонденту Укрінформу повідомила генеральний директор корпорації „Миколаївсадвинпром” Ірина Варламова.</p>
      <p>«Ми проводимо щорічні дегустації виноматеріалів, щоб ще на етапі створення вина внести певні корективи для виготовлення якісного продукту, який незабаром буде розлитий у пляшки. Хочу зазначити, що цьогорічні виноматеріали характеризуються індивідуальними сортовими властивостями і вони добре збалансовані за смаком і ароматом», - розповіла Варламова.</p>
      <p>Всього спеціалістами оцінено близько 80 зразків шести підприємств корпорації, жодного не знято з дегустації. Деякі зразки отримали професійні поради і над ними ще будуть працювати технологи.</p>
      <p>«Зараз виноробам доводиться нелегко, але вони намагаються справлятися з поставленими викликами. Річ в тім, що у звязку зі змінами клімату відповідно міняються і фізико-хімічні властивості самого винограду. Отож старі традиційні методи не завжди підходять для виробництва вина. Доводиться доклалати зусилля, експериментувати, щоб зробити високоякісний продукт», - розповідає експерт в галузі виноробства, член дегустаційної комісії Віра Козлівська.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2830782-vinnica-gotuetsa-do-festivalu-kraftovogo-vina.html">Вінниця готується до фестивалю крафтового вина</a>
      </blockquote>
      <p>Що ж до результатів самої дегустації, то фахівці особливо відзначили виноматеріали для шампанського. Зокрема, найвищі оцінки в групі столових і шампанських сухих білих виноматеріалів отримали ”Піно Грі”, „Піно Фран” (ТОВ „Лиманський”), "Рислінг", Іршаї Олівер (АТ „Коблево”).</p>
      <p>В групі столових сухих червоних виноматеріалів для виробництва ігристих та сортових вин найвищі бали заслужили «Мерло», «Сапераві» (АТ „Коблево”), «Піно Нуар» СФГ «Старий світ», „Каберне”(„Лиманський”).</p>
      <p>В групі кріплених виноматеріалів вже традиційно переможцем стали виноматеріали на «Кагор Український» і на кагор «Кара-Баш» (АТ „Коблево”).</p>
      <p>Виноградарство та виноробство є однією з провідних галузей агропромислового виробництва Миколаївщини. Частка продукції миколаївських виноробів становить близько 20 відсотків від загальних обсягів виробництва вина в <a href="https://www.ukrinform.ua/tag-ukraina">Україні</a>.</p>
    </article>
  </body>
</html>