<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-s-4-godishna-zabrana-da-uchastva-na-vsichki-golemi-sportni-sabitiya.html"/>
    <meta property="og:site_name" content="News.bg"/>
    <meta property="article:published_time" content="2019-12-09T10:41:40+00:00"/>
    <meta property="og:title" content="Русия с 4-годишна забрана да участва на всички големи спортни събития"/>
    <meta property="og:description" content="Флагът и химнът на Русия пропускат Лятната олимпиада в Токио през 2020 г. и Световното първенство по футбол през 2022 г. в Катар"/>
  </head>
  <body>
    <article>
      <h1>Русия с 4-годишна забрана да участва на всички големи спортни събития</h1>
      <address>
        <time datetime="2019-12-09T10:41:40+00:00">09 Dec 2019, 10:41</time>
      </address>
      <p><b>Русия получи 4-годишна забрана за участие във всички големи спортни събития</b> от Световната антидопингова агенция (WADA), съобщават световните информационни агенции.</p>
      <p>Това означава, че флагът и химнът на Русия няма да бъдат разрешени на събития като Лятната олимпиада в Токио през 2020 г. и Световното първенство по футбол през 2022 г. в Катар.</p>
      <p>Но руските спортисти, които могат да докажат, че са останали чисти от допинг скандала, ще могат да се <b>състезават под неутрален флаг</b>.</p>
      <p>Изпълнителният комитет на WADA взе единодушното решение по време на заседание в швейцарския град Лозана.</p>
      <p>Това става, след като руската антидопингова агенция РУСАДА беше отстранена от WADA заради манипулиране на лабораторни данни, предадени на разследващи през януари 2019 г.</p>
      <p>РУСАДА трябваше да предаде данни на WADA като условие за спорното ѝ възстановяване през 2018 г. след 3-годишно лишаване от права заради огромния допинг скандал, в който се замеси, и в който тя беше подкрепена от руската държава.</p>
      <p>WADA заяви, че РУСАДА има 21 дни да обжалва забраната. Руските власти обявиха веднага след обявлението на WADA, че ще обжалват решението пред Спортния арбитражен съд (КАС).</p>
      <p>Вицепрезидентът на WADA Линда Хелеланд настоя, че <b>забраната "не е достатъчна</b>".</p>
      <p>"<b>Исках санкции, които не могат да бъдат смекчавани</b>", подчерта тя, допълвайки: "<b>Дължим го на чистите спортисти</b>, да приложим възможно най-категоричните санкции."</p>
      <p>Общо 168 руски спортисти се състезаваха под неутрален флаг на Зимните олимпийски игри в Пьончан през 2018 г., след като на страната беше наложена забрана след Зимните олимпийски игри през 2014 г., на които Русия беше домакин в Сочи. Руските спортисти спечелиха 33 медала в Сочи, 13 от които златни.</p>
      <p>Русия е със забрана да се състезава като страна в леката атлетика от 2015 г. насам.</p>
      <p>Въпреки забраната Русия ще може да участва на Европейското първенство по футбол през 2020 г., на което Санкт Петербург ще бъде един от градовете домакини, тъй като европейската футболна централа УЕФА не е определена като "организация на големи събития" по отношение на решенията за нарушения на антидопинговите правила.</p>
      <p>Първоначално РУСАДА беше отстранена през ноември 2015 г., след като в поръчан от WADA доклад на спортния адвокат проф. Ричард Макларън беше констатирана масова корупция, която е довела до подкрепян от държавата допинг в руската лека атлетика.</p>
      <p>Последващ доклад, публикуван през юли 2016 г., обяви, че Русия е прокарвала подкрепяна от държавата <b>допинг програма в продължение на</b> <b>четири години в "огромното мнозинство" от летни и зимни олимпийски спортове</b>.</p>
      <p>През 2018 г. WADA възстанови правата на РУСАДА, след като руската антидопингова агенция се съгласи да публикува данни от своята московска лаборатория за периода между януари 2012 г. и август 2015 г.</p>
      <p>Заради съмнения за манипулации на данните беше възложено ново разследване на РУСАДА през януари 2019 г. WADA препоръча редица мерки, основани "по-специално" на криминалистичен преглед на несъответствията, открити в някои от тези данни.</p>
      <p>Като част от забраната Русия не може да бъде домакин или да кандидатства или да получи правото да бъде домакин на каквито и да е големи събития в продължение на четири години.</p>
    </article>
  </body>
</html>