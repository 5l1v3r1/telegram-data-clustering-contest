<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Bedstvie-v-Nova-Zelandiya-petima-zaginaha-sled-izrigvane-na-vulkan-920430"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T10:50:00+00:00"/>
    <meta property="og:title" content="Бедствие в Нова Зеландия, петима загинаха след изригване на вулкан"/>
    <meta property="og:description" content="Най-малко 5-има души загинаха, до 20 са ранени, а има и изчезнали след изригването на вулкан до брег..."/>
  </head>
  <body>
    <article>
      <h1>Бедствие в Нова Зеландия, петима загинаха след изригване на вулкан</h1>
      <address>
        <time datetime="2019-12-09T10:50:00+00:00">09 Dec 2019, 10:50</time>
      </address>
      <p>Най-малко 5-има души загинаха, до 20 са ранени, а има и изчезнали след изригването на вулкан до брега на остров в Нова Зеландия, предаде Ройтерс.</p>
      <p>Двадесет и трима души, някои от които туристи от круизния кораб "Овейшън от дъ сийс“, са били спасени от Белия остров след изригването на вулкана около 14,11 часа местно време (03,11 ч българско). В района е имало около 50-ина души при изригването.</p>
      <p>Властите се опасяват, че броят на жертвите може да се увеличи заради хората в неизвестност. Те посочиха, че в момента е много опасно да се извършват спасителни операции на острова.</p>
      <p>Майкъл Шейд – мениджър по инженеринг от Сан Франциско, бе след туристите, които успяха да напуснат острова минути преди изригването. Той пусна в социална медия драматични кадри от изригването от лодката, на която е бил, които показват как дим обхваща върха на кратера, а след това и целия остров.</p>
      <p>"Трудно е да се повярва. Цялата ни група бе на ръба на основния кратер преди по-малко от 30 минути“, каза той.</p>
      <p>Премиерът на Нова Зеландия Джасинда Ардърн потвърди, че в района на острова при изригването е имало и чужденци. "Всичките ни мисли са с потърпевшите“, добави тя.</p>
      <p>Поне един от пострадалите е тежко ранен, съобщи полицията и посочи, че около острова е наложена зона, забранена за полети.</p>
      <p>Остров Уайт се намира на около 50 км от източното крайбрежие на Северния остров и е често посещаван от туристи.</p>
      <p>"Не съм сигурна дали тези хора са били на острова или близо до него, но определено е имало една група там и те определено са имали нужда от медицинска помощ“, каза кметицата на Уакатане Джуди Търнър, цитирана от Ройтерс.</p>
      <p>Димът от изригването се вижда и от континенталната част, а Националната агенция за реагиране при извънредни ситуации предупреди, че някои райони може да бъдат засегнати от сипещата се пепел.</p>
      <p>Вулканът на острова е един от най-активните в Нова Зеландия. Дванадесет души са загинали на острова през 1914 г., когато оттам се е извличала сяра. Част от кратера на вулкана е рухнала, а срутването е унищожило миньорското село и самата мина. Остров Уайт или Белият остров е известен също и под името Уакаари.</p>
      <p>Няма данни за пострадали български граждани</p>
      <p>Към момента няма данни за пострадали български граждани при изригването на вулкана, както и във връзка с усложнената климатична обстановка на Южния остров и в столицата Уелингтън, съобщават от българското външно министерство.</p>
      <p> По информация на българското посолство в Канбера, Австралия, акредитирано и за Нова Зеландия, проливните дъждове са довели до затваряне на магистрали и пътища, както и до прекъсвания на комуникациите.</p>
      <figure>
        <iframe src="https://www.youtube.com/embed/WxnSCzYndaw" width="640" height="360" data-service="Youtube" scrolling="no"/>
      </figure>
      <p>Бедствие в Нова Зеландия, петима загинаха след изригване на вулкан</p>
    </article>
  </body>
</html>