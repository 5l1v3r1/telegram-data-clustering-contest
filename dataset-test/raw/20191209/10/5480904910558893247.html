<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/analytici-na-cesky-prumysl-dolehl-nepriznivy-vyvoj-v-zahranici/1830369"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T10:19:00+00:00"/>
    <meta property="og:title" content="Analytici: Na český průmysl dolehl nepříznivý vývoj v zahraničí"/>
    <meta property="og:description" content="Praha - Na český průmysl dolehl nepříznivý vývoj v zahraničí, zejména v automobilovém průmyslu, shodli se analytici oslovení ČTK. Pro celý letošní rok očekávají jen nepatrný růst. Průmyslová výroba v Česku v říjnu podle dnešních údajů Českého statistického úřadu (ČSÚ) meziročně klesla o tři procenta po zářijovém revidovaném růstu o 4,6 procenta. Letošní říjen měl o jeden pracovní den méně než loňský, po očištění byla průmyslová produkce meziročně nižší o 0,4 procenta."/>
  </head>
  <body>
    <article>
      <h1>Analytici: Na český průmysl dolehl nepříznivý vývoj v zahraničí</h1>
      <address><time datetime="2019-12-09T10:19:00+00:00">09 Dec 2019, 10:19</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na český průmysl dolehl nepříznivý vývoj v zahraničí, zejména v automobilovém průmyslu, shodli se analytici oslovení ČTK. Pro celý letošní rok očekávají jen nepatrný růst. Průmyslová výroba v Česku v říjnu podle dnešních údajů Českého statistického úřadu (ČSÚ) meziročně klesla o tři procenta po zářijovém revidovaném růstu o 4,6 procenta. Letošní říjen měl o jeden pracovní den méně než loňský, po očištění byla průmyslová produkce meziročně nižší o 0,4 procenta.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1562939085_P201907120625601.jpg"/>
        </figure>
        <figure>
          <img src="https://i3.cn.cz/6/1575887629_33-prumysl.png"/>
        </figure>
        <figure>
          <img src="https://i3.cn.cz/6/1575887700_34-stavby.png"/>
        </figure>
        <figure>
          <img src="https://i3.cn.cz/6/1575887772_35-zahrobchod.png"/>
        </figure>
      </slideshow>
      <p>"Český průmysl, který dosud vytrvale odolával očekávanému zpomalení, již začíná pociťovat pokles ekonomické aktivity v partnerských zemích," řekl ČTK analytik Raiffeisenbank Vít Hradil. V kontextu vývoje v německém automobilovém průmyslu je to však stále velmi příznivý výsledek, jelikož tamní automobilový sektor v letošním roce klesá dvouciferným tempem, doplnil analytik ING Bank Jakub Seidler.</p>
      <p>Z vývoje nových zakázek je podle analytika Generali Investments Radomíra Jáče zřejmé, že se tuzemští výrobci i nadále potýkají s poklesem průmyslové aktivity v eurozóně. "Za celý rok 2019 vykáže tuzemská průmyslová výroba jen nepatrný růst, v řádu několika desetin procenta. Pro rok 2020 bude zásadní, zda se podaří zklidnit situaci na poli obchodních válek a zdárně dořešit brexit. Obojí stále představuje nejistotu, jakkoliv se vývoj v několika posledních týdnech zlepšil," podotkl.</p>
      <p>Průmyslová výroba slábne od května. "Za celý rok čekáme růst průmyslové výroby o 0,3 procenta. Vývoj průmyslu v Německu a také pokles indikátorů aktivity v českém průmyslu neukazuje na brzký obrat,"uvedl analytik Komerční banky Michal Brožka. Pokud se podaří snížit nejistoty v zahraničí, což se nyní částečně děje, český průmysl by se podle něj příští rok mohl vrátit k růstu. "Prozatím pro rok 2020 čekáme stagnaci průmyslové výroby," odhadl.</p>
      <h4>Analytici: Stavebnictví kleslo kvůli vysoké srovnávací základně </h4>
      <p>Říjnový meziroční pokles stavebnictví o 1,7 procenta byl způsoben hlavně vysokou srovnávací základnou z loňského roku. Letos stavebnictví vzroste o tři až čtyři procenta. Ve vyšším růstu mu bude bránit především nedostatek vhodné pracovní síly. Uvedli to analytici, které ČTK oslovila.</p>
      <p>"Stavební produkce se v říjnu po zářijovém vzepjetí vrátila k meziročnímu poklesu. Částečně kvůli poměrně vysoké srovnávací základně z loňského roku. Loni v říjnu se navyšoval celkový boom v oboru. Ten způsobil, že stavebnictví relativně záhy narazilo na svoje limity. Právě s tím se nyní vypořádává," uvedl analytik Czech Fund Lukáš Kovanda.</p>
      <p>Za prvních deset měsíců letos stavebnictví vzrostlo o 1,7 procenta. Podle Kovandy za celý rok stoupne o 3,5 procenta. Loni vzrostlo o 9,2 procenta. "Stavebnictví se nedostává vhodné pracovní síly, kterou mu ve velkém odčerpal průmysl. Nyní však počet zaměstnanců v oboru postupně roste," doplnil Kovanda.  </p>
      <p>Podle analytika Komerční banky Františka Táborského stavebnictví letos vzroste o 3,9 procenta. Stavební sektor podle něj se zpožděním následuje zbytek ekonomiky a postupně zpomaluje. "Investiční aktivita firem v posledních kvartálech v podstatě stagnuje, k čemuž se přidávají specifické problémy stavebnictví samotného. Nedostatek pracovních sil a dlouhé dodací lhůty prodražují stavební práce, snižují poptávku a růst celého sektoru," uvedl dále Táborský.  </p>
      <p>V říjnu kleslo pozemní stavitelství (o 2,7 procenta), naopak inženýrské, které tvoří z velké části výstavba dopravní infrastruktury, o 0,8 procenta vzrostlo. "To odráží solidní zásobu zakázek financovaných veřejným sektorem. Otázkou je, zda se podaří její tempo udržet i nadále, když vezmeme v úvahu parametry státního rozpočtu na příští rok a z nich vyplývající malý manévrovací prostor na výdajové straně," dodal analytik ČSOB Petr Dufek. Na rozdíl od průmyslu však očekává, že se stavebnictví udrží v dalších měsících v plusu.</p>
    </article>
  </body>
</html>