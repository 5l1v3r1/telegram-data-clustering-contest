<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840234-u-noviy-zelandiyi-cherez-viverzhennya-vulkanu-zaginula-odna-lyudina"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T10:06:00+00:00"/>
    <meta property="og:title" content="У Новій Зеландії через виверження вулкану загинула одна людина"/>
    <meta property="og:description" content="КИЇВ. 9 грудня. УНН. У Новій Зеландії через виверження вулкану Вахаарі (Вайт-Айленд) загинула щонайменше одна людина, близько 50 людей зникли безвісти. Про …"/>
  </head>
  <body>
    <article>
      <h1>У Новій Зеландії через виверження вулкану загинула одна людина</h1>
      <address><time datetime="2019-12-09T10:06:00+00:00">09 Dec 2019, 10:06</time> by <a rel="author">Дар'я Панченко</a></address>
      <p><b>КИЇВ. 9 грудня. УНН.</b> У Новій Зеландії через виверження вулкану Вахаарі (Вайт-Айленд) загинула щонайменше одна людина, близько 50 людей зникли безвісти. Про це повідомляє <b>УНН</b> із посиланням на <a href="https://www.nzherald.co.nz/">The New Zealand Herald.</a></p>
      <p>"Щонайменше одна людина загинула після того, як сьогодні вибухнув острів-вулкан Вахаарі (Вайт-Айленд). Декілька людей зникли безвісти. Підтверджений один випадок смерті, і, ймовірно, їх буде ще більше", - повідомили у ЗМІ.</p>
      <p>Зазначається, що поки їхати на острів поліції та рятувальникам небезпечно, адже він покритий попелом та вулканічними речовинами.</p>
      <p>"23 особи були вивезені з острова. Кількість людей, що залишилися на острові, невідома, але вважається, що на момент виверження було близько 50 людей, які перебували на острові чи біля нього", - зазначили в ЗМІ.</p>
      <p>Також повідомляється, що наразі триває активний пошук, але є вірогідність, що впродовж доби станеться повторне виверження.</p>
      <p>"Люди, яких вдалось врятувати, отримали опіки. Можна побачити людей, покритих попелом, яких привозять на вертольотах", - додали у ЗМІ.</p>
      <p>Вказано, що дим від виверження піднявся в повітря на 12 тисяч метрів. Попіл продовжує падати на острів.</p>
      <p>Нагадаємо, у Новій Зеландії почалося <a href="https://www.unn.com.ua/uk/news/1840204-u-noviy-zelandiyi-pochalosya-viverzhennya-vulkana-na-ostrovi-uayt-aylend">виверження вулкану на острові Вайт-Айленд.</a></p>
    </article>
  </body>
</html>