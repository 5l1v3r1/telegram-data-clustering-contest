<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/dieurinsi-tis-ee-sto-progeuma-ergasias-ton-ypoyrgon-ekswterikon-ellada-toukria-prokliseis"/>
    <meta property="og:site_name" content="euronews"/>
    <meta property="article:published_time" content="2019-12-09T10:18:49+00:00"/>
    <meta property="og:title" content="Η Διεύρυνση της ΕΕ στο πρόγευμα εργασίας των Υπουργών Εξωτερικών"/>
    <meta property="og:description" content="Το πρόγευμα αποτελεί πρωτοβουλία του Έλληνα υπουργού Εξωτερικών Νίκου Δένδια"/>
  </head>
  <body>
    <article>
      <h1>Η Διεύρυνση της ΕΕ στο πρόγευμα εργασίας των Υπουργών Εξωτερικών</h1>
      <address><time datetime="2019-12-09T10:18:49+00:00">09 Dec 2019, 10:18</time> by <a rel="author">euronews </a></address>
      <p>Ολοκληρώθηκε λίγο μετά τις 10 το πρωί στις Βρυξέλλες το άτυπο πρόγευμα εργασίας των Υπουργών Εξωτερικών της Ε.Ε. Λίγο αργότερα ξεκίνησε στο κτίριο του Ευρωπαϊκού Συμβουλίου το Συμβούλιο Εξωτερικών Υποθέσεων, το οποίο θα συζητήσει και το θέμα του Μνημονίου Συνεργασίας Τουρκίας-Λιβύης.</p>
      <p>«Ήταν μια χρήσιμη πρώτη ευκαιρία, μετά από το Ευρωπαϊκό Συμβούλιο του Οκτωβρίου, να ανταλλάξουμε απόψεις για το πώς μπορούμε να προχωρήσουμε το επόμενο χρονικό διάστημα», δήλωσε μετά το τέλος της συνάντησης ο Έλληνας υπουργός Εξωτερικών.</p>
      <p>«Υπεβλήθη αίτημα για βελτίωση της μεθοδολογίας διεύρυνσης και την ανάγκη να διατηρηθεί στο προσκήνιο η ευρωπαϊκή προοπτική της Βόρειας Μακεδονίας και της Αλβανίας, αλλά και των υπολοίπων χωρών της περιοχής, πάντοτε βεβαίως μέσα στο πλαίσιο της συμμόρφωσης με το ευρωπαϊκό κεκτημένο. Πιστεύω ότι, σε κάποιο βαθμό, κάτι πετύχαμε σήμερα. Μια γόνιμη και ουσιαστική συζήτηση κι ένα βήμα μπροστά. Θα συνεχίσουμε να εργαζόμαστε ώστε να υπάρξει μια θετική εξέλιξη, ενδεχομένως τον προσεχή Μάρτιο, προς την επιθυμητή κατεύθυνση», τόνισε.</p>
      <p>«Η Ελλάδα είναι η παλαιότερη χώρα της Ευρωπαϊκής Ένωσης στην περιοχή. Είναι παράγοντας σταθερότητας και προώθησης της συνεργασίας και θα συνεχίσει να λαμβάνει σαφείς πρωτοβουλίες προς αυτή την κατεύθυνση», κατέληξε ο Νίκος Δένδιας.</p>
      <figure>
        <img src="https://static.euronews.com/articles/stories/04/35/26/46/808x454_cmsv2_4bcafc09-0e56-5b18-bc71-fa2a616269c0-4352646.jpg"/>
        <figcaption>ΜΑΡΙΑ ΨΑΡΑ/EURONEWS</figcaption>
      </figure>
      <p>Το πρόγευμα υπήρξε πρωτοβουλία του Έλληνα υπουργού Εξωτερικών Νίκου Δένδια, ο οποίος έχει προσκαλέσει, πέρα από τους Ευρωπαίους ομολόγους του και τον υπουργό Εξωτερικών της Βόρειας Μακεδονίας, Νικολά Ντιμιτρόφ, καθώς και τον ασκούντα χρέη Υπουργού Εξωτερικών της Αλβανίας, Γκεντ Τσεκάι.</p>
      <p>Είκοσι υπουργοί Εξωτερικών γύρω από το ίδιο τραπέζι επιχείρησαν να συζητήσουν -για πρώτη φορά επίσημα μετά το «ναυάγιο» της Συνόδου Κορυφής του Οκτωβρίου- το θέμα της διεύρυνσης της ΕΕ. Και παρόλο που η Γαλλία υποβάθμισε τελευταία στιγμή την παρουσία της, έχει σημασία η έναρξη της κουβέντας, έστω και σε άτυπο επίπεδο. Παρών και ο Ούγγρος Επίτροπος Διεύρυνσης, Όλιβερ Βαρέλι.</p>
      <p>Το παρόν έδωσαν, μεταξύ άλλων, οι Υπουργοί Εξωτερικών της Γερμανίας, της Ολλανδίας, της Δανίας, της Πορτογαλίας, της Κύπρου, της Σουηδίας, της Βουλγαρίας, της Πολωνίας, της Σλοβακίας, της Ρουμανίας, της Κροατίας, της Ιρλανδίας και της Σλοβενίας. Η Κομισιόν εκπροσωπείται από τη Γενική Γραμματέα της Ευρωπαϊκή Υπηρεσία Εξωτερικής Δράσης, Χέλγκα Σμίτ.</p>
      <p>Η Ελλάδα διεκδικεί ρόλο πρωταγωνίστριας στην περιοχή της αλλά και εντός της ΕΕ. Και η παρουσία 20 υπουργών της ΕΕ, μεγάλος αριθμός συγκριτικά με αντίστοιχες πρωτοβουλίες, δείχνει ότι υπάρχει αναγνώριση στη θέση της. Επίσης, όμως, δείχνει πόσο μεγάλο ενδιαφέρον υπάρχει για το θέμα της διεύρυνσης που «τορπίλισε» ο Γάλλος Πρόεδρος Μακρόν στην Σύνοδο Κορυφής του Οκτωβρίου, κάνοντας τους δύο πρώην προέδρους των ΕυρωπαΪκών Θεσμών, Γιούνκερ και Τουσκ να μιλούν για «ιστορικό λάθος».</p>
      <p>Η πρωτοβουλία εντάσσεται σε σειρά ενεργειών της ελληνικής διπλωματίας να στηρίξει εμπράκτως τη διεύρυνση της ΕΕ στις χώρες των Δυτικών Βαλκανίων, η ευρωπαϊκή προοπτική των οποίων είναι προς όφελος της περιφερειακής σταθερότητας, καθώς και προτεραιότητα της ελληνικής εξωτερικής πολιτικής ήδη από το 2003, όταν υιοθετήθηκε η ατζέντα της Θεσσαλονίκης. Με αυτό άλλωστε ξεκίνησε την εισήγησή του ο Έλληνας υπουργός Ν. Δένδιας.</p>
      <figure>
        <img src="https://static.euronews.com/articles/stories/04/35/26/46/808x454_cmsv2_e2fd6c4f-fcd1-513b-ab00-0cfa3fe38896-4352646.jpg"/>
        <figcaption>Το πρόγευμα εργασίας του Έλληνα ΥΠΕΞ με τους ομολόγους του από άλλες 20 χώρες της ΕΕ και τους ΥΠΕΞ Αλβανίας και Β.ΜακεδονίαςΦΩΤΟ ΜΑΡΙΑ ΨΑΡΑ / euronews</figcaption>
      </figure>
      <p>«Θέλω να εκφράσω την ευγνομωσύνη μου στον υπουργό Εξωτερικών, Νίκο Δένδια και τους Έλληνες φίλους που οργάνωσαν αυτό το πρόγευμα εργασίας», ανέφερε από την πλευρά του ο υπουργός Εξωτερικών της Βόρειας Μακεδονίας, Νικολά Ντιμιτρόφ και πρόσθεσε: «Είμαστε γείτονες, γινόμαστε πολύ καλοί φίλοι και έχουμε πράγματα να κάνουμε».</p>
      <p>«Δεν υπήρξε κάποια απόφαση τον Οκτώβριο. Τον Ιούνιο υπήρχε η υπόσχεση ότι θα υπάρξει απόφαση, οπότε χρειάζεται να το διορθώσουμε αυτό. Και δεν νομίζω ότι υπάρχει κάποια εναλλακτική για τα Δυτικά Βαλκάνια πέραν της ευρωπαϊκής ένταξης», τόνισε και κατέληξε: «Δεν θα πέσουμε στην παγίδα της θυματοποίησης ούτε θα κατηγορήσουμε κανένα. Θα συνεχίσουμε να παράγουμε θετικές ειδήσεις, τόσο στις μεταρρυθμίσεις πίσω στην πατρίδα και στις καλές σχέσεις με όλους τους γείτονες και θα το κάνουμε αδύνατο σε όλα τα κράτη-μέλη να πουν όχι ξανά τους επόμενους μήνες».</p>
      <p>«Το μήνυμα που πήραμε από όλες τις χώρες είναι ότι θέλουμε να δούμε να ξεκινούν οι ενταξιακές διαπραγματεύσεις και με τις δύο χώρες», επισήμανε η υπουργός Εξωτερικών της Βουλγαρίας, Αικατερίνα Ζαχάρεβα.</p>
      <p>Όσον αφορά το non-paper με τις γαλλικές προτάσεις, η κ. Ζαχάρεβα παρατήρησε πως οι περισσότεροι από τους υπουργούς υπογράμμισαν ότι είναι καλές προτάσεις, «με κάποιες ιδέες συμφωνούμε, με κάποιες όχι, αλλά πρόκειται να το επεξεργαστούμε».</p>
      <p>«Οι ενταξιακές διαπραγματεύσεις δεν χρειάζεται να αναβληθούν όσο διαπραγματευόμαστε το πλαίσιο ένταξης. Αυτές οι διαδικασίες μπορούν να είναι παράλληλες. Δεν χρειάζεται να περιμένουμε να ολοκληρωθεί η συζήτηση για το νέο πλαίσιο ένταξης», συμπλήρωσε η ίδια.</p>
      <p>«Όλοι όσοι ήμασταν στο δωμάτιο συμφώνησαμε ότι διατηρούμε τη δέσμευσή μας για τα Δυτικά Βαλκάνια και για την ευρωπαϊκή προοπτική τους. Τώρα μένει να δούμε πώς θα προχωρήσουμε γρήγορα για να την κάνουμε αξιόπιστη», ανέφερε ο Αυστριακός υπουργός Εξωτερικών, Αλεξάντερ Σάλενμπεργκ.</p>
      <p>Σε ερώτηση εάν η Γαλλία θα αλλάξει στάση, ο κ. Σάλενμπεργκ απάντησε: «Υπάρχουν περιθώρια βελτίωσης στη διαδικασία ένταξης και είμαστε προθυμοι να συζητήσουμε γι αυτό, αλλά δεν πρέπει να είναι προϋπόθεση. Θέλουμε να δούμε πράσινο φως για τη Βόρεια Μακεδονία και την Αλβανία και είμαστε έτοιμοι να βελτιώσουμε τη διαδικασία».</p>
      <p>«Θέλω να συγχαρώ την κυβέρνηση γι' αυτή την πρωτοβουλία, κάτι το οποίο αναγνωρίζεται ιδιαίτερα τόσο από τις δύο χώρες, τη Βόρεια Μακεδονία και την Αλβανία, αλλά μέσα από αυτές τις συναντήσεις αποδεικνύεται και ο ρόλος της Ελλάδας στα Βαλκάνια», σημείωσε ο Κύπριος υπουργός Εξωτερικών, Νίκος Χριστοδουλίδης, τονίζοντας: «Θεωρώ ότι ήταν μία πολύ σημαντική εξέλιξη λαμβάνοντας υπόψιν όχι μόνο το γεγονός ότι πραγματοποιήθηκε, αλλά πολύ περισσότερο τη συζήτηση που έγινε».</p>
      <h3>Τουρκία: Το θέμα θα τεθεί στο Συμβούλιο Εξωτερικών Υποθέσεων.</h3>
      <p>Σε σχέση με την Τουρκία, το θέμα θα τεθεί στο Συμβούλιο Εξωτερικών Υποθέσεων.</p>
      <p>«Σε λίγο θα συμμετάσχω στο Συμβούλιο Υπουργών όπου θα συζητηθεί, μεταξύ άλλων, το θέμα του ανυπόστατου μνημονίου συνεργασίας ανάμεσα στην Τουρκία και στη Λιβύη. Είμαι βέβαιος ότι και σε αυτή την περίπτωση το Συμβούλιο Υπουργών θα αρθεί στο ύψος των περιστάσεων», είπε ο Έλληνας Υπουργός. Ήδη το θέμα συζήτησε με τον Ιταλό ομόλογό του Λουίτζι Ντι Μάιο, ενώ με τον ίδιο θα έχει αναλυτική συζήτηση για το θέμα στο περιθώριο του Συμβουλίου.</p>
      <h3>Μπορέλ: Θα συνεχίζουμε τη συζήτηση για το 'μνημόνιο' Τουρκίας - Λιβύης</h3>
      <p>Η συζήτηση για το ζήτημα της υπογραφής μνημονίου μεταξύ Τουρκίας και Λιβύης, συνεχίζεται σήμερα στο Συμβούλιο Εξωτερικών Υποθέσεων (ΣΕΥ) σύμφωνα με τον Ύπατο Εκπρόσωπο της ΕΕ για την Εξωτερική Πολιτική Ζοζέπ Μπορρέλ.</p>
      <p>Ο Ζοζέπ Μπορρέλ δήλωσε ότι "έχουμε ήδη εκδώσει ανακοίνωση για αυτό το θέμα" και σημείωσε ότι "είχα την ευκαιρία να μιλήσω με τους Υπουργούς Εξωτερικών της Ελλάδας και της Τουρκίας, στην Μπρατισλάβα, το ζήτημα παραμένει στην ατζέντα σήμερα, θα συνεχίσουμε να μιλάμε γι`αυτό, θα προσπαθήσω προσεγγίσω τις θέσεις", τόνισε.</p>
      <p>Προσερχόμενος στη συνεδρίαση του ΣΕΥ, και κληθείς να απαντήσει στο ερώτημα "τι σημαίνει το να μαθαίνεις να απαντάς στη γλώσσα της ισχύος", ο Ύπατος Εκπρόσωπος εξήγησε ότι "σημαίνει να μπορείς να απαντάς χρησιμοποιώντας όλα τα εργαλεία που έχουμε στη διάθεσή μας και τα οποία είναι πολλά, ώστε να έχεις την ισχυρότερη στάση στον κόσμο".</p>
    </article>
  </body>
</html>