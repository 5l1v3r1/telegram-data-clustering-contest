<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/deals/darzhavna-kompaniya-iska-aktivite-na-chez-i-enel-v-rumaniya.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T10:55:28+00:00"/>
    <meta property="og:title" content="Държавна компания иска активите на ЧЕЗ и Enel в Румъния"/>
    <meta property="og:description" content="Интерес към тези на чешката група има българската &quot;Еврохолд&quot;"/>
  </head>
  <body>
    <article>
      <h1>Държавна компания иска активите на ЧЕЗ и Enel в Румъния</h1>
      <address>
        <time datetime="2019-12-09T10:55:28+00:00">09 Dec 2019, 10:55</time>
      </address>
      <p>Hidroelectrica, най-скъпата държавна компания в Румъния и най-големият производител на електричество в страната, започва процедури, с които се готви за придобиване на активите на чешката група CEZ и италианската група Enel, предава Wall-street.ro.</p>
      <p>Компанията е поискала одобрението на акционерите си за назначението на консултанти, които да подпомогнат процеса. Общото събрание е насрочено за 12 декември.</p>
      <p>Крайно решение за продажба все още не е взето. От ЧЕЗ очакват договор да бъде подписан през второто тримесечие на следващата година. Интерес имат около 30 кандидати.</p>
      <p>Компанията обмисля придобиването и на активи от UCM Resita, която е в несъстоятелност и които ще бъдат използвани за подръжка.</p>
      <p>И ЧЕЗ, и Enel искат да продадат активите си в Румъния, които включват електропреносните мрежи, операциите по доставка и огромни вятърни паркове. Миноритарният акционер в Hidroelectrica, Fondul Proprietatea, който притежава 20% в компанията, смята, че придобиването на активите на двете дружества няма да донесе добавена стойност за компанията. Финалното решение обаче е на държавата, която притежава останалите 80%.</p>
      <p>Интерес към активите на ЧЕЗ в Румъния има и българският холдинг "Еврохолд". Той постигна сделка за изкупуване на българските дружества на чешката група, но Комисията за защита на конкуренцията спря сделката. Решението ѝ се обжалва.</p>
    </article>
  </body>
</html>