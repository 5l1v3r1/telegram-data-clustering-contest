<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/praha/zpravy/soud-vezen-komunikace-rodina-skype-cizinec-tretjakov.A191209_102319_praha-zpravy_klu"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T10:37:00+00:00"/>
    <meta property="og:title" content="Cizinec by si z české věznice mohl s rodinou skypovat, zastal se soud vraha"/>
    <meta property="og:description" content="Timur Treťjakov má naději, že častěji uvidí svou rodinu alespoň prostřednictvím služby Skype nebo jiné videokonference. Ukrajinec si v českém vězení odpykává 22 let za vraždu řidiče Sazky, který se cílem stal omylem. Pachatel si u Nejvyššího správního soudu stěžoval, že rodina za ním nemůže jezdit a jiný kontakt nemá."/>
  </head>
  <body>
    <article>
      <h1>Cizinec by si z české věznice mohl s rodinou skypovat, zastal se soud vraha</h1>
      <address><time datetime="2019-12-09T10:37:00+00:00">09 Dec 2019, 10:37</time> by <a rel="author" href="https://www.idnes.cz/novinari/lubos-kratochvil.N725" target="_blank">Luboš Kratochvíl</a></address>
      <p>Timur Treťjakov má naději, že častěji uvidí svou rodinu alespoň prostřednictvím služby Skype nebo jiné videokonference. Ukrajinec si v českém vězení odpykává 22 let za vraždu řidiče Sazky, který se cílem stal omylem. Pachatel si u Nejvyššího správního soudu stěžoval, že rodina za ním nemůže jezdit a jiný kontakt nemá.</p>
      <p>Žalobou Treťjakova na zajištění styků s příbuznými se musí znovu zabývat Městský soud v Praze. Už jednou ji odmítl, ale podle Nejvyššího správního soudu (NSS) to bylo předčasné.</p>
      <p>Právo odsouzeného na kontakt s blízkými prostřednictvím informačních technologií a služeb, jako je Skype či Facebook, není v zákoně o výkonu trestu odnětí svobody explicitně zakotveno.</p>
      <p>Podle NSS to však neznamená, že nemůže být takové právo v jednotlivých případech odvozeno z jiných norem, Listiny základních práv a svobod nebo mezinárodních smluv.</p>
      <p>Městský soud prý měl poskytnout Ukrajinci prostor k upřesnění jeho žaloby na ochranu proti nezákonnému zásahu, a to třeba za pomoci ustanoveného advokáta, kterého původně neměl.</p>
      <p>„Teprve po uvedené konkretizaci tedy mohl městský soud posuzovat, zda se pojmově může jednat o zásah správního orgánu či správních orgánů. Již nyní je však možné konstatovat, že i nečinnost správního orgánu lze v některých případech považovat za nezákonný zásah,“ stojí v rozhodnutí NSS.</p>
      <h3>O vydání na Ukrajinu usiloval marně</h3>
      <p>Treťjakov opakovaně poukazoval na to, že ukrajinská rodina za ním kvůli vzdálenosti a nákladům nejezdí do českého vězení, nemůže tak udržovat plnohodnotný kontakt s blízkými. V minulosti také <a href="https://www.idnes.cz/zpravy/cerna-kronika/vrah-ridice-sazky-chce-do-vezeni-na-ukrajine-soudy-jsou-proti.A151019_103624_krimi_fka">neúspěšně žádal o předání k výkonu trestu na Ukrajinu.</a></p>
      <p>Muž se podle pravomocného trestního rozsudku v listopadu 2007 vypravil zabíjet na pražské Vinohrady. Dostal zakázku, aby tam zlikvidoval podnikatele, který jezdil v luxusním voze Bentley. Shodou okolností tehdy na daném místě zastavil s jiným autem téže značky řidič ředitele společnosti Sazka. Treťjakov jej zblízka zastřelil.</p>
      <p>Ukrajinec se v osobě oběti spletl i o dva týdny dříve, když se zakázku na likvidaci arménského podnikatele pokusil splnit krátce po poledni na Václavském náměstí.</p>
      <p>Skupina měla informaci, že podnikatel bude odjíždět v mercedesu, netušila ale, že muž toto auto zapůjčil svému společníkovi. Ten ve voze seděl se svou přítelkyní.</p>
      <p>Útočníci jej donutili vystoupit, venku Treťjakov oběti zasadil devět bodných ran nožem. Zraněnému zachránila život včasná operace. Vraždy si podle české justice <a href="https://www.idnes.cz/zpravy/zahranicni/amrenie-propusteni-vor-v-zakone.A150129_162716_zahranicni_bse">objednal údajný arménský „vor v zakoně“ Andranik Soghojan</a>.</p>
    </article>
  </body>
</html>