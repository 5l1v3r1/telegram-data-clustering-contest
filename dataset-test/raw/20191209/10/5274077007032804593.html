<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420606"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T10:29:00+00:00"/>
    <meta property="og:title" content="פולין מבקשת &quot;לרכוש&quot; מחנה השמדה מאוסטריה"/>
    <meta property="og:description" content="לדברי ראש הממשלה הפולני באמצעות הרכישה הוא מבקש לשמר את זכרם של כ-120,000 קרבנות המחנה שכללו אינטלקטואלים פולנים רבים"/>
  </head>
  <body>
    <article>
      <h1>פולין מבקשת "לרכוש" מחנה השמדה מאוסטריה</h1>
      <address>
        <time datetime="2019-12-09T10:29:00+00:00">09 Dec 2019, 10:29</time>
      </address>
      <p>ראש ממשלת פולין מטאוש מוראוויצקי הודיע בסוף השבוע האחרון כי ממשלתו מעוניינת לרכוש מאוסטריה את אתר מחנה ההשמדה הגרמני לשעבר מאוטהאוזן־גוזן בו נהרגו עשרות אלפי פולנים במהלך מלחמת העולם השניה.</p>
      <p>לדברי ראש הממשלה הפולני באמצעות הרכישה הוא מבקש לשמר את זכרם של כ-120,000 קרבנות המחנה שכללו אינטלקטואלים פולנים רבים.</p>
      <p>מאטהאוזן היה מחנה ריכוז גדול באוסטריה עילית שהוקם בשנת תרצ"ח סמוך לעיירה מאוטהאוזן, כ- 20 ק"מ ממזרח ללינץ, ובהמשך התרחב והפך למרכיב מרכזי בתשלובת המחנות מאוטהאוזן־גוּזֶן.</p>
      <p>על פי ויקיפדיה, מחנה הריכוז שימש בעיקר לכליאת מתנגדי הנאציזם ובני קבוצות 'לא רצויות' ממדינות שונות באירופה.</p>
      <p>בין אסירי המחנה היו מתנגדי המשטר הנאצי, בני אינטליגנציה פולנים, צוענים, תומכי משטר רפובליקני ספרדים ועוד. מספר היהודים שנכלאו בו בתחילה היה קטן באופן יחסי. אולם החל משנת תש"ד החלו הנאצים לכלוא בו יהודים רבים, בעיקר מקהילות הונגריה והולנד. למחנה הובאו גם יהודים מאושוויץ ומברגן בלזן הי"ד.</p>
      <p>מספר הנרצחים הכולל במחנות מאוטהאוזן־גוזן מוערך במאות אלפים מתוכם כ־ 38,000 יהודים. מרבית הנרצחים מתו מעבודות כפיה. מחנות מאוטהאוזן־גוזן שוחררו על ידי צבא ארצות הברית באייר תש"ה.</p>
      <p>ראש הממשלה הפולני לא פירט כיצד הוא מבקש לבצע את הרכישה, כשכל הנראה מדובר בהמשך המאבק הפולני נגד כל מה שקושר את פולין לשואה והמאמצים להציג את פולין כ'קרבן'.</p>
      <p>עד עתה לא מסרה אוסטריה שום תגובה על הודעת פולין וההערכה היא כי היא תסרב לבקשה.</p>
    </article>
  </body>
</html>