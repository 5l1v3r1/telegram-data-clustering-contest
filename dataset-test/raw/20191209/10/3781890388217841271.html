<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/746049"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="นักลงทุนเบรคลงทุนหุ้นไทยถ่วงดัชนีปิดลบ"/>
    <meta property="og:description" content="ตลาดหุ้นไทยปิดลบ 6.03 จุด  นักลงทุนชะลอลงทุนรอดูผลเทรดวอร์ว่าบรรลุข้อตกลงก่อน 15 ธ.ค.นี้หรือไม่ โบรกแนะหุ้นปลอดภัยช่วงตลาดผันผวน "/>
  </head>
  <body>
    <article>
      <h1>นักลงทุนเบรคลงทุนหุ้นไทยถ่วงดัชนีปิดลบ</h1>
      <address>
        <time datetime="2019-12-09T10:28:00+00:00">09 Dec 2019, 10:28</time>
      </address>
      <p>
        <b>ตลาดหุ้นไทยปิดลบ 6.03 จุด  นักลงทุนชะลอลงทุนรอดูผลเทรดวอร์ว่าบรรลุข้อตกลงก่อน 15 ธ.ค.นี้หรือไม่ โบรกแนะหุ้นปลอดภัยช่วงตลาดผันผวน </b>
      </p>
      <p>น.ส.วิลาสินี บุญมาสูงทรง ผู้อำนวยการฝ่ายวิจัย บล.โกลเบล็ก เปิดเผยถึงภาวะตลาดหุ้นไทยปิดที่ระดับ 1,552.96  จุด  ลบ  6.03  จุด  หรือ 0.39 %  ระหว่างวันเคลื่อนไหวสูงสุด  1,559.93  จุด และต่ำสุดที่  1,548.01 จุด  มูลค่าการซื้อขาย  40,704.02  ล้านบาทว่า  ตลาดหุ้นไทยเคลื่อนไหวในแดนลบตลอดทั้งวัน  เนื่องจากนักลงทุนต่างชาติเทขายหุ้นไทยต่อเนื่อง และในช่วงเช้ามีแรงขายหุ้นใน AOT และ CPALL จากปัจจัยลบเฉพาะตัว  </p>
      <figure>
        <img src="https://www.dailynews.co.th/admin/upload/20191209/news_qYzaRnyBVY173932_533.jpg?v=20191210087?v=6910"/>
      </figure>
      <figure>
        <img src="https://www.dailynews.co.th/admin/upload/20191209/news_qYzaRnyBVY173932_533.jpg?v=20191210087?v=5153"/>
      </figure>
      <p>สำหรับหุ้นที่ปรับขึ้นวันนี้เป็นกลุ่มน้ำมัน  หลังโอเปกลดกำลังการผลิตน้ำมันเพิ่ม 500,000 บาร์เรลต่อวัน รวมถึงหุ้นสื่อสารแต่ไม่สามารถที่จะพยุงตลาดได้  เพราะนักลงทุนยังชะลอการลงทุนรอดูผลการประชุมธนาคารกลางสหรัฐหรือเฟดในวันที่ 11-12 ธ.ค.นี้ก่อน และผลการเจรจาการค้าระหว่างสหรัฐและจีนว่าจะสามารถบรรลุข้อตกลงก่อน 15 ธ.ค.นี้หรือไม่ อย่างไรก็ตาม ตลาดหุ้นภูมิภาคปิดตลาดมีทั้งบวกและลบสลับกันขึ้นกับปัจจัยแต่ละประเทศ    โดยตลาดที่ปรับตัวลง เช่น ฮ่องกง สิงคโปร์ มาเลเซียและฟิลิปปินส์  ด้านกลยุทธ์การลงทุนนั้นต้องรอดูสถานการณ์ให้ชัดเจนก่อน  เพราะดัชนีปรับตัวลงทำจุดต่ำสุดใหม่ที่ 1,552.96  จุดในรอบ 11 เดือน นับจากวันที่ 4 ม.ค.ที่ผ่านมา แต่ถ้าหากดัชนีปรับตัวลงแรงแนะนำซื้อหุ้นที่คาดว่ากองทุนเข้าลงทุนจะเป็นหุ้นขนาดใหญ่  และหุ้นที่ปลอดภัย ประเมินแนวรับแรกวันที่ 11 ธ.ค. ไว้ที่ 1,550 จุด แนวรับต่อไปที่ 1,540 จุด แนวต้านที่ระดับ 1,560-1,565 จุด  </p>
    </article>
  </body>
</html>