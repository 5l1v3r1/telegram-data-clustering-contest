<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/siddaramaiah-says-i-have-resigned-as-congress-legislative-party-leader/275197/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-12-09T10:59:25+00:00"/>
    <meta property="og:title" content="कर्नाटक विधानसभा उपचुनाव: कांग्रेस की हार के बाद सिद्धारमैया ने विधायक दल के नेता पद से दिया इस्तीफा"/>
    <meta property="og:description" content="कर्नाटक में कांग्रेस के खराब प्रदर्शन के बाद सिद्धारमैया ने अपने पद से इस्तीफा दे दिया है। साथ ही उन्होंने नेता विपक्ष के पद से भी इस्तीफा दे दिया है।"/>
  </head>
  <body>
    <article>
      <h1>कर्नाटक विधानसभा उपचुनाव: कांग्रेस की हार के बाद सिद्धारमैया ने विधायक दल के नेता पद से दिया इस्तीफा</h1>
      <address><time datetime="2019-12-09T10:59:25+00:00">09 Dec 2019, 10:59</time> by <a rel="author">JKR Staff</a></address>
      <p>कर्नाटक विधानसभा उपचुनाव में कांग्रेस को बड़ा झटका लगा है। कर्नाटक में कांग्रेस के खराब प्रदर्शन के बाद पार्टी नेता सिद्धारमैया ने विपक्ष के नेता के पद से इस्तीफा दे दिया है। भाजपा के हाथों करारी शिकस्त मिलने के बाद सिद्धारमैया ने कांग्रेस विधायक दल के नेता से इस्तीफा कांग्रेस अध्यक्ष सोनिया गांधी को सौंप दिया है।</p>
      <figure>
        <img src="http://www.jantakareporter.com/wp-content/uploads/2019/12/Screenshot_12.png"/>
      </figure>
      <p>समाचार एजेंसी एएनआई के मुताबिक, कर्नाटक के पुर्व मुख्यमंत्री और कांग्रेस के वरिष्ठ नेता सिद्धारमैया ने कहा कि, “विधायक दल के नेता के रूप में मुझे लोकतंत्र का सम्मान करने की आवश्यकता है। मैंने कांग्रेस विधायक दल के नेता के रूप में इस्तीफा दे दिया है। मैंने अपना इस्तीफा सोनिया गांधी जी को सौंप दिया है।” साथ ही उन्होंने कहा कि, “मैंने कर्नाटक विधानसभा में विपक्ष के नेता के रूप में भी इस्तीफा दे दिया है।” बता दें कि, सिद्धारमैया कर्नाटक में पार्टी के वरिष्ठ नेता हैं। वह पांच साल तक कर्नाटक के सीएम भी रहे हैं।</p>
      <p>वहीं, कांग्रेस नेता डीके शिवकुमार ने हार स्वीकार करते हुए कहा, ‘हमें 15 सीटों पर वोटरों के जनादेश से सहमत होना पड़ेगा। लोगों ने दलबदलुओं को स्वीकार कर लिया है। हमने हार मान ली है, मुझे नहीं लगता कि हमें हतोत्साहित होने की जरूरत है।’</p>
      <figure>
        <iframe data-src="https://twitter.com/ANI/status/1203983092815298560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>वहीं, कर्नाटक के मुख्यमंत्री बी एस येदियुरप्पा ने कहा कि वह अपने बाकी के साढ़े तीन साल के कार्यकाल के लिए स्थिर और विकासोन्मुख सरकार देंगे। उन्होंने पत्रकारों से कहा, ‘मतदाताओं ने अपना फैसला दे दिया और नतीजे आ चुके हैं। अब हमें राज्य के विकास पर ध्यान केंद्रित करना है। मैं अपने मंत्रियों और विधायकों की मदद से अगले तीन साल के लिए सुशासन दूंगा।’</p>
      <p>बता दें कि, 15 सीटों पर हुए उपचुनाव में जहां सत्तारूढ़ भाजपा 12 सीटें जीतने की ओर है, वहीं कांग्रेस के खाते में सिर्फ दो सीटें जाती दिख रही हैं। जबकि पिछले चुनाव में इनमें से 12 सीटों पर कांग्रेस का कब्जा था।</p>
    </article>
  </body>
</html>