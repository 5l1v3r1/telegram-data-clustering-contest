<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/predstavniki-znu-razom-zi-shkoljarami-visadili-nashhadkiv-zaporizkogo-duba/"/>
    <meta property="og:site_name" content="МИГ"/>
    <meta property="article:published_time" content="2019-12-09T10:31:14+00:00"/>
    <meta property="og:title" content="Представники ЗНУ разом зі школярами висадили нащадків запорізького дуба"/>
    <meta property="og:description" content="Науковці біологічного факультету Запорізького національного університету запровадили акцію-челендж «ЗНУ згуртовує освітян для збереження ДНК краю і нації». Як повідомляє прес-служба вишу, в  цьому гаслв закодовано два меседжі: національно-патріотичний та екоактивності. По-перше, дати нове життя с"/>
  </head>
  <body>
    <article>
      <h1>Представники ЗНУ разом зі школярами висадили нащадків запорізького дуба</h1>
      <address><time datetime="2019-12-09T10:31:14+00:00">09 Dec 2019, 10:31</time> by <a rel="author" href="https://mig.com.ua/author/anna/" target="_blank">Анна Чуприна</a></address>
      <p>
        <b>Науковці біологічного факультету Запорізького національного університету запровадили акцію-челендж «ЗНУ згуртовує освітян для збереження ДНК краю і нації».</b>
      </p>
      <p>Як повідомляє прес-служба вишу, в  цьому гаслв закодовано два меседжі: національно-патріотичний та екоактивності. По-перше, дати нове життя славетному понад сімсотлітньому запорізькому дубу, тобто зберегти символ могутності й незламності козацького краю й держави. По-друге, долучити якомога більше юних містян до екоруху, адже, на жаль, для Запоріжжя питання екології є дуже актуальним. Паростки славетного запорізького дуба були вирощені професором ЗНУ Олександром Рильським на його приватній садибі.</p>
      <p>Тож учні 14 закладів загальної середньої освіти Запоріжжя разом із представниками ЗНУ на присадибних ділянках своїх шкіл висадили молоді саджанці. Фахівці ЗНУ доступно пояснили зацікавленим юним запоріжцям особливості догляду за «нащадком козацтва».</p>
      <p>Майже в кожному закладі діти навперебій розповідали легенду про те, що поки живий запорізький дуб, поки і жива Україна, а учні молодших класів вражали своєю щирістю й бажанням захищати маленький паросток. Студенти-рекламісти факультету журналістики ЗНУ разом зі школярами реалізовували перфоманс для екочеленджу, де гаслом був вислів: «Ми в тренді, бо ми – освічені, ми – екоактивні, ми – українці!».</p>
      <p>ЗНУ подбав про те, щоб кожен охочий мав можливість детальніше ознайомитись з історією запорізького дуба: біля кожного саджанця розмістили інформаційні таблички з QR-кодами, що дають змогу з легкістю дізнатися більше про висаджену рослину.</p>
    </article>
  </body>
</html>