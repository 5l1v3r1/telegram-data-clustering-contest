<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813367/%D8%B4%D8%B4-%D8%A7%D8%B3%D8%AA%D8%B1%D8%A7%D8%AA%DA%98%DB%8C-%D8%B7%D8%B1%D8%AD-%D9%85%D9%84%DB%8C-%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%AE%D9%88%D8%AF%DA%A9%D8%B4%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:16:57+00:00"/>
    <meta property="og:title" content="شش استراتژی طرح ملی پیشگیری از خودکشی"/>
    <meta property="og:description" content="مدیرکل دفتر سلامت روانی، اجتماعی و اعتیاد وزارت بهداشت با بیان اینکه آمار خودکشی در ایران نصف متوسط جهانی است، در عین حال شش استراتژی طرح ملی پیشگیری از خودکشی را تشریح کرد."/>
  </head>
  <body>
    <article>
      <h6 class="kicker">مدیرکل دفتر سلامت روانی، اجتماعی و اعتیاد وزارت بهداشت تشریح کرد</h6>
      <h1>شش استراتژی طرح ملی پیشگیری از خودکشی</h1>
      <address>
        <time datetime="2019-12-09T10:16:57+00:00">09 Dec 2019, 10:16</time>
      </address>
      <p>مدیرکل دفتر سلامت روانی، اجتماعی و اعتیاد وزارت بهداشت با بیان اینکه آمار خودکشی در ایران نصف متوسط جهانی است، در عین حال شش استراتژی طرح ملی پیشگیری از خودکشی را تشریح کرد.</p>
      <p><b>به گزارش ایسنا</b>، دکتر احمد حاجبی، در مراسم افتتاحیه برنامه پایلوت طرح ملی پیشگیری از خودکشی در استان لرستان، بیان کرد: ارتقای کمی و کیفی خدمات ارائه شده در این برنامه یکی از مهم ترین مواردی است که بر آن تاکید داریم.<br/><br/>وی ادامه داد: افزایش روایی داده‌های ثبت شده، کاهش انگ اجتماعی مرتبط با اطلاع رسانی، مدیریت انعکاس اخبار، کاهش دسترسی به روش‌های خودکشی و تقویت پژوهش‌های مرتبط با موضوع خودکشی، سایر موارد این استراتژی‌ها هستند.</p>
      <p>حاجبی با بیان اینکه شناخت از دکتر نیکبخت، رییس دانشگاه علوم پزشکی لرستان علت انتخاب این استان به عنوان پایلوت کشوری این طرح بود، تصریح کرد: عملکرد دانشگاه علوم پزشکی لرستان در کاهش آمار خودکشی نسبت به گذشته قابل تقدیر است.<br/><br/>وی اظهار کرد: خوشبختانه استان لرستان از استان‌های بحرانی در آمار اعلام شده فاصله گرفته است که نشان از انتخاب درست برای پایلوت شدن طرح ملی پیشگیری از خودکشی دارد.<br/><br/>وی عنوان کرد: با توجه به نقش مهم اخبار منتشر شده در خصوص خودکشی بر تهییج موارد مشابه و عمومی، باید برنامه های توجیهی برای رسانه ها در مورد کیفیت انتشار اخبار تدوین و اجرا شود.<br/><br/>بنابر اعلام روابط عمومی وزارت بهداشت، حاجبی با اشاره به این موضوع که حلقه آویز کردن، استفاده از حشره کش‌ها و سایر سموم رایج ترین روش های خودکشی در کشور هستند، عنوان کرد: نقش سایر دستگاه‌های اجرایی به ویژه جهادکشاورزی در کاهش آمار خودکشی بسیار حائز اهمیت است.<br/><br/>حاجبی گفت: متأسفانه گروه سنی ۱۵ تا ۲۴ سال بیشترین آمار اقدام به خودکشی در جهان و کشور هستند.<br/><br/>وی افزود: آموزش و پرورش و وزارت علوم، برای پیشگیری و مقابله با این پدیده باید وزارت بهداشت را همراهی کنند.<br/><br/>مدیرکل دفتر سلامت روانی، اجتماعی و اعتیاد وزارت بهداشت، آمار خودکشی در ایران را نصف متوسط جهانی اعلام کرد و گفت: هر چند آمار ما از متوسط جهانی کمتر است، اما حتی یک مورد از این پدیده نیز قابل قبول نبوده و باید برای جلوگیری از آن اقدام کرد.</p>
      <p>انتهای پیام</p>
    </article>
  </body>
</html>