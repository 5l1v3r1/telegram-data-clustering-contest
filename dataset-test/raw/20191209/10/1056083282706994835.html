<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813378/%D8%AF%DB%8C%D9%88%D8%A7%D9%86-%DA%A9%DB%8C%D9%81%D8%B1%DB%8C-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A8%D9%87-%D8%B2%D9%88%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%B4%D9%87%D8%B1%DA%A9-%D8%B3%D8%A7%D8%B2%DB%8C-%D9%87%D8%A7%DB%8C-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:23:31+00:00"/>
    <meta property="og:title" content="دیوان کیفری بین‌المللی به زودی درباره شهرک‌سازی‌های رژیم صهیونیستی نظر می‌دهد"/>
    <meta property="og:description" content="وزیر خارجه فلسطین با اشاره به اینکه فاتو بن‌سودا، دادستان کل دیوان کیفری بین‌المللی به او اطلاع داده تحقیقات اولیه درباره شهرک‌سازی‌ها در آستانه اتمام است، احتمال داد نتایج مربوط به این مساله در هفته‌های آتی اعلام شوند."/>
  </head>
  <body>
    <article>
      <h1>دیوان کیفری بین‌المللی به زودی درباره شهرک‌سازی‌های رژیم صهیونیستی نظر می‌دهد</h1>
      <address><time datetime="2019-12-09T10:23:31+00:00">09 Dec 2019, 10:23</time> by <a rel="author">سپیده حسینی</a></address>
      <p>وزیر خارجه فلسطین با اشاره به اینکه فاتو بن‌سودا، دادستان کل دیوان کیفری بین‌المللی به او اطلاع داده تحقیقات اولیه درباره شهرک‌سازی‌ها در آستانه اتمام است، احتمال داد نتایج مربوط به این مساله در هفته‌های آتی اعلام شوند.</p>
      <p>به گزارش ایسنا، به نقل از سایت الفجر، ریاض المالکی، وزیر خارجه فلسطین در گفتگویی مطبوعاتی با اشاره به اینکه در حال حاضر سه پرونده مربوط به مساله فلسطین از جمله اسرای فلسطینی، جرایمی که در غزه رخ داده و شهرک‌سازی‌ها در دیوان کیفری بین‌الملل وجود دارند، اظهار کرد: پنج سال برای رسیدن به این نتیجه‌گیری از طرف دیوان کیفری بین‌الملل منتظر ماندیم.</p>
      <p>المالکی گفت: پرونده شهرک‌سازی‌ها نسبت به سایر پرونده‌ها روشن‌تر است و احتمال دارد زودتر از سایر پرونده‌ها درباره آن نتیجه‌گیری شود.</p>
      <p>وزیر خارجه فلسطین درباره مخالفت کنگره آمریکا با شهرک‌سازی‌ها نیز گفت: این تصمیم مثبت بوده و اولین بار بود که چنین تصمیمی با توجه به بیانیه دولت آمریکا از طرف کنگره گرفته می‌شد.</p>
      <p>وی افزود: تلاش رهبری و گروه‌های فلسطینی که با اعضای کنگره دیدار کردند، تفاوت مثبتی ایجاد کرد و باید تلاش‌ها در این زمینه بیشتر شوند تا صدای قدرتمندی در مخالفت با اقدامات آمریکا و حمایت از حقوق مردم ما بلند شود.</p>
      <p>انتهای پیام</p>
    </article>
  </body>
</html>