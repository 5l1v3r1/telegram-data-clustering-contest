<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149921/z-vyhnanca-hrdina-jorginho-presvedcil-chelsea-ze-nie-je-protekcny"/>
    <meta property="og:site_name" content="Sport7"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="Z vyhnanca hrdina: Jorginho presvedčil Chelsea, že nie je protekčný"/>
    <meta property="og:description" content="Jorginho bol v minulej sezóne v londýnskej Chelsea spolu s talianskym trénerom Mauriziom Sarrim v očiach fanúšikov The Blues nepriateľom číslo jeden. Situácia sa zmenila."/>
  </head>
  <body>
    <article>
      <h1>Z vyhnanca hrdina: Jorginho presvedčil Chelsea, že nie je protekčný</h1>
      <address><time datetime="2019-12-09T10:25:00+00:00">09 Dec 2019, 10:25</time> by <a rel="author" href="https://www.sport7.sk/uzivatel/jakub-vaverka" target="_blank">Jakub Vaverka</a></address>
      <p>
        <b>Jorginho bol v minulej sezóne v londýnskej Chelsea spolu s talianskym trénerom Mauriziom Sarrim v očiach fanúšikov The Blues nepriateľom číslo jeden. Situácia sa zmenila.</b>
      </p>
      <p>Nemali ho radi. Posielali ho preč. Mysleli si, že je protekčný. Nedôverovali mu a boli radi, keď nenastúpil. Taliansky reprezentant Jorginho to v minulej sezóne na londýnskom Stamford Bridge rozhodne nemal ľahké. Práve naopak. Rodený Brazílčan bol vytúženou posilou talianskeho kouča Maurizia Sarriho, ktorý strávil v Londýne rok.</p>
      <p>Obaja sa poznali zo spoločného pôsobenia v SSC Neapol a Jorginho sa veľmi rýchlo stal základným pilierom zostavy tvrdohlavého kormidelníka Jorginha. V živote nič nie je isté, ale ak bol Jorginho fit, bolo isté, že bude v základnej zostave The Blues. Klub ale nehral dobre, nepredvádzal ľúbivé výkony a priaznivcom sa to nepáčilo.</p>
      <figure>
        <img src="https://www.sport7.sk/sites/sport7.sk/files/styles/image_style_article_embed/public/images/2018-10/italy_soccer_nations_league_soccer696592553107.jpg?itok=CbogYcym"/>
        <figcaption>Taliansky futbalista Jorginho (vpravo) a Poliak Piotr Zielinski<cite>zdroj: TASR</cite></figcaption>
      </figure>
      <p>Vinili talianskeho trénera, vinili jeho „koňa“ Jorginha. Kritika, ktorú si tento futbalista vypočul a rôzne pokriky, ktoré sa množili na jeho adresu, by slabšiu povahu už dávno položili. Existuje veľa futbalistov, ktorí v podobnej situácii volili buď odchod niekam inam alebo sa utiahli do seba, čo viedlo k ich hernej kríze, prípadne sa dostali do otvoreného konfliktu s priaznivcami klubu, za ktorý práve hrali.</p>
      <p>To ale nebol prípad tohto brazílskeho Taliana. Jorginho sa o fanúšikoch Modrých vždy vyjadroval úctivo a pôsobil veľmi diplomaticky. Chýry o tom, že miesto v zostave má garantované, a že hráva aj keď na to nemá, púšťal jedným uchom dnu a druhým von. Verbálne by s tým i tak nič neurobil.</p>
      <p>Pravdou je, že Sarri je pre Jorginha ako futbalový otec, majú nadštandardný vzťah a už si čo-to vo futbale preskákali. Keď Talian po sezóne končil v Chelsea, aj napriek tomu, že vyhral Európsku ligu, dokráčal do finále ligového pohára a v lige skončil tretí, hovorilo sa, že spolu s ním pôjde aj Jorginho. </p>
      <related>
        <a href="https://www.sport7.sk/149920/najvacsim-superom-liverpoolu-v-tejto-sezone-je-liverpool"/>
      </related>
      <p>Veď ktorý ďalší kouč by nasadzoval hráča, ktorý na to údajne nemá a je protekčný? Opak bol ale pravdou. Frank Lampard po príchode do Londýna začal svoj tím, rovnako ako Sarri, stavať na Jorginhovi. Nemálo ľudí bolo prekvapených. Ale dávalo to zmysel. Kto pozorne sleduje Chelsea, potvrdí, že Jorginho patril medzi najtvrdšie pracujúcich hráčov Modrých v letnej príprave.</p>
      <p>Jeho fyzička sa zlepšila, technicky na tom bol vždy dobre, prípravu oddrel a keď dostal šancu, podal kvalitný výkon. O jedinečných pokutových kopoch ani nemusíme hovoriť. Začal nový ročník a Jorginho nastupoval pravidelne. Lampard ho chválil. Z vyhnanca sa pomaly začal stávať dôležitý a uznávaný hráč Chelsea. Fanúšikovia, ktorí nič neodpúšťajú si uvedomili, že pravdepodobne boli na minuloročnú posilu veľmi tvrdí. </p>
      <related>
        <a href="https://www.sport7.sk/149919/je-pre-chelsea-vobec-dobre-ze-moze-opat-nakupovat"/>
      </related>
      <p>Jorginho negatíva, ktoré ho postrehli využil vo svoju výhodu. Tvrdo na sebe pracoval a zbytočne nerozprával. Dnes je jedným z kapitánov londýnskej Chelsea a priaznivci kvitujú, že sa v ťažkom období nevzdal. Jeho štatistiky sú výborné, okrem toho sa v ňom objavili líderské schopnosti, čo sa mladému tímu zíde.</p>
      <p>Nečudo, že ho svojho času chcel do Manchestru City získať Pep Guardiola. Jorginho stále neukázal svoj plný potenciál, ale to, čo predvádza v tomto ročníku za Chelsea je naozaj obdivuhodné. A tento hráč môže dokonalým príkladom toho, že aj keď sú okolnosti proti vám, netreba sa vzdať. Netreba sa schovať alebo utiecť. Treba do toho dať všetko, ba priam dvojnásobok a zabojovať o miesto na výslní.</p>
      <p>Výsledok sa potom dostaví.</p>
    </article>
  </body>
</html>