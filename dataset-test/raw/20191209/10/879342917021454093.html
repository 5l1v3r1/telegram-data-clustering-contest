<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/novyna/ekonomika/sprava-baxmatyuka-sud-skasuvav-aresht-hroshej-ekspraczivnyczi-naczbanku"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T10:40:01+00:00"/>
    <meta property="og:title" content="Справа Бахматюка: суд скасував арешт грошей експрацівниці Нацбанку"/>
    <meta property="og:description" content="Апеляційний суд задовольнив скаргу захисту на ухвалу, якою було накладено арешт на вилучені гроші підозрюваної."/>
  </head>
  <body>
    <article>
      <h1>Справа Бахматюка: суд скасував арешт грошей експрацівниці Нацбанку</h1>
      <address>
        <time datetime="2019-12-09T10:40:01+00:00">09 Dec 2019, 10:40</time>
      </address>
      <p>
        <b>Апеляційна палата зняла арешт зі 110 тисяч доларів, які детективи НАБУ вилучили під час обшуку у колишній директорки департаменту Генерального департаменту банківського нагляду Національного банку України Алли Шульги.</b>
      </p>
      <p>Таке рішення 4 грудня ухвалила колегія суддів палати Вищого антикорупційного суду, повідомляє «Слово і Діло».</p>
      <p>В ході обшуку детективи НАБУ вилучили у Шульги 110 тисяч доларів. Пізніше рішенням суду на них наклали арешт. Проте адвокати підозрюваної подали апеляційну скаргу. Вивчивши її, суддя задовольнили апеляцію.</p>
      <p>Слідство встановило, що в жовтні 2014 року ВіЕйБі Банк, віднесений до категорії проблемних банків, звернувся до Національного банку України з клопотанням надати йому стабілізаційний кредит під заставу нерухомого майна. Хоча ВіЕйБі Банк не подав всіх необхідних для цього документів (програму фінансового оздоровлення банку), правління Нацбанку, всупереч вимогам законодавства, пристало на його пропозицію.</p>
      <p>При цьому вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза, проведена під час досудового розслідування, встановила, що, реальна вартість заставленої нерухомості становить 72,62 млн грн проти 1,8 млрд грн, заявлених ВіЕйБі Банком. Тим не менше, знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту ВіЕйБі Банку. Це — на додачу до раніше вже отриманих від Нацбанку та неповернутих 3 млрд грн кредитів. За 40 днів потому, в листопаді 2014 року, НБУ визнав ВіЕйБі Банк неплатоспроможним. Стабалізаційний кредит у 1,2 млрд грн, отриманий від НБУ терміном на два роки, ВіЕйБі Банк не повернув.</p>
      <p>Нагадаємо, <a href="https://www.slovoidilo.ua/2019/11/29/novyna/finansy/nabu-oholosylo-rozshuk-ekssluzhbovcziv-viejbi-banku">НАБУ оголосило в розшук ексслужбовців ВіЕйБі банку</a>. Раніше <a href="https://www.slovoidilo.ua/2019/11/15/novyna/ekonomika/sprava-viejbi-banku-pysaruka-vidpustyly-zastavu">ексзаступника голови НБУ Олександра Писарука відпустили під заставу</a>. Також <a href="https://www.slovoidilo.ua/2019/11/13/novyna/ekonomika/sprava-viejbi-banku-sud-zaareshtuvav-eksposadovcya-nbu">суд заарештував експосадовця НБУ</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/15/kolonka/oleh-novykov/finansy/sprava-viejbi-banku-druhe-dyxannya"/>
        <a href="https://www.slovoidilo.ua/2019/12/02/novyna/ekonomika/sprava-viejbi-banku-sud-zaareshtuvav-majno-dyrektorky-kompaniyi"/>
        <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-kompaniyi-baxmatyuka-zaareshtuvaly"/>
      </related>
    </article>
  </body>
</html>