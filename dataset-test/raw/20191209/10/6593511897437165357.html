<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7956093"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T10:50:00+00:00"/>
    <meta property="og:title" content="Семейството на Джо Байдън без бизнес в чужбина, ако той стане президент"/>
    <meta property="og:description" content="Претендентът за кандидатпрезидентската номинация на Демократическата партия на САЩ за изборите догодина Джо Байдън заяви, че за разлика от децата на Доналд Тръмп"/>
  </head>
  <body>
    <article>
      <h1>Семейството на Джо Байдън без бизнес в чужбина, ако той стане президент</h1>
      <address><time datetime="2019-12-09T10:50:00+00:00">09 Dec 2019, 10:50</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Претендентът за кандидатпрезидентската номинация на Демократическата партия на САЩ за изборите догодина Джо Байдън заяви, че за разлика от децата на Доналд Тръмп, неговото семейство няма да прави бизнес в чужбина, ако Байдън бъде избран за президент, предадoха Франс прес и БТА.</p>
      <p>"Те няма да работят за никаква чужда компания поради това, което се случи на сегашната администрация", заяви Байдън снощи в интервю за Ейч Би О. "Ако искате да говорите за проблеми, говорете за семейството на Тръмп", добави той.</p>
      <p>Бившият вицепрезидент на Барак Обама обаче защити работата на сина си Хънтър Байдън, който беше член на управителния съвет на украинска газова компания - тема, по която републиканците не пропускат да го критикуват.<br/>Байдън призна, че не знае какво точно е правил синът му Хънтър в украинската газова компания "Бурисма". "Знам, че беше член на управителния съвет", добави той, но подчерта, че "имам доверие на сина си". "Знаете, че няма и най-нищожното доказателство да е направил нещо лошо", отбеляза той.</p>
    </article>
  </body>
</html>