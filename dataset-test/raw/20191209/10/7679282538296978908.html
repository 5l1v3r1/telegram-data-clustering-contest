<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-karnataka-by-polls-results-congress-leader-siddaramaiah-resigned-as-congress-legislative-party-leader-2891678.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T10:27:05+00:00"/>
    <meta property="og:title" content="कर्नाटक उपचुनाव में कांग्रेस को झटका, सिद्धारमैया ने विधायक दल के नेता पद से दिया इस्तीफा"/>
    <meta property="og:description" content="कर्नाटक उपचुनाव में कांग्रेस को हार का सामना करना पड़ा है। कर्नाटक में कांग्रेस के खराब प्रदर्शन के बाद सिद्धारमैया ने नेता विपक्ष पद से इस्तीफा दे दिया है। सिद्धारमैया3 ने कांग्रेस विधायक दल के नेता..."/>
  </head>
  <body>
    <article>
      <h1>कर्नाटक उपचुनाव में कांग्रेस को झटका, सिद्धारमैया ने विधायक दल के नेता पद से दिया इस्तीफा</h1>
      <address><time datetime="2019-12-09T10:27:05+00:00">09 Dec 2019, 10:27</time> by <a rel="author">लाइव हिन्दुस्तान टीम,बेंगलुरु</a></address>
      <p>कर्नाटक उपचुनाव में कांग्रेस को हार का सामना करना पड़ा है। कर्नाटक में कांग्रेस के खराब प्रदर्शन के बाद सिद्धारमैया ने नेता विपक्ष पद से इस्तीफा दे दिया है। सिद्धारमैया3 ने कांग्रेस विधायक दल के नेता से इस्तीफा कांग्रेस अध्यक्ष सोनिया गांधी को सौंप दिया है। समाचार एजेंसी एएनआई के मुताबिक, सिद्धारमैया ने कहा कि  विधायक दल के नेता के रूप में मुझे लोकतंत्र का सम्मान करने की आवश्यकता है। मैंने कांग्रेस विधायक दल के नेता के रूप में इस्तीफा दे दिया है। मैंने अपना इस्तीफा सोनिया गांधी जी को सौंप दिया है। </p>
      <p>बता दें कि आज कर्नाटक में हुए उपचुनाव के नतीजें आ रहे हैं। कर्नाटक में सत्तारूढ़ भाजपा ने उपचुनावों में छह सीटें जीतकर विधानसभा में सोमवार को बहुमत हासिल कर लिया। वह छह अन्य सीटों पर आगे भी चल रही है। कर्नाटक विधानसभा उपचुनावों के लिए मतगणना अभी चल रही है।</p>
      <figure>
        <iframe data-src="https://twitter.com/ANI/status/1203979661492928512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>महाराष्ट्र में सरकार न बना पाने के बाद कर्नाटक में भाजपा का 12 सीटों पर अच्छा प्रदर्शन उसके लिए मनोबल बढ़ाने वाला है। इसी के साथ वह शानदार जीत और बहुमत हासिल करने की ओर बढ़ रही है। विपक्षी दल कांग्रेस और जद(एस) के लिए ये नतीजे एक बड़ा झटका हैं।</p>
      <p>पूर्व के चुनाव में इन 15 सीटों में से 12 सीटें जीतने वाली कांग्रेस केवल दो निर्वाचन क्षेत्रों हुनसुर और शिवाजीनगर पर ही आगे चल रही है। पूर्व प्रधानमंत्री एच डी देवगौड़ा के नेतृत्व वाली जद(एस) उन सभी 12 सीटों पर पीछे चल रही है जहां उसने अपने उम्मीदवार खड़े किए थे। पूर्व में हुए चुनाव में उसके पास तीन सीटें थीं।</p>
    </article>
  </body>
</html>