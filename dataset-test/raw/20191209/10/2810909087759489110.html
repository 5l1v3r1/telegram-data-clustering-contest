<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361381"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T10:19:00+00:00"/>
    <meta property="og:title" content="Деблокада пројеката на нивоу БиХ подстакла би привреду у ентитетима"/>
    <meta property="og:description" content="Предсједавајући Савјета министара Зоран Тегелтија рекао је да ће деблокада пројеката који чекају на ратификацију у институцијама БиХ подстаћи привредне активности у ентитетима, али да ће за успјех и наставак реформи бити потребно направити још много корака осим деблокаде тих пројеката."/>
  </head>
  <body>
    <article>
      <h1>Деблокада пројеката на нивоу БиХ подстакла би привреду у ентитетима</h1>
      <address>
        <time datetime="2019-12-09T10:19:00+00:00">09 Dec 2019, 10:19</time>
      </address>
      <p>
        <i>Предсједавајући Савјета министара Зоран Тегелтија рекао је да ће деблокада пројеката који чекају на ратификацију у институцијама БиХ подстаћи привредне активности у ентитетима, али да ће за успјех и наставак реформи бити потребно направити још много корака осим деблокаде тих пројеката.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153026.jpg"/>
        <figcaption>Зоран Тегелтија<br/>Фото: СРНА</figcaption>
      </figure>
      <p>Тегелтија је истакао да су блокирана средства за многе започете пројекте који су испреговарани у мандату власти од 2014. до 2018. године, али и за пројекте који су у међувремену уговорени као што је грант за Градишку у износу од 15 милиона КМ или наставак пројекта "Водовод и канализација" којим је обухваћен велики број локалних заједница у Републици Српској и Федерацији БиХ.</p>
      <p>- Сви ти пројекти требали су да буду само ратификовани. Тиме би биле настављене инвестиционе активности - рекао је Тегелтија у интервјуу Срни.</p>
      <p>Он је оцијенио да је у периоду од 2014. до 2018. године у ентитетима вођена одговорна економска политика што је омогућило раст бруто домаћег производа.</p>
      <p>- Завршен је процес фискалне консолидације у оба ентитета и реформа тржишта рада усвајањем закона о раду у ситуацији када су били протести испред парламената Српске и ФБиХ. Тај закон је био императив за БиХ. Био је огроман отпор, а двије године послије видимо да расту плате и у јавном и у приватном сектору - истакао је Тегелтија.</p>
      <p>Сада се зна, каже он, која питања треба рјешавати, а постоји и висок степен консензуса јер су ентитетске владе усвојиле такозвану Реформску агенду два за период 2019-2022. године.</p>
      <p>- Али у БиХ углавном недостаје спремности да све реформе буду проведене и често недостаје спремности да то буде урађено на вријеме. Оно што смо могли да урадимо у 2019. години захтијеваће корекције за поједине реформе у 2020. години јер се једноставно касни са њима - нагласио је Тегелтија.</p>
      <p>
        <b>ПРИОРИТЕТИ У РАДУ - ЕКОНОМИЈА И ЕВРОПСКЕ ИНТЕГРАЦИЈЕ</b>
      </p>
      <p>Тегелтија је нагласио да ће приоритети у раду новог Савјета министара бити економија и европске интеграције у оквиру којих ће бити вршене реформе у многим областима укључујући и економију, а послије тога долазе на ред питања као што су миграције, положај младих, жена и других осјетљивих категорија, односи унутар БиХ и сарадња са међународним финансијским и другим институцијама.</p>
      <p>Предсједавајући Савјета министара је додао да је у свом експозеу јасно рекао да је опредијељен за владавину права, Дејтонски споразум и уставне надлежности унутар БиХ.</p>
      <p>- Све је то дефинисано у механизму координације и неће бити проблема у процесу придруживања ЕУ уколико буде поштован механизам координације. Урадићу све да унаприједим сарадњу између ентитета и Савјета министара, не покушавајући на било који начин да покажем да смо Савјет министара или ја изнад било кога. Покушаћу да покажем да смо Савјет министара и ја као предсједавајући партнери свима у БиХ који носе одговорност за раст привреде, али и побољшање укупног стања у друштву - поручио је Тегелтија.</p>
      <p>Састанак са премијерима ентитета, додао је он, иницираће прије него што буде изабран Савјет министара да би размотрили прве правце дјеловања.</p>
      <p>- Састанке влада ентитета и Савјета министара и персоналне састанке нас тројице нећемо сводити на протоколарне. Покушаћемо да квартално буду припремљене теме и све издоговарано између министарстава, да би заједничке сједнице биле мјесто потврђивања тих одлука, а не да на њима отварамо приче, теме и политичке расправе. Требамо људе који су спремни да траже рјешења, а не оне који траже изговоре да нешто не би било урађено. Имамо превише изговора у овој земљи, а треба нам много више договора - нагласио је Тегелтија.</p>
      <p>Он је истакао да су у сету отворених питања која треба брзо рјешавати и кадровска, наводећи да се, према информацијама које је добио из Звиздићевог кабинета, у различитим фазама налази око 20 именовања које би требало завршавати у Савјету министара, те да су неки конкурси у току.</p>
      <p>- Након конституисања Савјета министара прво морамо анализирати да ли су те процедуре урађене у роковима, у складу са политичким договорима, а потом ћемо приступити или именовању тих људи или чемо поништити процедуре уколико је било шта спорно. У неким веома важним институцијама челним људима истекли су мандати, некима су продужени на чудан начин и мимо законских рјешења, али видјећемо све то када почнемо да радимо - најавио је Тегелтија.</p>
      <p>
        <b>УСВАЈАЊЕ БУЏЕТА - У ПРВОМ КВАРТАЛУ 2020.</b>
      </p>
      <p>Говорећи о усвајању буџета институција БиХ за 2020. годину, Тегелтија је навео да је реално очекивати да то буде учињено у првом кварталу 2020. године уколико Савјет министара буде изабран до краја ове године.</p>
      <p>"Структура буџета зависи прије свега од Фискалног савјета БиХ који усваја глобални фискални оквир којим се дефинише колико средстава заједничким институцијама припада са јединственог рачуна Управе за индиректно опорезивање. Савјетодавна група Фискалног савјета ради, постоје три или четири варијанте глобалног фискалног оквира, али још нису утврдили коначан приједлог за Фискални савјет", рекао је Тегелтија у интервјуу Срни.</p>
      <p>Говорећи о односима са сусједима, Тегелтија је нагласио да је у посљедње вријеме превише отворених питања, а још више непотребних политичких изјава које нису доприносиле добросусједским односима и рјешавању спорова.</p>
      <p>- Најважније питање којим треба да се бавимо је како унаприједити економску сарадњу. Дуго постоје отворена питања у вези са границом, а у посљедње вријеме су на чудан начин отворена и нова, али се надам да ће бити спремности да се о томе договара. Жао ми је што је и Трговска гора постала отворено питање и што нема добрих повратних информација са хрватске стране. Ту велику улогу мора одиграти Предсједништво БиХ да покушамо да заштитимо нашу територију од нуклеарног отпада. БиХ у том случају може много да изгуби, а Хрватска неће ништа добити, осим лошег сусједа - каже Тегелтија.</p>
      <p>
        <b>ПДВ СЕ НЕ МОЖЕ МИЈЕЊАТИ БЕЗ КОНСЕНЗУСА</b>
      </p>
      <p>Говорећи о тврдњама опозиције у Српској да се залаже за повећање стопе ПДВ-а, Тегелтија је рекао да када неко тражи изговор да нешто или некога не подржи, онда покушава да нађе проблем или оправдање за своје реакције.</p>
      <p>Он је подсјетио да је Влада Српске од 2011. године два пута припремала измјене Закона о ПДВ-у које су подразумјевале увођење дифиренциране стопе и предлагала их партнерима у ФБиХ, али за то није добила подршку.</p>
      <p>- Тада смо дефинисали врло узак круг производа који би били опорезивани по диференцираној, односно нижој стопи. Управа за индиректно опорезивање је тада урадила студију у којој је наведено да би увођење дифиренциране стопе било лоше рјешење, али ја и даље сматрам да то није лоше. Послије тога се престало разговарати о увођењу диференциране стопе - истакао је Тегелтија.</p>
      <p>Када је 2015. године усвајана Реформска агенда један, подсјетио је он, речено је да уколико није могуће на други начин омогућити растерећење рада да ће се размишљати и о промјенама у области индиректних пореза.</p>
      <p>- Српска је успјела нешто направити повећавајући неопорезиви дио дохотка и благо смањујући неке доприносе, али није било озбиљног помака у процесу растерећења привреде. Само у том контексту се може говорити о повећању стопе ПДВ-а и уколико то буде дио заједничке приче са ентитетима, која се односи на растерећење привреде и смањење збирне стопе допориноса која треба да доведе до повећања плате свих запослених. ПДВ се никада не може мијењати уколико нема консензуса у БиХ - каже Тегелтија.</p>
      <p>Навео је да је нови закон о ПДВ-у већ дуго у процедури, те да се у њему не говори о увођењу диференциране стопе, нити о промјени стопе ПДВ-а, већ углавном о техничким измјенама.</p>
      <p>- Уколико буде спремности, прије свега, у ентитетима спреман сам отворити питање комплетног Закона о ПДВ-у и свих ствари о којима говорим, укључујући и Закон о порезу на доходак и Закон о доприносима - поручио је Тегелтија.</p>
      <p>Рекао је да је одмах након потврде именовања за предсједавајућег у парламенту започео консултације са политичким партијама о формирању Савјета министара и кандидатима за министре.</p>
      <p>- Консултације иду у веома добром правцу, а једини проблем је што смо лимитирани временом уколико желимо да све завршимо до краја године. Долазе празници и ако не будемо брзо радили може се десити да процес формирања Савјета министара буде пренесен у 2020. годину. Обавио сам највећи дио разговора и вјерујем да би данас или сутра могли да завршимо процес консултација и да до сриједе имамо имена - нагласио је Тегелтија.</p>
      <p>Он је додао да као предсједавајући мора да донесе одлуке о именовању тих људи послије чега их упућује на провјере у Централну изборну комисију и Агенцију за истраге и заштиту БиХ да би добили потврду да нема препрека да буду именовани за министре.</p>
      <p>- Парламент је исказао добру вољу да 18. и 23. децембра могу да окупе парламентарце да бисмо све завршили до краја године. Надам се да ћемо моћи предложити девет министара и десет замјеника министара у једном од ова два термина - рекао је Тегелтија.</p>
      <p>
        <b>ОПОЗИЦИЈА МИЈЕЊА СТАВОВЕ КАКО МИЈЕЊА СТОЛИЦЕ</b>
      </p>
      <p>Коментаришући чињеницу да представници опозиције у Српској нису гласали за потврђивање његовог именовања у Представничком дому Парламентарне скупштине БиХ, а да су прије четири године подржали експозе Дениса Звиздића у којем су као циљеви јасно наведене и ствари које представљају пренос надлежности са Српске на ниво БиХ, Тегелтија је у интервјуу Срни истакао да ни он не би гласао за кандидате из СДС-а и ПДП-а, али да не би омаловажавао било којег кандидата из тих странака.</p>
      <p>- То не бих учинио из простог разлога јер знам да треба бити испоштована уставна процедура и да након осам година за предсједавајућег Савјета министара на ред долази кандидат из Српске који је изборни побједник. Не бих гласао против, био бих уздржан. Тај ниво омаловажавања и потцјењивања који су исказали поједини представници СДС-а и ПДП-а за мене као човјека је разочаравајући. И они тако не мисле, већ је то покушај додворавања онима који су их до сада држали у власти, очекујући да још нешто може да се промијени како би се задржали - рекао је Тегелтија.</p>
      <p>Према његовим ријечима, оно што су СДС и ПДП подржали у Звиздићевом експозеу показало се као камен спотицања током прве двије године рада заједничких институција БиХ и влада ентитета.</p>
      <p>- Потрошили смо двије године док смо усвојили механизам координације који одговара уставним рјешењима, а рјешења која су се нашла у Звиздићевом експозеу никада нису имплементирана и о њима се не разговара јер је јасно да за то не постоји ни минимум сагласности. У тренутку када је формирана власт након избора 2014. године једини циљ који су они имали био је да уђу у власт и прихватили су све оно што је неко други припремио и мислио да се то може имплементирати - истакао је Тегелтија.</p>
      <p>Говорећи о иступима предсједника СДС-а Мирка Шаровића и функционера те странке Драгана Мектића који су се на сједници Представничког дома позивали на ставове институција Српске, иако су их игнорисали цијели свој мандат у Савјету министара, Тегелтија је рекао да је један од посланика рекао да од тога гдје је столица зависи и поглед оног ко сједи у њој.</p>
      <p>- Шаровић и Мектић су промијенили своје столице у парламенту, а посљедица тога је и промјена њихових погледа. Волио бих да су Шаровић, Мектић и остали опозициони посланици из Српске и до сада гласали и понашали се онако као што сада говоре као опозиција. Ако се буду понашали онако како су говорили у претходних неколико дана онда ће Српска имати јединствен став у Сарајеву што се дуго времена није десило. Али, сматрам да је то покушај да задрже позиције у Савјету министара - оцијенио је Тегелтија.</p>
    </article>
  </body>
</html>