<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813364/%D8%B3%D8%AA%D8%A7%D8%B1-%D9%87%D9%85%D8%AF%D8%A7%D9%86%DB%8C-%D8%AA%D9%88%D8%A7%D9%86%D8%A7%DB%8C%DB%8C-%D9%81%D8%AA%D8%AD%DB%8C-%D8%AF%D8%B1-%D9%87%D9%85%DB%8C%D9%86-%D8%AD%D8%AF-%D8%A7%D8%B3%D8%AA-%D9%87%D9%85%DB%8C%D8%B4%D9%87-%D8%B1%D9%88%DB%8C-%D9%85%D8%B4%DA%A9%D9%84%D8%A7%D8%AA-%D8%B3%D8%B1%D9%BE%D9%88%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:15:51+00:00"/>
    <meta property="og:title" content="ستار همدانی: توانایی فتحی در همین حد است/ همیشه روی مشکلات سرپوش گذاشتیم"/>
    <meta property="og:description" content="پیشکسوت تیم فوتبال استقلال می‌گوید توانایی مدیرعامل باشگاه استقلال در یک حد مشخص است و نباید انتظاری بیش از آن داشت."/>
  </head>
  <body>
    <article>
      <h1>ستار همدانی: توانایی فتحی در همین حد است/ همیشه روی مشکلات سرپوش گذاشتیم</h1>
      <address><time datetime="2019-12-09T10:15:51+00:00">09 Dec 2019, 10:15</time> by <a rel="author">امیرعلی عوض‌پور</a></address>
      <p>پیشکسوت تیم فوتبال استقلال می‌گوید توانایی مدیرعامل باشگاه استقلال در یک حد مشخص است و نباید انتظاری بیش از آن داشت.</p>
      <p>ستار همدانی پیشکسوت تیم فوتبال استقلال در گفت‌وگو با ایسنا،‌ درباره وضعیت بحرانی آبی‌پوشان پایتخت و جدایی آندره‌آ استرماچونی از این تیم اظهار کرد:‌ این مساله باید اتفاق می‌افتاد. استقلال بعد از چند سال توانسته بود به ثبات برسد. در این مقطع،‌ هواداران،‌ بازیکنان،‌ کادر فنی و همه مجموعه همدل شده بودند که استقلال را به موفقیت برسانند و این هنر استرماچونی بود که توانست استقلال را به این شرایط برساند اما سوال اینجاست که چرا وقتی کسی دارد خدمت می‌کند، مدیریت با عملکرد خود او را از راه به در می‌کند؟</p>
      <p>او ادامه داد:‌ مدیریت باشگاه استقلال با مشکلاتی همچون پرداختی قرارداد استراماچونی مواجه بود و مساله ارز، کار را برای استقلال سخت کرد اما می‌دانیم راه‌هایی وجود دارد که بتوان این مساله را حل کرد. در این شرایط باید مدیریت به نظر مردم احترام بگذارد.</p>
      <p>همدانی در این رابطه که آیا مشکلات قرارداد استرماچونی موجب چنین اتفاقاتی شده است گفت: خیر این مساله زیاد محل بحث نیست. باید قراردادی که با استرماچونی بسته شده بود، عملیاتی می‌شد. البته باشگاه استقلال در این رابطه بیانیه داد و توضیحاتی را مطرح کرد. مساله اصلی ما این است که ما در بحث ساختار مشکل داریم و همیشه روی مشکلات سرپوش گذاشتیم. آقای فتحی و تیمش باید خیلی قوی‌تر از این‌ها کار کنند اما انگار توانایی و ظرفیت آقای فتحی در همین حد است. هر کس پتانسیل خود را دارد و نباید به یک چیزی بیش از حد پافشاری کنیم.</p>
      <p>پیشکسوت تیم فوتبال استقلال در پاسخ به این سوال که آیا تغییر مدیریت به نفع باشگاه خواهد بود یا خیر گفت: اگر تغییر مدیریت با حضور یک مدیر با کیفیت همراه باشد، قطعا به سود تیم خواهد بود اما اگر قرار باشد صفر را با صفر عوض کنیم و یک مدیرعامل مثل دفعه‌های قبل بیاوریم، هیچ اتفاق خاصی نمی‌افتد.</p>
      <p>او در پایان گفت:‌ به نظر من اگر استراماچونی به استقلال برگردد، شرایط بهتر خواهد شد اما در غیر این صورت، وضعیت به همین شکل خواهد بود. حل کردن چنین مشکلی بسیار سخت است.</p>
      <p>انتهای پیام</p>
    </article>
  </body>
</html>