<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191209_Johet_az_ev_vegi_penzeso_meg_csak_az_eves_terv_76_szazaleka_az_allamhaztartasi_hiany"/>
    <meta property="og:site_name" content="HVG.hu"/>
    <meta property="article:published_time" content="2019-12-09T10:09:00+00:00"/>
    <meta property="og:title" content="Jöhet az év végi pénzeső, még csak az éves terv 76 százaléka az államháztartási hiány"/>
    <meta property="og:description" content="Csak novemberben 190,9 milliárd forint hiány jött össze, de így is épphogy túl vagyunk az éves előirányzat háromnegyedén."/>
  </head>
  <body>
    <article>
      <h1>Jöhet az év végi pénzeső, még csak az éves terv 76 százaléka az államháztartási hiány</h1>
      <address><time datetime="2019-12-09T10:09:00+00:00">09 Dec 2019, 10:09</time> by <a rel="author">hvg.hu/MTI</a></address>
      <p>
        <b>Csak novemberben 190,9 milliárd forint hiány jött össze, de így is épphogy túl vagyunk az éves előirányzat háromnegyedén.</b>
      </p>
      <p>Novemberben az államháztartás központi alrendszerének hiánya 190,9 milliárd forint volt. Az év első tizenegy hónapjában ezzel 766,3 milliárd forintot tett ki a deficit, ami az éves előirányzat 76,7 százaléka - közölte a Pénzügyminisztérium.</p>
      <p>Ezen belül</p>
      <ul>
        <li>a központi költségvetés 659,5 milliárd forint mínuszban volt november végén,</li>
        <li>a társadalombiztosítás pénzügyi alapjai 185,3 milliárd forintos deficittel zártak,</li>
        <li>az elkülönített állami pénzalapok 78,5 milliárd forintos többletet értek el.</li>
      </ul>
      <p>November végéig az áfából az éves előirányzat 95,8 százaléka, jövedéki adóból 94,6 százaléka, míg személyi jövedelemadóból 92,6 százaléka, szociális hozzájárulási adóból és a nyugdíj-, egészségbiztosítási és munkaerő-piaci járulékokból 89,3 százaléka teljesült.</p>
      <p>Az év első tizenegy hónapjában összesen 1156,0 milliárd forint uniós bevételt könyvelhetett el a költségvetés, az uniós fejlesztésekhez köthető kiadások pedig megközelítették az 1341,3 milliárd forintot.</p>
    </article>
  </body>
</html>