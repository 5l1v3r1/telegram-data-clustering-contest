<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/david-garrett-concerteaza-in-octombrie-2020-la-bucuresti-si-cluj-napoca.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T10:02:35+00:00"/>
    <meta property="og:title" content="David Garrett concertează în octombrie 2020 la Bucureşti şi Cluj-Napoca"/>
    <meta property="og:description" content="Violonistul David Garrett revine în România, în octombrie 2020, pentru două concerte - la Bucureşti şi Cluj-Napoca - care fac parte din turneul mondial"/>
  </head>
  <body>
    <article>
      <h1> David Garrett concertează în octombrie 2020 la Bucureşti şi Cluj-Napoca </h1>
      <address><time datetime="2019-12-09T10:02:35+00:00">09 Dec 2019, 10:02</time> by <a rel="author">Redacția</a></address>
      <p>Violonistul David Garrett revine în România, în octombrie 2020, pentru două concerte – la Bucureşti şi Cluj-Napoca – care fac parte din turneul mondial „Unlimited Live” în cadrul căruia sunt aniversaţi şi cei zece ani de concerte crossover.</p>
      <p>Potrivit unui comunicat transmis Agerpres, concertele vor avea loc la Sala Palatului din Capitală, pe 21 octombrie, şi la BT Arena din Cluj-Napoca, pe 23 octombrie.</p>
      <p>Pentru a celebra aniversarea celor 10 ani de concerte crossover susţinute în întreaga lume, David Garrett şi echipa sa au pregătit cu meticulozitate programul show-ului „Unlimited Live”, un concept care a fost gândit şi planificat mai mult de un an de zile.</p>
      <p>„Aştept cu nerăbdare să continui turneul ‘Unlimited Live’ în anul 2020 şi, mai mult decât oricând, vreau să îmi duc fanii într-o călătorie muzicală captivantă’. Împreună cu trupa mea, prietenii şi fanii mei, vreau să sărbătorim muzica şi ultimii zece ani”, spune artistul, citat în comunicat.</p>
      <p>Folosind o tehnologie inovatoare de ultimă generaţie pentru a crea o fuziune între componenta muzicală şi vizuală cu experienţa unui concert-cinematografic uimitor, violonistul rockstar David Garrett îi va cuceri pe admiratorii din România cu melodii noi, cu aranjamente muzicale unplugged precum şi cu cele mai emoţionante interpretări ale celor mai apreciate hituri internaţionale, se arată în comunicat.</p>
      <p>Biletele pentru show-ul „Unlimited Live” din cele două oraşe au fost puse în vânzare la preţuri ce variază în funcţie de categoria de loc şi pot fi achiziţionate online de pe Eventim.ro, precum şi de la oricare dintre magazinele partenere – Orange, Vodafone, Germanos, Carrefour, Cărtureşti, Humanitas şi benzinăriile OMV.</p>
      <p>
        <i>Foto: Facebook David Garrett</i>
      </p>
    </article>
  </body>
</html>