<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zlin/zpravy/vyhrazene-parkovani-poplatek-zdrazeni-kromeriz-2020.A191209_519334_zlin-zpravy_ras"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T10:48:00+00:00"/>
    <meta property="og:title" content="O vyhrazená místa pro auta je zájem, Kroměříž zvýší poplatek na 20 tisíc"/>
    <meta property="og:description" content="Kroměřížská radnice zvýší na dvojnásobek poplatek za vyhrazené trvalé parkovací místo. Dosud činil 10 tisíc korun, nově bude platit sazba 20 tisíc korun. Vyplývá to z obecně závazné vyhlášky o místních poplatcích, která bude účinná od 1. ledna."/>
  </head>
  <body>
    <article>
      <h1>O vyhrazená místa pro auta je zájem, Kroměříž zvýší poplatek na 20 tisíc</h1>
      <address><time datetime="2019-12-09T10:48:00+00:00">09 Dec 2019, 10:48</time> by <a rel="author" href="https://www.idnes.cz/novinari/petr-skacel.N1052" target="_blank">Petr Skácel</a></address>
      <p>Kroměřížská radnice zvýší na dvojnásobek poplatek za vyhrazené trvalé parkovací místo. Dosud činil 10 tisíc korun, nově bude platit sazba 20 tisíc korun. Vyplývá to z obecně závazné vyhlášky o místních poplatcích, která bude účinná od 1. ledna.</p>
      <p>„Vyhrazených parkovacích míst v poslední době výrazně přibylo a je třeba jejich počet regulovat, aby třeba u některých domů na sídlištích vůbec nějaké místo zůstalo. Navíc poplatek 10 tisíc korun byl v porovnání se srovnatelnými městy nízký,“ uvedl místostarosta Vratislav Krejčíř.</p>
      <p>Takových míst je v Kroměříži zhruba 100. Opatření se nedotkne lidí s handicapem, pro které platí stejné podmínky jako doposud.</p>
      <p>Podle právničky města Petry Svačinové bylo novou vyhlášku zapotřebí vydat kvůli změně zákona o místních poplatcích.</p>
      <p>Obsahuje ještě další úpravy. Nově v ní není úleva pro držitele psa, který má trvalé označení v podobě tetování nebo mikročipu, protože veterinární zákon ukládá všem majitelům od ledna 2020 povinnost označovat psa mikročipem.</p>
      <p>Zákon také ruší poplatek z ubytovací kapacity a nahrazuje jej poplatkem z pobytu. Platí ho člověk, který nemá v obci, kde pobývá, nahlášené trvalé bydliště. Jedná se o úplatný pobyt u jednoho poskytovatele pobytu trvající nejdéle 60 kalendářních dnů po sobě.</p>
      <p>Sazba může činit až 21 korun, zastupitelé Kroměříže schválili výši pět korun. Zrušený poplatek z ubytovací kapacity činil čtyři koruny pro město a dvě pro místní části.</p>
      <p>Nová vyhláška nemění sazbu poplatku za svoz komunálních odpadů, která zůstává na 492 korunách za rok. Stejné zůstávají i sazby za užívání veřejného prostranství a výše poplatku ze psů s výjimkou zmíněného odstranění zvýhodnění za psy označené tetováním a mikročipem.</p>
    </article>
  </body>
</html>