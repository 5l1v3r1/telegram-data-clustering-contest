<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/borrell-chce-jednotu-eu-ve-vztahu-k-rusku-i-migraci/1830364?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="Borrell chce jednotu EU ve vztahu k Rusku i migraci"/>
    <meta property="og:description" content="Brusel - Země Evropské unie musejí být jednotné ve vztahu k Rusku i k problémům typu migrace či klimatických změn. Zároveň je v budoucnu čeká diskuse o tom, zda nezačít rozhodovat o některých zahraničněpolitických záležitostech kvalifikovanou většinou. Před svým prvním jednáním s ministry zahraničí členských zemí to dnes řekl nový šéf unijní diplomacie Josep Borrell."/>
  </head>
  <body>
    <article>
      <h1>Borrell chce jednotu EU ve vztahu k Rusku i migraci</h1>
      <address><time datetime="2019-12-09T10:10:00+00:00">09 Dec 2019, 10:10</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Země Evropské unie musejí být jednotné ve vztahu k Rusku i k problémům typu migrace či klimatických změn. Zároveň je v budoucnu čeká diskuse o tom, zda nezačít rozhodovat o některých zahraničněpolitických záležitostech kvalifikovanou většinou. Před svým prvním jednáním s ministry zahraničí členských zemí to dnes řekl nový šéf unijní diplomacie Josep Borrell.</p>
      <p>Španělský socialista převzal vedení Rady EU pro zahraniční věci od Italky Federiky Mogheriniové. Někteří evropští politici se před jeho nástupem do funkce obávali Borrellova údajně příliš vstřícného vztahu k Rusku. Někdejší socialistický ministr zahraničí se obavy snažil rozptýlit během říjnového slyšení v Evropském parlamentu (EP), kde přislíbil zachování protiruských sankcí za ruskou anexi Krymu a podporu ukrajinských separatistů.</p>
      <p>"Nemůžeme se snažit být globálním hráčem, pokud nebudeme jednotní," odpověděl před dnešním jednáním Borrell na otázku, jaké budou jeho priority v nové funkci. Potvrdil také, že by rád diskutoval o zavedení většinového rozhodování, neboť EU má podle něj v některých věcech problém najít společné stanovisko, když musí rozhodovat jednomyslně. Možné změny v systému však podle Borrella nebudou na programu dnešního jednání, ale až v budoucnu.</p>
      <p>Ministři se k jednání scházejí ve stejný den, kdy lídři Francie, Německa, Ruska a Ukrajiny debatují na pařížském summitu o řešení ukrajinské krize. Poslední dny podle Borrella ukázaly pozitivní vývoj a šanci na budoucí mírové uspořádání, které patří k zásadním cílům EU. Borrell odmítl, že by evropskou jednotu v této věci nabourával přístup Francie, jejíž prezident Emmanuel Macron dává najevo ochotu uvolnit postoj vůči Rusku.</p>
      <p>Borrell bude o návrzích na možné zefektivnění zahraniční politiky EU s ministry hovořit během pracovního oběda. Před jednáním zdůraznil, že unie musí být aktivnější v budování vnějších kontaktů. "Musíme rozvíjet partnerství, protože sami nemůžeme vyřešit řadu problémů, s nimiž žijeme - od migrace po klimatické změny," prohlásil Borrell.</p>
      <p>První možností bude posílení vztahů s africkými zeměmi, které plánuje nová předsedkyně Evropské komise (EK) Ursula von der Leyenová a o němž budou ministři dnes hovořit. Věnovat se budou také situaci v Libyi v souvislosti s kritizovanou turecko-libyjskou dohodou o námořní hranici, která rozlítila zejména Řecko a Kypr.</p>
    </article>
  </body>
</html>