<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/promitheas-patrwn/promhtheas-prwtos-stoxos-o-mayrokefalidhs.5653307.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T10:06:00+00:00"/>
    <meta property="og:title" content="Προμηθέας: Πρώτος στόχος ο Μαυροκεφαλίδης"/>
    <meta property="og:description" content="Ο Προμηθέας Πάτρας βρίσκεται σε αναζήτηση ψηλού για να καλύψει το κενό του Γιώργου Μπόγρη, με τον Λουκά Μαυροκεφαλίδη να βρίσκεται στην κορυφή της λίστας του Μάκη Γιατρά."/>
  </head>
  <body>
    <article>
      <h1>Προμηθέας: Πρώτος στόχος ο Μαυροκεφαλίδης</h1>
      <h2>Ο Προμηθέας Πάτρας βρίσκεται σε αναζήτηση ψηλού για να καλύψει το κενό του Γιώργου Μπόγρη, με τον Λουκά Μαυροκεφαλίδη να βρίσκεται στην κορυφή της λίστας του Μάκη Γιατρά.</h2>
      <address><time datetime="2019-12-09T10:06:00+00:00">09 Dec 2019, 10:06</time> by <a rel="author">Αλέξανδρος Τρίγκας</a></address>
      <p>Η <a href="https://www.sport24.gr/Basket/SpainBasket/sthn-tenerifh-kai-epishma-mexri-to-2021-o-giwrgos-mpogrhs.5652917.html">μεταγραφή του Γιώργου Μπόγρη στην Τενερίφη</a> δημιούργησε κενό στη front line του <a href="https://www.sport24.gr/Basket/OmadesBasket/promitheas-patrwn/">Προμηθέα Πάτρας</a>, ο οποίος είχε δώσει σημαντικό χώρο στο rotation στον 30χρονο σέντερ για τη φετινή αγωνιστική περίοδο. Ο χρόνος πιέζει (μένουν δύο αγώνες για την πρώτη φάση του EuroCup) κι η αχαϊκή ομάδα έχει ήδη ξεκινήσει την εύρεση του αντικαταστάτη του.</p>
      <p>Στην κορυφή της λίστας του Μάκη Γιατρά βρίσκεται το όνομα του Λουκά Μαυροκεφαλίδη, ο οποίος διανύει τη δεύτερη σεζόν του στον Ιωνικό Νικαίας, έχοντας ηγετικό ρόλο στο συγκρότημα του Νίκου Βετούλα (18.6 πόντοι, 6.4 ριμπάουντ, 2.2 ασίστ). Ο πολύπειρος φόργουορντ/σέντερ αποτελεί πρώτο στόχο των Πατριών, επιθυμία των οποίων είναι να αποκτηθεί γηγενής για τη θέση του σέντερ, προκειμένου να καλυφθεί το κενό του Γιώργου Μπόγρη, ώστε αυτή η αλλαγή να μην επηρεάσει το ρόστερ και τον αριθμό των ξένων παικτών.</p>
      <p>Αυτό βέβαια περιορίζει αισθητά τις επιλογές του, μιας και στην αγορά υπάρχουν ελάχιστες περιπτώσεις που να καλύπτουν τα φίλτρα που έχουν θέσει στη συγκεκριμένη μεταγραφή. Ο Προμηθέας Πάτρας βρίσκεται σε ανοιχτή γραμμή με τον παίκτη, ενώ ενήμερη για το ενδιαφέρον είναι <a href="https://www.sport24.gr/Basket/ElladaBasket/A1Basket/iwnikos-nikaias-peristeri-100-95-mpart-o-katw-me-xaralampopoylo.5652565.html">και η πλευρά του Ιωνικού</a>, δίχως όμως να έχει προκύψει προς το παρόν συμφωνία για την ολοκλήρωση της μετακόμησής του από το "Σοφία Μπεφόν" στο "Δημήτρης Τόφαλος".</p>
      <p>
        <b>Photo Credits: Eurokinissi</b>
      </p>
    </article>
  </body>
</html>