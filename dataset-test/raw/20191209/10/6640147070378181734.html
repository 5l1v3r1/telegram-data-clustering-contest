<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/la-fantastica-signora-maisel-recensione-della-terza-stagione/"/>
    <meta property="og:site_name" content="Tom's Hardware"/>
    <meta property="article:published_time" content="2019-12-09T10:03:00+00:00"/>
    <meta property="og:title" content="La fantastica Signora Maisel: recensione della terza stagione | Cultura Pop"/>
    <meta property="og:description" content="Arriva la terza stagione de La fantastica Signora Maisel su Amazon Prime Video e noi di Cultura Pop non potevamo tardare con la nostra recensione."/>
  </head>
  <body>
    <article>
      <h1>La fantastica Signora Maisel: recensione della terza stagione | Cultura Pop</h1>
      <address>
        <time datetime="2019-12-09T10:03:00+00:00">09 Dec 2019, 10:03</time>
      </address>
      <p>Dal <b>6 dicembre</b>, a poco meno di tre anni dall’esordio, <a href="https://www.tomshw.it/culturapop/amazon-prime-video-come-funziona/"><b>Amazon Prime Video</b></a> confeziona appena  in tempo per questo Natale la <b>terza stagione</b> della <b><i>Marvelous Mrs. Maisel</i></b>, dotata qui da noi di un titolo assai meno <i>catchy</i>. La prima stagione fu un debutto sorprendente, sebbene gli elementi per prefigurarsi un’ottima serie c’erano già tutti. Eppure, il riscontro di dramma, ironia, ritmo e trama fu al di sopra delle aspettative. Ma perché ci dilunghiamo sulla prima stagione ancora oggi, quando possiamo, anzi <i>dobbiamo</i> recensire la terza stagione?</p>
      <figure>
        <img src="https://www.tomshw.it/images/images/2019/12/maisel-66987.768x432.jpg"/>
      </figure>
      <h3>Ricordati chi sei</h3>
      <p>Sin da subito, occorre dire che <b>Mrs. Maisel</b>, e la sua serie con lei, <b>è ancora “fantastica”</b>. L’arazzo variopinto di volti che abbiamo imparato a riconoscere nelle prime due iterazioni ritorna e si arricchisce, persino, di qualche volto nuovo. O, in misura minore, regala nuova luce a fisionomie che credevamo di conoscere fino in fondo.</p>
      <p>La dinamica psicologica che lega i caratteri, le intenzioni dei personaggi diventa, nella penna sapiente di <b>Amy Sherman-Palladino</b> (la stessa dietro <i>Una mamma per amica</i>), una rete elettrica sempre in funzione a pieno regime. Il risultato: gli episodi scorrono vivacemente dal proprio inizio alla propria fine, senza mai tergiversare o inciampare o dubitare.</p>
      <figure>
        <img src="https://www.tomshw.it/images/images/2019/12/maisel-66989.768x432.jpg"/>
      </figure>
      <p>In questo, aiuta molto anche la <b>regia</b>: morbida, delicata eppure ormai chiaramente identitaria, guarda con occhio voluttuoso al <b>musical</b> e alla <b>commedia in costume</b> (scenografie e look anni ’50 colorati e “da favola”) e nel frattempo lavora di fino con lunghi e ripetuti piani sequenza, stacchi analogici e inquadrature simmetriche, o cromatiche, o entrambe le cose. Tutto ciò conferisce alla serie uno <i>status</i> di molto superiore alla media televisiva e digitale.</p>
      <p>Cosa separa questa terza stagione, quindi, ancor più che dalla maturità già lambita con la seconda, dalla perfezione seriale? Probabilmente Prime Video stessa si è resa conto prestissimo della gallina dalle uova d’oro che aveva trovato in Mrs. Maisel, una coincidenza perfetta di autori, attori (<b>Rachel Brosnahan</b> come sempre brillante) e temi come quello della <b><i>stand-up comedy</i></b>, in rapida e costante ascesa negli ultimi due anni. Quindi, da un esordio “col botto”, si è passati a una narrazione comunque martellante ma, a confronto, fortemente decompressa.</p>
      <figure>
        <img src="https://www.tomshw.it/images/images/2019/12/maisel-66992.768x432.jpg"/>
      </figure>
      <p>D’altronde è sin dai tempi di <b><i>Una mamma per amica</i></b> che la <b>Sherman-Palladino</b> mantiene sempre intatto il suo massimo iato nei dialoghi: due personaggi non stanno mai in silenzio per più di 3 secondi. Lo fa senza forzarne la fluidità, anche se forse ne perde un pizzico in naturalezza, ma non è al realismo totale che punta la serie quindi poco male. Sono i macro-tempi narrativi, invece, a essersi dilatati di molto, diluendo di conseguenza anche il livello medio di conflitto per episodio e, ahinoi, forse per stagione.</p>
      <p>Per questo accennavamo alla prima stagione, un <i>exploit </i>equilibrato e saporito di dramma e commedia, perché in confronto questa terza stagione parte ben più generosa sul versante delle difficoltà (quando ci sono, pesano meno di quanto potrebbero), forse anche un pizzico più parca su quello delle battute. <b><i>Mrs. Maisel</i> rimane una delle serie migliori</b> a disposizione dello spettatore moderno e, beninteso, si conferma tale, ma ci piacerebbe che oltre all’estetica e alla regia, da prima della classe, tornasse pure a premere a fondo il pedale dell’acceleratore.</p>
      <blockquote>Amazon Prime Video dovrebbe essere provato da chiunque abbia già in uso il poliedrico servizio di Amazon Prime: <b>lo avete praticamente a costo zero</b> se siete già abbonati al Prime o in alternativa <a href="https://toms.it/Bgf51">potete iscrivervi da questa pagina!</a></blockquote>
    </article>
  </body>
</html>