<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/ektakto-deltio-kairoy-kataigides-kai-thyellodeis-anemoi-apo-simera"/>
    <meta property="og:site_name" content="The Pressroom"/>
    <meta property="article:published_time" content="2019-12-09T10:24:05+00:00"/>
    <meta property="og:title" content="Έκτακτο δελτίο καιρού: Καταιγίδες και θυελλώδεις άνεμοι από σήμερα"/>
    <meta property="og:description" content="ΕΚΤΑΚΤΟ ΔΕΛΤΙΟ ΕΠΙΚΙΝΔΥΝΩΝ ΚΑΙΡΙΚΩΝ ΦΑΙΝΟΜΕΝΩΝ: Μεταβολή του καιρού με έντονα φαινόμενα προβλέπεται από σήμερα τη νύχτα και από τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες και τους θυελλώδεις ανέμους εντάσεως 8 μποφόρ στα ανατολικά από το βράδυ της Τρίτης μέχρι και το απόγευμα της Τετάρτης, που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης. Ειδικότερα για την Αττική, βροχές και καταιγίδες κατά τόπους ισχυρές προβλέπεται να εκδηλωθούν από τις προμεσημβρινές ώρες της Τρίτης μέχρι τις πρώτες πρωινές ώρες της Τετάρτης."/>
  </head>
  <body>
    <article>
      <h1>Έκτακτο δελτίο καιρού: Καταιγίδες και θυελλώδεις άνεμοι από σήμερα</h1>
      <address>
        <time datetime="2019-12-09T10:24:05+00:00">09 Dec 2019, 10:24</time>
      </address>
      <p>
        <b><a href="https://www.thepressroom.gr/tags/ektakto-deltio-epikindynon-fainomenon">ΕΚΤΑΚΤΟ ΔΕΛΤΙΟ ΕΠΙΚΙΝΔΥΝΩΝ ΚΑΙΡΙΚΩΝ ΦΑΙΝΟΜΕΝΩΝ</a>: Μεταβολή του καιρού με έντονα φαινόμενα προβλέπεται από σήμερα τη νύχτα και από τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες και τους θυελλώδεις ανέμους εντάσεως 8 μποφόρ στα ανατολικά από το βράδυ της Τρίτης μέχρι και το απόγευμα της Τετάρτης, που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης.</b>
      </p>
      <p>Ειδικότερα για την<b> Αττική, βροχές και καταιγίδες κατά τόπους ισχυρές </b>προβλέπεται να εκδηλωθούν από τις προμεσημβρινές ώρες της Τρίτης μέχρι τις πρώτες πρωινές ώρες της Τετάρτης.</p>
      <p>Σε έκτακτο δελτίο επικίνδυνων καιρικών φαινομένων της ΕΜΥ προβλέπονται συγκεκριμένα<b> αύριο Τρίτη </b><i>βροχές και καταιγίδες κατά τόπους ισχυρές  από τις πρώτες πρωινές ώρες στα νησιά του Ιονίου, την Ήπειρο και τη δυτική Στερεά (κυρίως τις παράκτιες περιοχές), την Πελοπόννησο, την Κρήτη, σταδιακά στις Κυκλάδες, την ανατολική Στερεά (συμπεριλαμβανομένης της Αττικής), την Εύβοια, από το απόγευμα στη Θεσσαλία, τις Σποράδες, την κεντρική Μακεδονία και από το βράδυ στα νησιά του ανατολικού Αιγαίου και τα Δωδεκάνησα.</i></p>
      <p>Τα φαινόμενα στη δυτική Ελλάδα από<b> τις νυχτερινές ώρες θα εξασθενήσουν.</b></p>
      <p>Την <b>Τετάρτη</b> προβλέπονται <i>βροχές στην ανατολική Στερεά, την Εύβοια, τη δυτική Μακεδονία, καθώς και στην κεντρική Μακεδονία, τη Θεσσαλία, και τις Σποράδες όπου κατά διαστήματα θα είναι πολύ ισχυρές</i>. Τις πρώτες πρωινές ώρες της<b> Πέμπτης</b> τα έντονα φαινόμενα θα περιοριστούν στη Θεσσαλία και τις Σποράδες και θα εξασθενήσουν.</p>
      <p>Επίσης βροχές και καταιγίδες κατά τόπους ισχυρές προβλέπονται στις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα, μέχρι τις πρώτες πρωινές ώρες της Πέμπτης.</p>
    </article>
  </body>
</html>