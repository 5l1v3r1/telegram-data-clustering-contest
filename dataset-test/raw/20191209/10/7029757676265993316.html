<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/regions/stolichnata-obshtina-ne-vizhda-osnovaniya-za-zelen-bilet.html"/>
    <meta property="og:site_name" content="News.bg"/>
    <meta property="article:published_time" content="2019-12-09T10:18:08+00:00"/>
    <meta property="og:title" content="Столичната община не вижда основания за &quot;зелен билет&quot;"/>
    <meta property="og:description" content="Въпреки че на места замърсяването е 5 пъти над нормите"/>
  </head>
  <body>
    <article>
      <h1>Столичната община не вижда основания за "зелен билет"</h1>
      <address>
        <time datetime="2019-12-09T10:18:08+00:00">09 Dec 2019, 10:18</time>
      </address>
      <p><b>Няма основание за въвеждане на т. нар. "Зелен билет" в София - пълен достъп до градския транспорт за деня срещу 1 лв.</b> Това заяви пред bTV зам.-кметът по екологията Йоана Христова.</p>
      <p>По нейни думи това е решено въз основа на официалните данни за запрашаването, въпреки че <b>качеството на въздуха в столицата е видимо влошено.</b></p>
      <p>Припомняме, независимата платформа airbg.infо отчете <b><a href="https://news.bg/regions/poreden-den-s-opasno-mrasen-vazduh-v-sofiya.html">превишения от над 5 пъти в квартали като "Лозенец", "Яворов", "Дружба", "Витоша"</a>.</b> Данните на общината обаче са различни.</p>
      <p>Вчера кметът на столицата Йорданка Фандъкова призова<b> <a href="https://news.bg/society/fandakova-prizova-da-ne-se-polzat-darva-i-vaglishta-za-otoplenie.html">да не се ползват дърва и въглища за отопление.</a></b> Причината е, че според проучвания<b> </b>през зимата около 40% от замърсяването на въздуха идва именно от този вид битово отопление.</p>
      <p>В дни с мъгла мръсният въздух се задържа в приземния слой и поради котловинния характер на релефа на София трудно се разсейва.</p>
      <p>Министърът на околната среда и водите Нено Димов пък посочи, че <b><a href="https://news.bg/regions/neno-dimov-vazduhat-na-parizh-e-po-zamarsen-ot-sofiya.html">въздухът на Париж е по-замърсен от този на София.</a></b></p>
      <p>Христова обясни, че по прогнозни данни от системата за ранно предизвестяване, разработена от НИМХ, за днес се е очаквало качеството на въздуха да е умерено - атмосферните условия позволяват <b>умерено натрупване на ФПЧ от 50 до 100 микрограма на кубичен метър осреднено за денонощието.</b></p>
      <p>Тя обясни, че сензорите на общината показват около 50 микрограма на кубичен метър в "Надежда" и "Павлово" и около 30 в "Дружба". Според нея ако този тренд се запази, прогнозата ще се осъществи.</p>
      <p>Христова напомни, че <b>"Зелен билет" се въвежда при над 200 микрограма на куб. метър фини прахови частици</b> средно за денонощието или жълт код за мъгла и инверсия. Засега обаче нямало данни за нито едно от двете.</p>
      <p>
        <b>До момента "Зелен билет" е въвеждан два пъти.</b>
      </p>
    </article>
  </body>
</html>