<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/ms-florbal/clanek/1170896-trapas-na-mistrovstvi-sveta-slovenkam-popletli-hymnu-zahrali-jim-ceskou.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T10:06:00+00:00"/>
    <meta property="og:title" content="Trapas na mistrovství světa! Slovenkám popletli hymnu, zahráli jim českou"/>
    <meta property="og:description" content="Tohle se nepovedlo. Pořadatelé mistroství světa florbalistek v Neuchatelu pokazili slovenským reprezentantkám vstup do turnaje. Před zahajovacím duelem proti Švédsku jim místo slovenské hymny zahráli českou. Aby toho nebylo málo, od florbalistek Tre Kronor následně Slovenky utržily debakl v poměru 1:23."/>
  </head>
  <body>
    <article>
      <h1>Trapas na mistrovství světa! Slovenkám popletli hymnu, zahráli jim českou</h1>
      <address><time datetime="2019-12-09T10:06:00+00:00">09 Dec 2019, 10:06</time> by <a rel="author">pb, Sport.cz</a></address>
      <p>Tohle se nepovedlo. Pořadatelé mistroství světa florbalistek v Neuchatelu pokazili slovenským reprezentantkám vstup do turnaje. Před zahajovacím duelem proti Švédsku jim místo slovenské hymny zahráli českou. Aby toho nebylo málo, od florbalistek Tre Kronor následně Slovenky utržily debakl v poměru 1:23.</p>
      <p>V zahajovacím duelu skupiny B florbalového mistrovství světa žen se v první hrací den střetlo Švédsko se Slovenskem a pro naše východní sousedy to vůbec nebyl šťastný vstup do turnaje.</p>
      <p>Nastoupené reprezentantky si nejprve poslechly hymnu Švédska. Pak měla přijít na řadu ta slovenská, místo ní ale z reproduktorů hrála česká a udivené florbalistky se nervózně rozhlížely kolem sebe. Švýcarští pořadatelé tak mají za sebou pořádné faux pas, které ukončil až pískot a křičení rozčílených fanoušků a členů realizačního týmu.</p>
      <figure>
        <iframe src="https://www.youtube.com/embed/2nnODQJa-sM" width="430" height="245" data-service="Youtube" scrolling="no"/>
      </figure>
      <p>Slovenky se nakonec dočkaly nápravy, k přesvědčivému výkonu je to ale nevyhecovalo. Vítězky předchozích šesti šampionátů je deklasovaly poměrem 23:1.</p>
      <figure>
        <img src="https://media.sport.cz/images/top_foto1/0000010009990564/FWi6W3nLvQaGyWESvoW2JQ/5dea5a6a78ff9daf0ac70200-289899.jpg"/>
      </figure>
      <p>
        <a href="https://www.sport.cz/1170046-socky-z-ceska-svedky-si-myly-ruce-aby-od-nas-nic-nechytily-vzpomina-brankarka.html">
          <b>Socky z Česka? Švédky si myly ruce, aby od nás nic nechytily, vzpomíná brankářka</b>
        </a>
      </p>
      <p>Slovenské reprezentantky dnes čeká souboj s Lotyšskem. Účinkování ve skupině B pak zakončí úterním soubojem s Českem.</p>
    </article>
  </body>
</html>