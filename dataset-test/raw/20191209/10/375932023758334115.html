<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/sport/queensland-vallalna-a-2032-es-olimpiat-1919415/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="Queensland vállalná a 2032-es olimpiát"/>
    <meta property="og:description" content="Az ausztrál állam mellett Indonézia, India, Spanyolország, Németország, Olaszország, Nagy-Britannia és Oroszország és a két Korea közösen érdeklődik."/>
  </head>
  <body>
    <article>
      <h1>Queensland vállalná a 2032-es olimpiát</h1>
      <address><time datetime="2019-12-09T10:10:00+00:00">09 Dec 2019, 10:10</time> by <a rel="author">MTI</a></address>
      <p>Queensland vezetése támogatja, hogy az állam pályázzon a 2032-es nyári olimpia rendezéséért, amennyiben az ausztrál kormány és a helyi önkormányzatok biztosítják a szükséges anyagi forrásokat.</p>
      <p>Erről Annastacia Palaszczuk, Ausztrália észak-keleti államának első embere beszélt hétfői sajtótájékoztatóján, melyen elmondta, hogy a játékoknak Brisbane, Gold Coast és Sunshine Coast adna otthont 2032. július 23. és augusztus 8. között.</p>
      <blockquote>Ez sokkal több egy néhány hetes sporteseménynél. A 2032-es nyári olimpia és paralimpia alapjaiban változtathatja meg az állam jövőjét</blockquote>
      <p>– hangsúlyozta a politikus, hozzátéve, hogy megmutathatnák magukat az egész világnak, mivel az olimpia a televíziós közvetítések által több mint három milliárd emberhez jut el.</p>
      <figure>
        <img src="https://www.vg.hu/wp-content/uploads/2019/02/+otf/810w/shutterstock628073483-2.jpg"/>
        <figcaption>Fotó: Shutterstock</figcaption>
      </figure>
      <aside>Ráadásul – mint mondta – számításaik szerint 130 ezer új munkahelyet teremtene a rendezés, az eseményre látogató turisták pedig 20 millió ausztrál dollárt (4,1 milliárd forint) költenének az országban.</aside>
      <p>Ausztrália 1956-ban (Melbourne) és 2000-ben (Sydney) rendezett nyári játékokat, Queensland állam azonban még nem volt házigazda. Brisbane az 1992-es olimpiára pályázott, ám azt Barcelona nyerte el.</p>
      <p>A több mint 12 év múlva sorra kerülő esemény iránt a jelenlegi hírek szerint Ausztrália mellett Indonézia, India, Spanyolország, Németország, Olaszország, Nagy-Britannia és Oroszország is érdeklődik, a két Korea pedig vizsgálja egy közös pályázat lehetőségét.</p>
    </article>
  </body>
</html>