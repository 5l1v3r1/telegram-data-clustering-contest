<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252049/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T10:11:39+00:00"/>
    <meta property="og:title" content="‘เกาหลีใต้’ สั่งจำคุก 3 ผู้บริหาร ‘ซัมซุง อิเลคโทรนิคส์’ ฐานทำลายหลักฐานคดีฉ้อโกง"/>
    <meta property="og:description" content="ศาลเกาหลีใต้มีคำตัดสินในวันนี้ (9 ธ.ค.) จำคุกผู้บริหารซัมซุง อิเลคโทรนิคส์ 3 คน จากการมีส่วนร่วมในการวางแผนต่างๆ รวมถึง การนำคอมพิวเตอร์ไปฝังที่โรงงานของบริษัทด้านเทคโนโลยีชีวภาพในเครือ ส่วนหนึ่งของการสืบสวนในข้อกล่าวหาฉ้อโกงบัญชี"/>
  </head>
  <body>
    <article>
      <h1>‘เกาหลีใต้’ สั่งจำคุก 3 ผู้บริหาร ‘ซัมซุง อิเลคโทรนิคส์’ ฐานทำลายหลักฐานคดีฉ้อโกง</h1>
      <address><time datetime="2019-12-09T10:11:39+00:00">09 Dec 2019, 10:11</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>ศาลเกาหลีใต้มีคำตัดสินในวันนี้ (9 ธ.ค.) จำคุกผู้บริหารซัมซุง อิเลคโทรนิคส์ 3 คน จากการมีส่วนร่วมในการวางแผนต่างๆ รวมถึง การนำคอมพิวเตอร์ไปฝังที่โรงงานของบริษัทด้านเทคโนโลยีชีวภาพในเครือ ส่วนหนึ่งของการสืบสวนในข้อกล่าวหาฉ้อโกงบัญชี</p>
      <figure>
        <img src="https://www.thebangkokinsight.com/wp-content/uploads/2019/12/images-3.jpg"/>
      </figure>
      <p>อัยการเกาหลีใต้เริ่มต้นการสอบสวน ในข้อกล่าวหาที่ว่า “ซัมซุง ไบโอโลจิคส์” บริษัทลูกของซัมซุง มีพฤติกรรมฉ้อโกง หลังจากที่เจ้าหน้าที่คุมกฎระเบียบด้านการเงินของเกาหลีใต้ ตั้งข้อสงสัยถึงมูลค่าของบริษัทที่เพิ่มขึ้นไปถึง 4.5 ล้านล้านวอน เมื่อปี 2558</p>
      <p>เรื่องดังกล่าวถือเป็นปัญหาด้านกฎหมายล่าสุดของกลุ่มบริษัทยักษ์ใหญ่ของเกาหลีใต้รายนี้ ที่มีนายเจย์ วาย ลี ผู้บริหารสูงสุด โดยสอบสวนในคดีคอร์รัปชัน ที่เกี่ยวข้องกับอดีตประธานาธิบดีปาร์ก กึน เฮ แยกออกไปอีกหนึ่งคดี</p>
      <p>“ความกล้าที่จะก่ออาชญากรรมของจำเลยนั้น เป็นเรื่องทีเหนือความคาดหมาย และสร้างความตื่นตะลึงให้กับสังคม ” ผู้พิพากษาโซห์ เบียง ซุก กล่าว ก่อนที่จะตัดสินลงโทษจำคุกผู้บริหารทั้ง 3 รายเป็นเวลา 2 ปี</p>
      <p>ผู้พิพากษารายนี้ บอกด้วยว่า ชาวเกาหลีใต้เกือบทุกคนต้องการที่จะให้ซัมซุง กลายเป็นบริษัทระดับโลก ที่จะส่งผลดีต่อเศรษฐกิจของประเทศ แต่ถ้าการเติบโตดังกล่าวอยู่บนพื้นฐานของกระทำความผิด และละเมิดกฎหมายต่างๆ ก็ไม่ใช่เรื่องที่น่ายินดี</p>
      <p>ทั้งนี้ อัยการเกาหลีใต้กล่าวหาผู้บริหารทั้ง 3 คนว่า เป็นผู้ออกคำสั่งให้พนักงานของบริษัทเทคโนโลยีชีวภาพรายนี้ ทำลาย และปกปิดเอกสานภายใน ในช่วงเวลาที่เจ้าหน้าที่กำลังสอบสวนข้อกล่าวเรื่องที่บริษัทละเมิดกฎข้อบังคับด้านการจัดทำบัญชี</p>
      <p>ความพยายามทำลายหลักฐานนี้ ยังรวมถึง การนำคอมพิวเตอร์ และโน้ตบุ๊คเกือบ 24 ตัว รวมถึงเซิร์ฟเวอร์คอมพิวเตอร์ ไปฝังไว้ใต้พื้นโรงงานซัมซุง ไบโอโลจิคส์ ที่อยู่ใกล้กับกรุงโซล</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252049%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252132/"/>
        <a href="https://www.thebangkokinsight.com/252096/"/>
        <a href="https://www.thebangkokinsight.com/251880/"/>
        <a href="https://www.thebangkokinsight.com/251798/"/>
      </related>
    </article>
  </body>
</html>