<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/12/09/il-salario-orario-delle-donne-pi%c3%b9-basso-del-74-istat-top10_20191209_115319/"/>
    <meta property="og:site_name" content="Askanews"/>
    <meta property="article:published_time" content="2019-12-09T10:53:19+00:00"/>
    <meta property="og:title" content="Il salario orario delle donne più basso del 7,4% (Istat)"/>
    <meta property="og:description" content="Roma, 9 dic. (askanews) – I rapporti di lavoro che riguardano gli uomini sono il 59% del totale e registrano una retribuzione oraria mediana di 11,61 euro, superiore del 7,4% rispetto a quella delle donne (10,81 euro). E’ quanto emerge dal report “Differenziali retributivi in Italia anno 2017” diffuso dall’Istat. Il gap di genere mostra […]"/>
  </head>
  <body>
    <article>
      <h1>Il salario orario delle donne più basso del 7,4% (Istat)</h1>
      <h2>Per uomini 11,61 euro retribuzione oraria mediana, 10,81 per le donne</h2>
      <address>
        <time datetime="2019-12-09T10:53:19+00:00">09 Dec 2019, 10:53</time>
      </address>
      <figure>
        <img src="http://www.askanews.it/wp-content/uploads/2019/12/20191209_115315_203D40B3.jpg"/>
      </figure>
      <p>Roma, 9 dic. (askanews) – I rapporti di lavoro che riguardano gli uomini sono il 59% del totale e registrano una retribuzione oraria mediana di 11,61 euro, superiore del 7,4% rispetto a quella delle donne (10,81 euro). E’ quanto emerge dal report “Differenziali retributivi in Italia anno 2017” diffuso dall’Istat.</p>
      <p>Il gap di genere mostra un trend in calo nel 2017 (+7,4%) rispetto al 2014 (+8,8%) per effetto di una maggiore crescita della retribuzione oraria mediana delle donne (+2,4%) rispetto a quella degli uomini (+1%).Le posizioni lavorative occupate da dipendenti con titolo di istruzione terziaria fanno registrare una retribuzione oraria mediana di 13,85 euro, superiore di 3,12 euro rispetto a quelle di dipendenti con livello di istruzione primario (con un differenziale del 29,1%); quelle con titolo di studio secondario rispetto al primario invece mostrano un differenziale del 7,5% e coinvolgono il 44% circa dei rapporti totali.</p>
      <p>Nel 2017 la retribuzione oraria mediana passa dai 10,03 euro dei giovani (classe di età 15-29 anni) ai 12,46 euro dei lavoratori più anziani (età maggiore o uguale a 50 anni). La retribuzione oraria mediana dei rapporti di lavoro di dipendenti nati in Italia (che sono l’83,3% del totale) è pari a 11,53 euro, superiore di 1,40 euro rispetto a quella dei lavoratori nati all’estero, con un differenziale del 13,8%.</p>
      <p>Mlp/Int5</p>
    </article>
  </body>
</html>