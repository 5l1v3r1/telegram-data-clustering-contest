<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Vodeni/a317059-Milivoj-Dukic-jedrio-do-zlata-u-Spaniji.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T10:57:00+00:00"/>
    <meta property="og:title" content="Milivoj Dukić jedrio do zlata u Španiji"/>
    <meta property="og:description" content="Na Kanarima je od od 4. do 8. decembra održan 21. Canarian Olympic Sailing Week za olimpijske klase."/>
  </head>
  <body>
    <article>
      <h1>Milivoj Dukić jedrio do zlata u Španiji</h1>
      <h2>Na Kanarima je od od 4. do 8. decembra održan 21. Canarian Olympic Sailing Week za olimpijske klase.</h2>
      <address><time datetime="2019-12-09T10:57:00+00:00">09 Dec 2019, 10:57</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/171231/jpeg/Milivoj-Dukic"/>
        <figcaption>
          <cite>JK Delfin Tivat</cite>
        </figcaption>
      </figure>
      <p>  Crnu Goru je u olimpijskoj klasi Laser Standard predstavljao reprezentativac Milivoj Dukić  koji je osvojio prvo mesto ispred starih rivala Đovana Kokoluta iz Italije koji je osvojio drugo mesto i  Žoakina Blanka iz Španije koji je osvojio treće mesto.</p>
      <p>Milivoj Dukić sa trenerom Havijerom Hernandzom Kabrijanom osvojio je prvo mesto u izuzetno jakoj konkurenciji  među brojnim takmičarima iz 15 zemalja koji se spremaju za kvalifikacionu regatu za Tokio.</p>
      <p>Početkom naredne godine, Milivoja Dukića očekuje Svetsko prvenstvo u Australiji, a zatim Svetski kup u Đenovi, koji će biti kvalifikaciona regata u nastojanju Milivoja Dukića da stigne do trećih uzastopnih Olimpijskih igara.</p>
      <p>Nakon izuzetno uzbudljivih devet trka, pobednika regate odlučila je poslednja deveta trka u kojoj je Milivoj Dukić osvojio prvo mesto u direktnoj borbi sa Italijanom koji je u toj trci bio drugi i Špancem koji je u toj trci bio deveti nakon čega je Milivoj Dukić u generalnom plasmanu uspeo da se probije na prvo mesto.</p>
      <p>Domaćin i organizator regate je Real Club Nautico de Gran Canaria koji ima veliku podršku svoga grada za zimski program jedrenja koji kombinuje obuku, pripreme i takmičenja u jedrenju, za veliki broj jedriličarskih klasa, naročito olimpijskih, zbog predstojeće olimpijske godine.</p>
      <p>Pored velike podrške grada imaju i odličnu klimu, korektne i pristupačne cene, odlične uslove za jedrenje i  fenomenalnu klupsku infrastrukturu koja obuhvata teretanu, bazen… To su sve razlozi zbog kojih veliki broj jedriličara boravi na pripremama na  Kanarima u ovom periodu.    </p>
    </article>
  </body>
</html>