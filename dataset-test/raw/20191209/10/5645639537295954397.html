<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/12/apple-v-roce-2020-predstavi-pet-novych-iphonu/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-12-09T10:30:48+00:00"/>
    <meta property="og:title" content="Apple v roce 2020 představí pět nových iPhonů"/>
    <meta property="og:description" content="Společnost Apple údajně plánuje v průběhu příštího roku vydat hned pět nových iPhonů. S touto informací přišel velmi populární a věrohodný analytik Ming-Chi Kuo, který již v minulosti přinesl několik trefných informací.  Apple chystá nálož nových telefonů Ve své výzkumné zprávě uvedl, že se během příštího roku dočkáme druhé generace iPhone SE, který dorazí se […]"/>
  </head>
  <body>
    <article>
      <h1>Apple v roce 2020 představí pět nových iPhonů</h1>
      <address><time datetime="2019-12-09T10:30:48+00:00">09 Dec 2019, 10:30</time> by <a rel="author" href="https://dotekomanie.cz/author/zdenekkoutsky/" target="_blank">Zdeněk Koutský</a></address>
      <p>Společnost Apple údajně plánuje v průběhu příštího roku vydat hned pět nových iPhonů. S touto informací přišel velmi populární a věrohodný analytik Ming-Chi Kuo, který již v minulosti přinesl několik trefných informací. </p>
      <h3>Apple chystá nálož nových telefonů</h3>
      <p>Ve své výzkumné zprávě uvedl, že se během příštího roku dočkáme druhé generace iPhone SE, který dorazí se 4,7palcovým LCD displejem. Tento kousek by se měl objevit v první polovině roku 2020. Dále bychom se měli dočkat všech OLED modelů – jeden s 5,4palcovým, dva s 6,1palcovým a jeden s 6,7palcovým displejem. Tyto modely pak dorazí ve druhé polovině příštího roku. </p>
      <p>Kuo očekává, že všechny čtyři modely vyšší třídy nabídnou podporu 5G sítí s modemem Snapdragon X55. Tento nový čip umožní mnohem rychlejší stahování, než současné 5G modemy na trhu. Čip X55 nabídne maximální rychlost stahování 7 Gb/s a rychlost nahrávání 3 Gb/s. Nutno podotknout, že tato čísla jsou pouze teoretická. V praxi to tedy znamená, že skutečné rychlosti mohou být odlišné v závislosti na síti operátora. Na druhou stranu půjde o první 5G Qualcomm čip, který bude podporovat všechna hlavní kmitočtová pásma, provozní režimy a nasazení v síti. </p>
      <figure>
        <img src="https://dotekomanie.cz/wp-content/uploads/2019/12/Apple-1200x675x.jpg"/>
      </figure>
      <p>X55 bude také energeticky účinnější než čip X50, což znamená, že při připojení k 5G síti bude spotřebovávat méně energie a bude mít menší dopad na celkovou životnost baterie na jedno nabití. Společnost s logem nakousnutého jablka původně prý plánovala, že bude používat čipy od Intelu. Situace se ale změnila, neboť Intel od tohoto technologického segmentu upustil, tudíž je Apple opět závislý na Qualcommu. </p>
      <p>Dále se očekává, že iPhone SE 2 bude připomínat svým vzhledem iPhone 8. Nabídne tak 4,7palcový displej s rámečky a hardwarové tlačítko s Touch ID. K tomu bude telefon vybaven novým procesorem A13 a 3 GB RAM. Na zadní straně pak bude k dispozici jen jeden fotoaparát. </p>
      <p>Zbylé modely by pak měly svým designem a konstrukcí připomínat legendární iPhone 4. Nabídnou tak kovové rámy a ploché hrany. </p>
      <footer>Zdroj: <a href="https://www.macrumors.com/2019/12/05/kuo-five-iphones-2020/#735b9/">macrumors.com</a></footer>
    </article>
  </body>
</html>