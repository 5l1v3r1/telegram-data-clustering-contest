<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milanofinanza.it/news/unicredit-per-goldman-sachs-vale-il-37-in-piu-201912091010173054"/>
    <meta property="og:site_name" content="www.milanofinanza.it"/>
    <meta property="article:published_time" content="2019-12-09T10:05:00+00:00"/>
    <meta property="og:title" content="Unicredit, per Goldman Sachs vale il 37% in più"/>
    <meta property="og:description" content="I broker continuano a promuovere il piano strategico dell'ad, Mustier. Ultima in ordine di tempo Goldman Sahs che ha aggiornato le stime sulla banca e..."/>
  </head>
  <body>
    <article>
      <h1>Unicredit, per Goldman Sachs vale il 37% in più</h1>
      <address><time datetime="2019-12-09T10:05:00+00:00">09 Dec 2019, 10:05</time> by <a rel="author">Francesca Gerosa</a></address>
      <p>
        <i>I broker continuano a promuovere il piano strategico dell'ad, Mustier. Ultima in ordine di tempo Goldman Sahs che ha aggiornato le stime sulla banca e alzato il prezzo obietto da 16,9 a 17,5 euro (buy)</i>
      </p>
      <p>Mentre i sindacati sono preoccupati per i 6mila esuberi di <a href="https://www.milanofinanza.it/quotazioni/ricerca?searchtitle=UNICREDIT&amp;codicestrumento=2ae">Unicredit</a> , i broker continuano a promuovere il piano strategico dell'ad, Jean Pierre Mustier. Ultima in ordine di tempo Goldman Sachs che ha aggiornato le stime sulla banca e alzato il prezzo obietto da 16,9 a 17,5 euro. Visto il potenziale margine di apprezzamento del 37% circa rispetto al prezzo attuale in borsa a 12,764 euro (+0,11% rispetto a venerdì scorso), il rating su <a href="https://www.milanofinanza.it/quotazioni/ricerca?searchtitle=UNICREDIT&amp;codicestrumento=2ae">Unicredit</a>  resta buy.</p>
      <p>Nelle sue stime la banca d'affari Usa ha incorporato ricavi più bassi alla luce di volumi e margini inferiori, oltre che il programma di riduzione dei costi e un'aliquota fiscale più bassa (dal 25% al 18%-20% in tutto l'arco del piano, in linea con la guidance dell'istituto).</p>
      <p>Ha aumentato le previsioni di utile netto 2021-2024 dell'1-2% (4,330 miliardi di euro nel 2021). Viceversa la stima di utile netto 2019-2020 è stata ridotta, rispettivamente a 3,093 miliardi di euro (2,864 miliardi nel 2018) e a 3,520 miliardi, a causa degli oneri di ristrutturazione per finanziare i futuri risparmi sui costi.</p>
      <p>Inoltre, il broker ha alzato le sue previsioni sul rendimento del capitale del 17% per riflettere un pay-out più elevato nel 2019 e nel 2023 e l'aumento del riacquisto di azioni (buy back). Questo porta a un rendimento medio del capitale del 7,5% per anno. Stime tutto sommato più alte a fronte di un minor rischio.</p>
      <p>"Per noi l'aspetto positivo chiave del nuovo piano è la maggior prevedibilità dei flussi di cassa futuri per gli azionisti: l'enfasi sul controllo dei costi e dei rischi, anziché sulla crescita dei ricavi, diminuisce il rischio di breakeven. Non solo. Vengono restituiti più utili con la politica di rendimento del capitale di <a href="https://www.milanofinanza.it/quotazioni/ricerca?searchtitle=UNICREDIT&amp;codicestrumento=2ae">Unicredit</a>  che converge verso la media del settore e aumenta il grado di prevedibilità del rendimento del capitale", ha spiegato Goldman Sachs.</p>
      <p>"Data la valutazione di <a href="https://www.milanofinanza.it/quotazioni/ricerca?searchtitle=UNICREDIT&amp;codicestrumento=2ae">Unicredit</a>  ben al di sotto di quella dei competitor: un ritorno a una politica di distribuzione che converge verso la media del settore ha lo scopo di supportare un re-rating", ha concluso Goldman Sachs. (riproduzione riservata)</p>
    </article>
  </body>
</html>