<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/grupa-poranenyh-vijskovyh-zsu-projshla-reabilitatsiyu-v-polshhi.html"/>
    <meta property="og:site_name" content="1NEWS"/>
    <meta property="article:published_time" content="2019-12-09T10:06:48+00:00"/>
    <meta property="og:title" content="Група поранених військових ЗСУ пройшла реабілітацію в Польщі"/>
    <meta property="og:description" content="Група поранених військових ЗСУ пройшла реабілітацію в Польщі"/>
  </head>
  <body>
    <article>
      <h1>Група поранених військових ЗСУ пройшла реабілітацію в Польщі</h1>
      <address>
        <time datetime="2019-12-09T10:06:48+00:00">09 Dec 2019, 10:06</time>
      </address>
      <p>
        <b>12 українських військовослужбовців, які зазнали поранень, пройшли курс відновлення у рекреаційно-реабілітаційному центрі “Добрий брат” у Польщі, передає <a href="https://1news.com.ua/">1NEWS</a> з посиланням на <a href="https://www.ukrinform.ua/rubric-society/2833746-grupa-ukrainskih-voiniv-zaversila-reabilitaciu-v-polsi.html">Укрінформ</a>.</b>
      </p>
      <figure>
        <img src="https://1news.com.ua/wp-content/uploads/2019/12/zsu.jpeg"/>
      </figure>
      <p>Про це розповів співвласник центру “Добрий брат”, що діє у містечку Осєк Поморського воєводства на півночі Польщі, підприємець Маріуш Марковський.</p>
      <p>“Сьогодні завершилася реабілітація 12 українських воїнів, яка тривала три тижні ”, – повідомив Марковський.</p>
      <p>Він додав, що ще троє тяжкопоранених українців та одна особа супроводу залишаються у центрі для продовження реабілітаційного процесу.</p>
      <p>За словами Марковського, наступна група поранених українських воїнів у складі 20-25 осіб приїде на реабілітацію на початку березня наступного року.</p>
      <p>Як зазначив підприємець, з осені 2014 року в центрі побували понад 200 українських бійців, деякі з них по декілька разів. Здебільшого це військовослужбовці ЗСУ, але були й представники інших силових структур.</p>
      <p>Марковський зауважив, що функціонування центру здійснюється коштом пожертв приватних осіб із Польщі та України, а також за значної підтримки української громади в РП.</p>
      <p>“Добрий брат” – це громадський українсько-польський благодійний проєкт допомоги військовослужбовцям з України, які зазнали поранень у ході бойових дій на <a href="https://www.ukrinform.ua/tag-donbas">Донбасі</a>. Він розпочинався як приватна ініціатива Маріуша Марковського, який восени 2014 року вперше запросив на лікування в Польщу 28 українських десантників. У 2015 році був створений фонд “Добрий брат” для допомоги у реабілітації на тривалій основі.</p>
      <p>Центр в Осєку спеціалізується на реабілітації пацієнтів з ортопедичними й неврологічними захворюваннями, дисфункціями опорного апарату, органів слуху і зору, фантомним болем.</p>
    </article>
  </body>
</html>