<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793132/%DB%B6%DB%B0-%D9%87%D8%B2%D8%A7%D8%B1-%D9%86%DB%8C%D8%B1%D9%88-%D8%AF%D8%B1-%D8%AD%D9%88%D8%B2%D9%87-%D9%BE%D8%B1%D9%88%D8%B1%D8%B4%DB%8C-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D9%85%D8%B4%D8%BA%D9%88%D9%84-%D8%A8%D9%87-%D9%81%D8%B9%D8%A7%D9%84%DB%8C%D8%AA-%D9%87%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:34:42+00:00"/>
    <meta property="og:title" content="معاون وزارت آموزش و پرورش: ۶۰ هزار نیرو در حوزه پرورشی آموزش و پرورش مشغول به فعالیت هستند"/>
    <meta property="og:description" content="بوشهر- معاون برنامه‌ریزی امور تربیتی اداره کل مشاوره و امور تربیتی وزارت آموزش و پرورش گفت: نزدیک به ۶۰ هزار نیرو در حوزه پرورشی مشغول به فعالیت هستند."/>
  </head>
  <body>
    <article>
      <h1>معاون وزارت آموزش و پرورش: ۶۰ هزار نیرو در حوزه پرورشی آموزش و پرورش مشغول به فعالیت هستند</h1>
      <address>
        <time datetime="2019-12-09T10:34:42+00:00">09 Dec 2019, 10:34</time>
      </address>
      <p>به گزارش <a href="https://www.mehrnews.com/">خبرنگار مهر</a>، اکبر سرداری ظهر دوشنبه در همایش دو روزه علمی و آموزشی کشوری دست‌اندرکاران حوزه بهداشت روان و پیشگیری از آسیب‌های اجتماعی در بوشهر اظهار داشت: در بحث نیروی انسانی عملکردمان باید بر اساس احیایی معاونت پرورشی باشد.</p>
      <p>وی تصریح کرد: در حال حاضر نزدیک به ۶۰ هزار نیرو شامل مربی، معاون، مشاور، کانون‌ها، دارالقرآن‌ها، گروه‌های آموزشی، دبیران درس تفکر مشغول به فعالیت در حوزه پرورشی هستند.</p>
      <p>معاون برنامه‌ریزی امور تربیتی اداره کل مشاوره و امور تربیتی وزارت آموزش و پرورش اضافه کرد: ما برای رفع کمبودها شیوه‌نامه ترمیم نیروی انسانی را به همه استان‌ها ابلاغ کرده‌ایم و همچنین از ظرفیت شورای عالی آموزش و پرورش نیز استفاده کرده‌ایم.</p>
      <p>وی بابیان اینکه برای رفع کمبود نیروی انسانی در حوزه پرورشی تعدادی از نیروهای رسمی را در قالب حق‌التدریس به کار گرفتیم گفت: امسال ۱۷۲ هزار ساعت حق‌التدریس جذب کرده‌ایم تا بخشی از کمبود نیروی انسانی در بخش امور تربیتی جبران شود.</p>
      <p>سرداری بابیان اینکه در راستای برون سپاری برنامه‌ها ۸ دبیرخانه در سطح استان‌ها فعال کرده‌ایم افزود: جشنواره الگوهای برتر تدریس درس تفکر و سبک زندگی به میزبانی استان یزد، جشنواره تجارب برتر تربیتی به میزبانی استان اردبیل که امسال اختتامیه این دو جشنواره را خواهیم داشت.</p>
      <p>معاون برنامه‌ریزی امور تربیتی اداره کل مشاوره و امور تربیتی وزارت آموزش و پرورش تصریح کرد: گروه‌های آموزشی درس تفکر و سبک زندگی یکی دیگر از دبیرخانه‌های ما است که به میزبانی شهر تهران بوده و گروه‌های فعالیت‌های پرورشی نیز به میزبانی استان اصفهان است.</p>
      <p>سرداری اضافه کرد: این دبیرخانه‌ها در حال حاضر فعال هستند و به عنوان راهبر برنامه‌ها و فعالیت‌های ستاد به استان‌ها دارند نقش‌آفرینی می‌کنند.</p>
      <p>معاون برنامه‌ریزی امور تربیتی اداره کل مشاوره و امور تربیتی وزارت آموزش و پرورش خاطرنشان کرد: بحث ارتقا و توانمندسازی منابع انسانی حوزه پرورشی یکی دیگر از وظایف این اداره کل است که در سال گذشته ۲۸ میلیون ساعت دوره آموزشی برای پرسنل حوزه پرورشی برگزار شد.</p>
    </article>
  </body>
</html>