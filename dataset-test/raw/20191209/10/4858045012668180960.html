<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/kirk-douglas-aniversare-discreta-la-implinirea-varstei-de-103-ani_1411140.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T10:00:23+00:00"/>
    <meta property="og:title" content="Kirk Douglas, aniversare discretă la împlinirea vârstei de 103 ani"/>
    <meta property="og:description" content="Legendarul artist american Kirk Douglas, unul dintre starurile cele mai populare și mai influente în cinematografie în anii 1950 - 1960, a..."/>
  </head>
  <body>
    <article>
      <h1>Kirk Douglas, aniversare discretă la împlinirea vârstei de 103 ani</h1>
      <address><time datetime="2019-12-09T10:00:23+00:00">09 Dec 2019, 10:00</time> by <a rel="author">Roxana Ghiorghian</a></address>
      <p>
        <b>Legendarul artist american Kirk Douglas, unul dintre starurile cele mai populare și mai influente în cinematografie în anii 1950 - 1960, a împlinit, luni, 103 ani, fiind cel mai longeviv actor din istorie. Michael Douglas, fiul actorului, a dezvăluit că acesta își dorește o aniversare discretă, scrie Mediafax.</b>
      </p>
      <p>Invitat în urmă cu două săptămâni în emisiunea "Jimmy Kimmel Live", de pe postul ABC, actorul Michael Douglas a vorbit despre cum sunt aniversările unei persoane care a depășit vârsta de 100 de ani și despre faptul că tatăl său nu își dorește nimic altceva decât o cină cu familia.</p>
      <p>"M-a implorat, cu lacrimi în ochi. Hai să luăm cina în familie. Adu copiii", a spus Kirk Douglas, potrivit fiului acestuia, un alt star al Hollywood-ului.</p>
      <p>Michael Douglas a mai povestit că i-a organizat tatălui său niște petreceri grandioase începând cu cea de-a 100-a aniversare, dar că veteranul actor speră ca anul acesta să nu se mai întâmple acest lucru, potrivit Fox News.</p>
      <p>Anul trecut, Kirk Douglas - pe numele real Yssur Danielovitch - a stabilit, la 102 ani, un nou record de longevitate pentru un actor. Actorul Bob Hope deținea anterior recordul de longevitate, însă acesta a murit în 2003, la aproape două luni după ce împlinise 100 de ani. În ceea ce privește actrițele, Luise Rainer, recompensată cu două premii Oscar, a trăit 104 ani, până în decembrie 2014, în timp ce starul filmului "Pe aripile vântului" Olivia de Havilland este încă în viață, la 103 ani.</p>
      <p>Născut pe 9 decembrie 1916, în localitatea Amsterdam din statul american New York, Kirk Douglas a jucat în primul său film în 1946 - un noir clasic intitulat "Dragoste ciudată/ The Strange Love of Martha Ivers".</p>
      <p>S-a remarcat apoi în filme precum "Gunfight at the O.K. Coral", "Călăreţul singuratic/ Lonely Are the Brave" şi "Umbra unui uriaş/ Cast a Giant Shadow".</p>
      <p>Pe parcursul carierei sale prestigioase, Kirk Douglas a primit trei nominalizări la premiile Oscar, pentru rolurile interpretate în filmele "Van Gogh/ Lust for Life", "Urâtul şi frumosul/ The Bad and the Beautiful" şi "Champion".</p>
      <p>Deşi nu a câştigat niciodată Oscarul pentru interpretare, a primit din partea Academiei de film americane un premiu onorific, care i-a fost înmânat de Steven Spielberg în 1996.</p>
      <p>Ultimul rol pe marele ecran a fost cel din "Illusion" (2004), cu Bryan Cranston, regizat de Michael A. Goorjian.</p>
      <p>Kirk Douglas este și scriitor, având la activ mai multe romane și volume de memorii.</p>
    </article>
  </body>
</html>