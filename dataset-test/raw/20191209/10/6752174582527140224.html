<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-magyar-allampolgar-lett-a-mol-fehervar-fc-sztarja/"/>
    <meta property="og:site_name" content="lokál"/>
    <meta property="article:published_time" content="2019-12-09T10:50:58+00:00"/>
    <meta property="og:title" content="Magyar állampolgár lett a MOL Fehérvár FC sztárja"/>
    <meta property="og:description" content="Letette hétfőn az állampolgársági esküt a MOL Fehérvár FC zöld-foki szigeteki labdarúgója, Ianique dos Santos Tavares, azaz Stopira."/>
  </head>
  <body>
    <article>
      <h1>Magyar állampolgár lett a MOL Fehérvár FC sztárja</h1>
      <address><time datetime="2019-12-09T10:50:58+00:00">09 Dec 2019, 10:50</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/08/D_KOS20180801009-1156x960.jpg"/>
      </figure>
      <p>
        <b>Letette hétfőn az állampolgársági esküt a MOL Fehérvár FC zöld-foki szigeteki labdarúgója, Ianique dos Santos Tavares, azaz Stopira.</b>
      </p>
      <p>A játékos Cser-Palkovics András polgármester előtt mondta el magyarul az eskü szövegét.</p>
      <p>Az ünnepélyes pillanatokat követően kiemelte: hét és fél éve érkezett Magyarországra és nagyon jól érzi magát az országban. Mint mondta, Székesfehérvárt a második otthonának tekinti, s nagy boldogság számára, hogy mostantól magyar állampolgárként dolgozhat a fehérvári futballsikerekért.</p>
      <p>Stopira a legjobb magyarországi futballélményei közé sorolta az első bajnoki cím megszerzését, valamint az előző szezonból az Európa-liga csoportkörös szereplést és a Magyar Kupa-elsőséget. Jelezte, hogy hosszabb távra tervez Magyarországon, akár a karrierje végéig is szívesen maradna a Fehérvár keretének tagja, ahol jelenleg ő a harmadik legrégebbi tag, csak Vinícius Paulo és Kovács István érkezett nála korábban az együtteshez.</p>
      <p>A balhátvéd hangsúlyozta, hogy idén szeretné megnyerni mind a bajnokságot, mind a Magyar Kupát, ami klubtörténeti tett lenne, hiszen korábban a Fehérvárnak ez nem sikerült egy szezonon belül.</p>
      <p>Cser-Palkovics András rámutatott, hogy sok olyan határon túli és külföldi sportoló van, aki hosszú éveket tölt el Fehérváron, ahol aztán otthonra is talál. Közéjük tartozik Stopira is, aki sokat tett a magyar és a fehérvári labdarúgásért – tette hozzá.</p>
      <p>A 31 éves Stopira 2012 júliusa óta futballozik Székesfehérváron, kétszeres magyar bajnok, egyszeres kupagyőztes. A Fehérvárban összesen 224-szer lépett pályára, ezeken a mérkőzéseken 18 gólt szerzett, az NB I-ben 166 mérkőzésen 14 gólja van. Harmincegyszeres zöld-foki szigeteki válogatott, egy találata van címeres mezben.</p>
      <p>Stopira a harmadik külföldi fehérvári játékos Loic Nego és a Vinícius Paulo után, aki magyar állampolgár lett.</p>
    </article>
  </body>
</html>