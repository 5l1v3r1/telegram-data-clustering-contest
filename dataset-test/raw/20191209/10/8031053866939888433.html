<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b1%ce%bd%cf%84%ce%b9%cf%80%cf%84%ce%ad%cf%81%ce%b1%cf%81%cf%87%ce%bf%cf%82-%ce%b9%ce%b1%cf%84%cf%81%ce%af%ce%b4%ce%b7%cf%82-%ce%b7-%ce%b5%ce%bb%ce%bb%ce%ac%ce%b4%ce%b1-%cf%87%cf%81%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T10:56:58+00:00"/>
    <meta property="og:title" content="Αντιπτέραρχος Ιατρίδης: «Η Ελλάδα χρειάζεται εθνικό συναγερμό σε περίπτωση που φτάσει σε μια “κατάσταση” με την Τουρκία»"/>
    <meta property="og:description" content="«Η συμφωνία Τουρκίας – Λιβυής θα παράγει αποτελέσματα»"/>
  </head>
  <body>
    <article>
      <h1>Αντιπτέραρχος Ιατρίδης: «Η Ελλάδα χρειάζεται εθνικό συναγερμό σε περίπτωση που φτάσει σε μια “κατάσταση” με την Τουρκία»</h1>
      <address>
        <time datetime="2019-12-09T10:56:58+00:00">09 Dec 2019, 10:56</time>
      </address>
      <p>
        <b>«Η συμφωνία Τουρκίας – Λιβυής θα παράγει αποτελέσματα»</b>
      </p>
      <p>Τη συνεργασία Τουρκίας – Λιβυής και τις σχέσεις με την Ελλάδα, σχολίασε ο αντιπτέραρχος Κώστας Ιατρίδης, τονίζοντας ότι η χώρα μας χρειάζεται εθνική ομοψυχία και εθνικό συναγερμό σε περίπτωση που η κατάσταση με τη γειτονική χώρα φτάσει στα άκρα.</p>
      <p>«Αυτά που κάνουμε τώρα, την επιθετική διπλωματία, θα μπορούσαμε να την κάνουμε πριν. Αυτά που έκανε η Τουρκία μας τα είπε. Η Τουρκία έχει το χάρισμα ότι ό,τι σκέπτεται και επιδιώκει το λέει και όταν βρει την ευκαιρία το κάνει πραγματικότητα. Δείτε το 1974, δείτε τα Ίμια και δείτε και τώρα. Αυτό θα το προλαβαίναμε. Γιατί δεν το προλάβαμε; Έχουμε εθνική στρατηγική; Φωνάζουμε συνέχεια ότι πρέπει να την αποκτήσουμε, πρέπει να συνεννοηθούμε. Να έχουμε μια εθνική ομοψυχία, να έχουμε εθνικό συναγερμό, ότι κάποτε με την Τουρκία, όπως το πάει, θα μπορεί να φτάσουμε σε μια κατάσταση», δήλωσε μεταξύ άλλων ο αντιπτέραρχος στον Alpha και το «Εκτός Γραμμής», με τους Τάκη Χατζή και Λίδα Μπόλα και συνέχισε:</p>
      <p>«Γιατί αυτά που κάνουμε τώρα δεν τα κάναμε πιο πριν; Γιατί δεν φροντίσαμε με την Ιταλία, την Αλβανία, την Αίγυπτο και την Κύπρο να κάνουμε ΑΟΖ; Δεν θα υπήρχε κανένα πρόβλημα, ούτε θα ανεβάζαμε την ένταση. Αυτό που έγινε με τη Λιβύη γιατί το επιτρέψαμε να γίνει και να φτάσουμε στο δια ταύτα. Γιατί η συμφωνία αυτή, που δεν είναι σύμφωνο, είναι μια κανονική συμφωνία, παράγει αποτελέσματα. Δεν είναι μνημόνιο συνεργασίας, δεν καταγράφονται μέσα προθέσεις. Είναι δεσμεύσεις και είναι μεταξύ δύο κρατών αναγνωρισμένων από τον ΟΗΕ, δηλαδή και από εμάς. Άρα δυστυχώς για εμάς, παράγει αποτελέσματα, όχι νομιμότητα, και θα τα αντιμετωπίσουμε μπροστά μας με την προκλητικότητα της Τουρκίας».</p>
    </article>
  </body>
</html>