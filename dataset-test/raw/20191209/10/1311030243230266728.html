<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1628461/------"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T10:36:00+00:00"/>
    <meta property="og:title" content="পন্তকে ধোনির নাম নিয়ে খোঁচা, বিরক্ত কোহলি"/>
    <meta property="og:description" content="তিরুঅনন্তপুরমে কাল পন্তের প্রতিটা ভুলের সঙ্গে সঙ্গে গ্যালারি ‘ধোনি-ধোনি’ চিৎকারে মুখরিত হয়ে উঠেছিল। এতে খেপেছেন ভারত-অধিনায়ক বিরাট কোহলি"/>
  </head>
  <body>
    <article>
      <h1>পন্তকে ধোনির নাম নিয়ে খোঁচা, বিরক্ত কোহলি</h1>
      <address><time datetime="2019-12-09T10:36:00+00:00">09 Dec 2019, 10:36</time> by <a rel="author">অনলাইন ডেস্ক</a></address>
      <p>অনেক দিন পর কাল ৩০ রানের বেশি একটা ইনিংস খেলেছেন। এর আগে সর্বশেষ ১০টি আন্তর্জাতিক ইনিংসে ৩০ পেরোতে পারেননি ঋষভ পন্ত। অথচ তাঁকে মনে করা হচ্ছে সীমিত ওভারের ক্রিকেটে ভারতের সবচেয়ে সম্ভাবনাময় উইকেটকিপার-ব্যাটসম্যান। ব্যাটিংয়ের এই দশা, কিপিংও ঠিকঠাক হচ্ছে না ইদানীং। যে কারণে পন্তকে সমানে দুয়ো দিয়ে যাচ্ছেন ভারতীয় দর্শকেরা। কাল সে দুয়ো শুনে খেপেছেন ভারত অধিনায়ক বিরাট কোহলি।</p>
      <p>দর্শকেরা অবশ্য কাল তিরুঅনন্তপুরমে একটু বেশিই খেপিয়েছেন পন্তকে। ওয়েস্ট ইন্ডিজের বিপক্ষে ম্যাচে ব্যাট হাতে ২২ বলে ৩৩ করলেও কিপিংটা পন্ত করেছেন খুব বাজে। ইদানীং এটা নিয়মিতই হচ্ছে পন্তের। প্রায় প্রতি ম্যাচেই ক্যাচ পড়ছে তাঁর গ্লাভস থেকে। ওদিকে ব্যাটিংয়ের টেকনিক নিয়ে সমালোচিত হচ্ছেন বারবার। কিন্তু পিঞ্চ হিটিংয়ের কারণে তাঁকে বাদ দিচ্ছে না ভারত। কোচ রবি শাস্ত্রী ও অধিনায়ক বিরাট কোহলি আগামী বছর টি-টোয়েন্টি বিশ্বকাপেও খেলাতে চান তাঁকে।</p>
      <p>
        <b>তিরুঅনন্তপুরমে কাল পন্তের প্রতিটা ভুলের সঙ্গে সঙ্গে গ্যালারি ‘ধোনি-ধোনি’ চিৎকারে মুখরিত হয়ে উঠেছিল। এতে খেপেছেন ভারত-অধিনায়ক বিরাট কোহলি</b>
      </p>
      <p>কিন্তু দর্শকদের ধৈর্য যে বাঁধ মানছে না! তিরুঅনন্তপুরমে কাল পন্তের প্রতিটা ভুলের সঙ্গে সঙ্গে গ্যালারি ‘ধোনি-ধোনি’ চিৎকারে মুখরিত হয়ে উঠেছে। যার মানে হচ্ছে, পন্তকে বাদ দিয়ে ধোনিকে ফেরানো হোক দলে। টেস্ট দলে ঋদ্ধিমান সাহাকে মেনে নিলেও সীমিত ওভারের দলে যেন পন্তকে মানতেই পারছেন না অনেকেই। <br/>কোহলি অবশ্য আগেও বলেছিলেন, ধোনির নাম নিয়ে পন্তকে চাপে ফেলাটা অন্যায় এবং অসম্মানজনক কিন্তু একের পর এক বাই রান দিতে দেখে এবং রিভিউ নেওয়ার জন্য অধিনায়ককে বিভ্রান্ত করতে দেখে দর্শকেরা খেপে উঠেছেন।<br/><br/>দর্শকদের কোহলি বেশ কয়েকবার অনুরোধ করেছেন এমনটা না করতে। কিন্তু সেই অনুরোধ রাখেননি দেখে শেষ পর্যন্ত ধৈর্য হারিয়েছেন কোহলিও। রীতিমতো ক্ষুব্ধ মনে হচ্ছিল তাঁকে, বাউন্ডারিতে ফিল্ডিং করা অবস্থায় বেশ বিরক্তি নিয়েই দর্শকদের সঙ্গে কয়েকবার কথা চালাচালি করেছেন।</p>
      <p>কিন্তু দর্শকেরা শুনলে তো!</p>
    </article>
  </body>
</html>