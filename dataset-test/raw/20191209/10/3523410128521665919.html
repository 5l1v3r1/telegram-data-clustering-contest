<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644358/%D9%81%DB%8C%D9%86%D8%A7%D9%84-%DA%AF%D8%B1%D9%86%D8%AF%D9%BE%D8%B1%DB%8C-%D8%A7%D8%B2-%D9%85%D8%B3%D8%A7%D8%A8%D9%82%D8%A7%D8%AA-%D8%A7%D9%84%D9%85%D9%BE%DB%8C%DA%A9-%D8%B3%D9%86%DA%AF%DB%8C%D9%86%E2%80%8C%D8%AA%D8%B1-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T10:13:00+00:00"/>
    <meta property="og:title" content="فینال گرندپری از مسابقات المپیک سنگین‌تر بود"/>
    <meta property="og:description" content="سرمربی تیم ملی پاراتکواندو ایران گفت: مسابقات فینال گرندپری رقابت‌های مرگ و زندگی بود و این مسابقات از المپیک سنگین‌تر بود."/>
  </head>
  <body>
    <article>
      <h1>
        <a href="https://www.bultannews.com/fa/news/644358/%D9%81%DB%8C%D9%86%D8%A7%D9%84-%DA%AF%D8%B1%D9%86%D8%AF%D9%BE%D8%B1%DB%8C-%D8%A7%D8%B2-%D9%85%D8%B3%D8%A7%D8%A8%D9%82%D8%A7%D8%AA-%D8%A7%D9%84%D9%85%D9%BE%DB%8C%DA%A9-%D8%B3%D9%86%DA%AF%DB%8C%D9%86%E2%80%8C%D8%AA%D8%B1-%D8%A8%D9%88%D8%AF">فینال گرندپری از مسابقات المپیک سنگین‌تر بود</a>
      </h1>
      <h2>سرمربی تیم ملی پاراتکواندو ایران گفت: مسابقات فینال گرندپری رقابت‌های مرگ و زندگی بود و این مسابقات از المپیک سنگین‌تر بود.</h2>
      <address><time datetime="2019-12-09T10:13:00+00:00">09 Dec 2019, 10:13</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پیام خانلرخانی در خصوص عملکرد ملی‌پوشان تکواندو در فینال رقابت‌های گرندپری 2019 اظهار داشت: با توجه به حساسیتی که بازی‌ها داشت این رقابت‌ها آخرین خان برای ملی‌پوشان بود. نیاز به کسب نتیجه در این مسابقات باعث شده بود تا فشار و استرس طبیعی روی ملی‌پوشان وجود داشته باشد. این فشار بالای مسابقات از دست دادن امتیازات در لحظات پایانی را تا حدودی طبیعی می‌کرد، اما خدا را شکر که دو سهمیه المپیک را کسب کردیم و در مجموع بچه‌ها عالی کار کردند. </p>
      <p>وی تصریح کرد: امیدوارم سجاد مردانی نیز در مسابقات گرنداسلم سهمیه را کسب و حریف کره‌ای خود را شکست بدهد. مردانی در مسابقات فینال گرندپری عالی بود و قطعا اگر بازی فینال روز نخست برگزار می‌شد به مدال طلا دست پیدا می‌کرد. شکست در دیدار فینال چیزی از ارزش‌های مردانی کم نخواهد کرد و دلم روشن است در گرند اسلم با کسب بهترین مدال سومین سهمیه المپیک را نیز کسب خواهد کرد.</p>
      <p>سرمربی تیم ملی پاراتکواندو با تاکید بر آماده‌سازی روانی مردانی تصریح کرد: مردانی بازیکن بسیار باهوش و باتجربه‌ای است. او باید از لحاظ روانی خود را آماده رقابت‌های گرنداسلم کند و کادرفنی تیم ملی نیز کادر بزرگی است. فریبرز عسکری از نظر روانشناسی یکی از بهترین مربیان است و قطعا می‌داند او را در این مدت کوتاه چگونه برای مسابقات آماده کند تا سهمیه سوم را کسب کنیم. رقابت‌های گرند اسلم نیز در 10 روز آینده برگزار خواهد شد و مردانی از آمادگی جسمانی بالای برخوردار است و تنها نیازمند ریکاوری روحی و روانی است. </p>
      <p>خانلرخانی در خصوص دریافت ضربات چرخشی از سوی بازیکنان تیم ملی تکواندو یادآور شد: این موضوع به بحث تمرکز بازیکنان ارتباط داشت و فشار مسابقات نیز واقعا زیاد بود. مسابقات فینال گرندپری برای ملی‌پوشان مسابقات مرگ و زندگی بود. همانطور که گفتم اعتقاد دارم اگر مردانی در روز نخست مسابقات فینال خود را برگزار می‌کرد، حریف کره‌ای را شکست می‌داد. مردانی در مسابقات گرندپری ژاپن در راند طلایی مغلوب این بازیکن شد و در گرند اسلم سال گذشته نیز او را شکست داد.</p>
      <p>وی خاطرنشان کرد: باید حق بدهیم و نمی‌توانیم به بچه‌ها خرده بگیریم چرا در لحظات آخر این اتفاقات افتاد. حریفان کره‌ای مردانی و حسینی بدون هیچ استرسی در مسابقه حاضر شدند و تنها کسی که با اختلاف نزدیک مغلوب دای هون لی شد، میرهاشم حسینی بود. لی تمام حریفان خود را با اختلاف شکست داد و تنها کسی که در المپیک توانایی شکست این کره‌ای را دارد میرهاشم حسینی است.</p>
      <p>سرمربی تیم تکواندو شهرداری ورامین عنوان کرد: اعتقاد دارم فینال گرندپری از مسابقات المپیک سنگین‌تر بود و یک لحظه غفلت باعث از دست رفتن سهمیه المپیک می‌شد. قطعا با تدابیر کادرفنی این نواقص نیز برطرف خواهد شد، چرا که بازیکنان ما بارها مقابل رقبای خود بازی کردند و فقط در این مسابقات ضربات چرخشی دریافت کردند و در مسابقات قبل شاهد چنین اتفاقاتی نبود.</p>
      <p>خانلرخانی در پایان گفت: میرهاشم در مسابقات گذشته تکواندوکار چینی را شکست داده بود و نمی‌توان روی یک بازی نظر داد که بازیکنان ما ضعف بزرگی دارند. خدا را شکر می‌کنیم که میرهاشم حسینی سهمیه را کسب کرد و مردانی نیز نشان داده است که مرد روزهای سخت است و به امید خدا در مسابقات گرند اسلم سهمیه سوم را کسب خواهد کرد. </p>
    </article>
  </body>
</html>