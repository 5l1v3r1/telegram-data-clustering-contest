<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.4actionsport.it/finalenduro-chiudera-enduro-world-series-electric/"/>
    <meta property="og:site_name" content="4ActionSport"/>
    <meta property="article:published_time" content="2019-12-09T10:02:13+00:00"/>
    <meta property="og:title" content="FinalEnduro chiuderà Enduro World Series Electric"/>
    <meta property="og:description" content="La tappa finale della prima serie mondiale di eMTB targata Enduro World Series si aggiunge al lungo weekend di mountain bike e outdoor a fine settembre 2020"/>
  </head>
  <body>
    <article>
      <h1>FinalEnduro chiuderà Enduro World Series Electric</h1>
      <h2>La tappa finale della prima serie mondiale di eMTB targata Enduro World Series si aggiunge al lungo weekend di mountain bike e outdoor a fine settembre 2020.</h2>
      <address><time datetime="2019-12-09T10:02:13+00:00">09 Dec 2019, 10:02</time> by <a rel="author" href="http://www.4actionsport.it/author/cristianoguarco/" target="_blank">Cristiano Guarco</a></address>
      <figure>
        <img src="http://www.4actionsport.it/wp-content/uploads/2019/12/EWS-E-640x427.jpg"/>
        <figcaption>Grande attesa per Enduro World Series Electric 2020</figcaption>
      </figure>
      <p>Dopo l’annuncio a sorpresa di qualche settimana fa a proposito della nascita della <b>serie EWS-E dedicata alle eBike</b>, arriva il momento fare un po’ di luce sul percorso che porterà <a href="http://www.finaleoutdoorresort.com/finalenduro/">Finale Ligure</a> a ospitare la tappa finale del nuovo circuito e a essere di nuovo in prima linea in un’altra importante fase dello sviluppo del settore mountain bike, in questo caso eMTB.</p>
      <p>Finale Ligure è oggi una delle più importanti e accoglienti destinazioni a misura di mountain bike al mondo anche perché con il passare degli anni ha sempre vissuto con grande entusiasmo e coinvolgimento l’evoluzione di questo sport in ogni sua forma. Le persone che a oggi continuano ad avvicendarsi all’interno del Comitato Organizzatore delle manifestazioni MTB del finalese non si sono mai solo limitate ad assistere al cambiamento, ma con un certo spirito di responsabilità e un pizzico di incoscienza hanno sempre innovato e sperimentato, accumulando esperienza e sensibilità. Tutto questo contribuisce oggi a rendere il finalese un’ambiente ideale, stimolante e di confronto verso ciò che c’è di nuovo nel mercato e così sta succedendo anche per il mondo delle eBike.</p>
      <p>Durante le recenti stagioni sono stati ripuliti e recuperati dei sentieri, rivolti sia alle eBike tanto quanto alle mountain bike, dove viene indicata come preferenziale la percorrenza in salita. Ad oggi se ne contano sette, uno dei quali ospita il <b>Voltage</b>, l’evento endurance appositamente pensata per le eBike che si svolge sull’Altopiano delle Manie in concomitanza con la 24H of Finale. Questi trail sono già inclusi nella <a href="http://www.bikehotelsfinaleligure.it/images/finaleligure-trail-map/cartina-mtb-finale-ligure-trails.pdf">nuova mappa sentieristica uscita nel 2018</a>.</p>
      <figure>
        <iframe src="https://www.youtube.com/embed/vFJK9nsSXIs" width="560" height="315" data-service="Youtube" scrolling="no"/>
      </figure>
      <p>Se da tempo quindi il finalese guarda alle eBike con interesse, è alla fine del 2018 che si muove un primo passo sostanziale a livello di eventi con l’<b>EWS E-Bike Test</b>: due giorni di riding e gara uniti da momenti di confronto e brain storming tra organizzatori, atleti e membri dell’industria alla ricerca del miglior format possibile. All’incirca nello stesso periodo Finale Ligure ha ospitato anche un altro importantissimo avvenimento in cui una delle aziende leader del settore <b>Bosch eBike Systems</b> ha riunito tutti i principali costruttori di bici al mondo per presentare la propria nuova linea di motori di quarta generazione montati sulle eBike a partire dal 2020. Sebbene si sia trattato di un evento a porte chiuse e dedicato all’industria, fa emergere ancora una volta il valore della destinazione e la sua centralità nel settore bike.</p>
      <figure>
        <img src="http://www.4actionsport.it/wp-content/uploads/2019/12/EWS18_EBikeTest_Race-0165-640x426.jpg"/>
        <figcaption>In eMTB sui trail del Finalese</figcaption>
      </figure>
      <p>In ultima battuta ma non certo per importanza, la crescente partecipazione del settore e-bike alla fiera <a href="http://www.flow-festival.it/">FLOW Outdoor Festival</a> del 2019 che ha registrato numeri record e che proietta il Finalese direttamente all’edizione 2020 quando con ogni probabilità si assisterà a un ulteriore incremento del numero di brand di bici a pedalata assistita e attività dedicate. In questo clima si assiste alla crescita del numero delle eBike a noleggio presso i centri del finalese, le flotte test e i servizi come le colonnine di ricarica messe a disposizione dai bike hotel e dai negozi. In questo clima propizio Finale Ligure e il Finalese si preparano ad ospitare questa <a href="https://www.enduroworldseries.com/race/e-series/ews-e-finale-/202049/">nuova elettrizzante avventura dell’EWS-E</a>.</p>
      <p>
        <i>[fonte: comunicato stampa]</i>
      </p>
    </article>
  </body>
</html>