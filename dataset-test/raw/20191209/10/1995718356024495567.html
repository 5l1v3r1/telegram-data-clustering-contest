<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153813-gruzynu-iakyj-zi-spilnykamy-na-volyni-pobyv-zhinok-i-pograbuvav-budynok-mozhut-daty-15-rokiv-tyurmy"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T10:41:00+00:00"/>
    <meta property="og:title" content="Грузину, який зі спільниками на Волині побив жінок і пограбував будинок, можуть дати 15 років тюрми"/>
    <meta property="og:description" content="26-річного громадянина Республіки Грузія можуть заґратувати на 15 років за розбій на Волині."/>
  </head>
  <body>
    <article>
      <h1>Грузину, який зі спільниками на Волині побив жінок і пограбував будинок, можуть дати 15 років тюрми</h1>
      <address>
        <time datetime="2019-12-09T10:41:00+00:00">09 Dec 2019, 10:41</time>
      </address>
      <p>26-річного громадянина Республіки Грузія можуть заґратувати на 15 років за розбій на Волині.<br/><br/>Про це повідомляє пресслужба прокуратури Волині.<br/><br/>Прокуратура Волинської області оскаржить вирок Нововолинського міського суду, яким 26-річному громадянину Республіки Грузія, визнаному винним у незаконному поводженні зі зброєю та розбої, вчиненому за попередньою змовою групою осіб, поєднаному з проникненням у житло, спрямованому на заволодіння майном у особливо великих розмірах, призначено покарання у виді 13 років позбавлення волі із конфіскацією майна.<br/><br/>Над ранок 23 березня 2017 року молодик зі ще двома особами, матеріали щодо яких виділені в окреме провадження, прихопивши з собою усе необхідне для вчинення злочину, розбили вікно у будинку в селі Морозовичі Іваничівського району, проникли у помешкання й напали на двох жінок, які там перебували.<br/><br/>Побивши й зв’язавши їх скотчем, нападники виламали зі стіни сейф, заволоділи грішми й ювелірними виробами на суму майже 1,5 мільйона гривень та втекли.<br/><br/>Наприкінці квітня 2017 року молодика затримали правоохоронці на Харківщині, вилучивши у нього при цьому пістолет Макарова з набоями. Відтоді він перебуває під вартою.<br/><br/>Оскаржуючи вирок суду першої інстанції, прокурори наполягатимуть на призначенні йому покарання у виді 15 років позбавлення волі з конфіскацією майна.<br/><br/>Один зі спільників нападника перебуває в розшуку, особу іншого встановлюють.</p>
    </article>
  </body>
</html>