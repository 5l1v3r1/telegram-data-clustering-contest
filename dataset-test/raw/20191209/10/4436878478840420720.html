<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/192430/reforc/al/metro/bus/llancadora/alternatives/talls/rodalies/al/nadal/obres/glories"/>
    <meta property="og:site_name" content="www.naciodigital.cat"/>
    <meta property="article:published_time" content="2019-12-09T10:54:00+00:00"/>
    <meta property="og:title" content="Reforç al metro i bus llançadora, les alternatives als talls a Rodalies al Nadal per les obres de Glòries"/>
    <meta property="og:description" content="La circulació de trens a les línies R3, R4 i R12 quedarà interrompuda entre Arc de Triomf i Sant Andreu entre el 21 de desembre i el 5 de gener"/>
  </head>
  <body>
    <article>
      <h1>Reforç al metro i bus llançadora, les alternatives als talls a Rodalies al Nadal per les obres de Glòries</h1>
      <h2>La circulació de trens a les línies R3, R4 i R12 quedarà interrompuda entre Arc de Triomf i Sant Andreu entre el 21 de desembre i el 5 de gener</h2>
      <address>
        <time datetime="2019-12-09T10:54:00+00:00">09 Dec 2019, 10:54</time>
      </address>
      <p>El servei de les línies R3, R4 i R12 de Rodalies quedarà interromput entre les estacions barcelonines d'Arc de Triomf i Sant Andreu Arenal des del dissabte 21 de desembre i fins al diumenge 5 de gener, degut a les obres de construcció dels túnels vials de la plaça de les Glòries. En roda de premsa aquest dilluns, la directora de Rodalies de Catalunya, Mayte Castillo, ha explicat que s'habilitaran alternatives per superar aquests talls: es reforçarà el servei de l'L1 de Metro i s'habilitarà un autobús llançadora entre les estacions de Sant Andreu Arenal, La Sagrera i Clot Aragó.<br/><br/>Els trens de les línies R3 i R4 nord iniciaran i finalitzaran el seu recorregut a Sant Andreu Arenal. Per continuar el viatge els passatger podran optar per la línia 1 del metro, que s'atura a les estacions de Rodalies de , Arc de Triomf i Catalunya, entre d’altres. En aquest període TMB reforçarà el seus servei amb tres trens en hora punta, els dies laborables<br/><br/>Pel que fa al bus llançadora, aquest circularà entre les estacions de Sant Andreu Arenal, La Sagrera (L1, L5, L9 Nord i L10 de Metro) i Clot Aragó (R1, R2, R4 sud de Rodalies i L1 i L2 de Metro) per l’Avinguda Meridiana. Aquest servei de reforç es prestarà diàriament entre les 06.00 i les 10.00 i de 16 a 20.00 hores amb busos articulats de TMB i una freqüència de 7-8 minuts<br/><br/>"Fem les obres en període de Nadal per afectar els menys usuaris possibles", ha dit la presidenta de Transports Metropolitans de Barcelona (TMB), Rosa Alarcón, que ha xifrat en uns 15 minuts l'increment del temps de viatge degut als talls.<br/><br/>El gerent de Mobilitat i Infraestructures de Barcelona, ​​Manuel Valdés, ha detallat que aquesta actuació permetrà reforçar els túnels de les línies R3 i R4, i que consisteixen a col·locar 46 bigues de reforç en una longitud de 50 metres lineals de túnel ferroviari.<br/><br/>Per a aquests treballs és necessari retirar la catenària, cosa que obliga a interrompre el servei: "Ja s'ha passat per sota de l'R2 sense cap incident remarcable. També s'han realitzat obres de reforç per sota de l'L1 de Metro", ha dit .<br/><br/><b>Les afectacions</b><br/><br/>Durant l'execució de les obres, les línies R3 (L'Hospitalet-Vic-Puigcerdà), R4 Nord (Barcelona-Manresa), R12 (Barcelona-Lleida per Manresa), i R4 sud (Barcelona-Sant Vicenç de Calders per Vilafranca) tindran afectacions en el seu servei al restar interrompuda la circulació entre Sant Andreu Arenal i Arc de Triomf.<br/><br/>Els tres de la línia R4 sud (Sant Vicenç de Calders-Badalona) circularan amb normalitat fins a Arc de Triomf i continuaran desviats cap a Badalona (passant per Clot Aragó) on iniciaran o finalitzaran el seu recorregut.<br/><br/>Els serveis de la línia R12 circularan desviats per Passeig de Gràcia, per la qual cosa no efectuaran parada a Plaça de Catalunya, Arc de Triomf, Sant Andreu Arenal i Torrebaró.<br/><br/>Durant el període d’obres i amb l’objectiu de facilitar i simplificar l’operació ferroviària que es durà a terme a Sant Andreu Arenal es modificaran els horaris dels trens de les línies R3 i R4.<br/><br/>Amb l’objectiu de facilitar la mobilitat dels viatgers, s’ha acordat que els títols de transport de Renfe, no integrats, seran vàlids per a accedir al Metro a les estacions de Rambla Just Oliveras, Sants Estació, Passeig de Gràcia, Catalunya, Arc de Triomf, Clot, Fabra i Puig, Sant Andreu, La Sagrera, i Cornellà Centre.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>