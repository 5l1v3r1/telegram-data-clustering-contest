<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/cyberpunk-2077-joval-nagyobb-lehet-a-terkep-mint-gondolnank/51999"/>
    <meta property="og:site_name" content="PC Guru"/>
    <meta property="article:published_time" content="2019-12-09T10:54:00+00:00"/>
    <meta property="og:title" content="Cyberpunk 2077 – Jóval nagyobb lehet a térkép, mint gondolnánk"/>
    <meta property="og:description" content="A Cyberpunk 2077 kiszivárgott térképe sokak szerint kicsinek tűnt, a Redditen azonban az E3-as demóval bizonyították, hogy ez nem igaz."/>
  </head>
  <body>
    <article>
      <h1>Cyberpunk 2077 – Jóval nagyobb lehet a térkép, mint gondolnánk</h1>
      <address><time datetime="2019-12-09T10:54:00+00:00">09 Dec 2019, 10:54</time> by <a rel="author">SteelSaint</a></address>
      <p>
        <b>A Cyberpunk 2077 kiszivárgott térképe sokak szerint kicsinek tűnt, a Redditen azonban az E3-as demóval bizonyították, hogy ez nem igaz.</b>
      </p>
      <ul>
        <li>Kiszivárgott a Cyberpunk 2077 térképe</li>
        <li>Ami sokak szerint túlságosan is kicsinek tűnt</li>
        <li>A 2018-as E3-as demó útvonalát végigkövetve rajta viszont látható, hogy mekkora területről beszélünk</li>
      </ul>
      <p>Ahogy arról pár napja írtunk, <a href="https://www.pcguru.hu/hirek/johet-egy-pillantas-a-cyberpunk-2077-terkepere/51893">kiszivárgott</a> a netre a Cyberpunk 2077 térképe, méghozzá a The World of Cyberpunk 2077 című könyvnek hála, melynek a borítóján ott szerepel a cselekménynek helyszínt adó Night City utcahálózata is. Ezt látva azonban többen is elkezdtek aggodalmaskodni, mondván a térkép meglehetősen kicsinek tűnik egy ilyen nagyszabású játékhoz.</p>
      <figure>
        <img src="https://www.pcguru.hu/uploads/gallery/mid/cyberpunk-2077-jatekkepek-e88e821963fa92c90e83-mid.jpg"/>
      </figure>
      <p>Aggodalomra azonban semmi ok, egy igen kreatív és sok szabadidővel rendelkező Reddit felhasználó nemrég ugyanis egy nagyon leleményes módszerrel bizonyította Night City valódi méreteit: berajzolta a könyv borítójára azt az útvonalat, amit a 2018-as E3-on bemutatott, igen hosszú demóban bejárhattunk. Így egyből jól látszódik, hogy a városnak csak egy kis szegletét érintettük eddig. A kép alább látható, a pirossal jelzett útvonal pedig V apartmanjától vezet Dr. Vectorig, utána a találkozóig Meredith Stouttal, végül pedig a Maelstrom búvóhelyig.</p>
      <figure>
        <img src="https://www.pcguru.hu/uploads/editors/cyberpunk-2077-map-meret-01.jpg"/>
      </figure>
      <p>Látható tehát, hogy a demóban csak a város egy kis szeletét érintettük, plusz arról se feledkezzünk meg, hogy a CD Projekt RED szerint a város vertikálisan is igen nagy lesz, azaz az egyes épületekben nem csak egy emeletet fedezhetünk majd fel.</p>
      <figure>
        <iframe src="https://www.youtube.com/embed/vjF9GgrY9c0" width="595" height="385" data-service="Youtube" scrolling="no"/>
      </figure>
      <h3>Kapcsolódó információk</h3>
      <p><b><a href="https://www.pcguru.hu/jatek/cyberpunk-2077-megjelenes/2440">Cyberpunk 2077 megjelenés</a>:</b> 2020. április 16.</p>
      <p><b><a href="https://www.pcguru.hu/jatek/cyberpunk-2077-gepigeny/2440">Cyberpunk 2077 gépigény</a>:</b> még nem ismert</p>
      <p>
        <b>
          <a href="https://www.pcguru.hu/jatek-leirasok/cyberpunk-2077-hirek/2440">Cyberpunk 2077 hírek</a>
        </b>
      </p>
    </article>
  </body>
</html>