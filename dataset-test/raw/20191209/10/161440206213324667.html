<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/salute/2019/12/09/mandigos-la-sardegna-in-tavola-al-via-il-progetto-di-educazione-a-69-962663.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T10:33:12+00:00"/>
    <meta property="og:title" content="&quot;Mandigos, la Sardegna in tavola&quot;: il progetto di educazione alimentare nelle scuole"/>
    <meta property="og:description" content="Salute - Approfondisci su L'Unione Sarda.it"/>
  </head>
  <body>
    <article>
      <h6 class="kicker">L'iniziativa</h6>
      <h1>"Mandigos, la Sardegna in tavola": il progetto di educazione alimentare nelle scuole</h1>
      <h2>In programma seminari formativi con l'obiettivo di rafforzare le competenze di docenti, genitori e alunni</h2>
      <address>
        <time datetime="2019-12-09T10:33:12+00:00">09 Dec 2019, 10:33</time>
      </address>
      <p>La tavola e il cibo di qualità per insegnare ai più giovani il valore degli alimenti: arriva nell'Isola il progetto "Mandigos - la Sardegna in tavola", programma di educazione alimentare finanziato dalla Regione Autonoma della Sardegna e realizzato da Laore Sardegna in collaborazione con l'Ufficio Scolastico Regionale, con i Consorzi regionali di tutela DOP e IGP e le Associazioni di Categoria.</p>
      <p>In programma seminari formativi con l'obiettivo di rafforzare le competenze.</p>
      <p>Sapere quello che si mette in tavola è la base per poter scegliere un cibo salubre e di qualità: e per essere consumatori consapevoli occorre conoscere e riconoscere i prodotti, le tecniche di coltivazione e di trasformazione, i marchi. Imparare ad assaporare i piatti e le materie prime fondamento della cultura culinaria sarda da millenni.</p>
      <p>Già nel suo nome in lingua sarda #Mandigos (cibo-alimenti), il progetto racchiude il legame fra il buon cibo e i prodotti di qualità e a filiera corta della nostra Isola.</p>
      <p>Tutti i partecipanti, dai bambini agli adulti, potranno così conoscere meglio gli alimenti di qualità sardi, guidati da esperti e con l'ausilio dei produttori.</p>
      <p>Quattro sono le azioni previste. La prima si sviluppa attraverso un ciclo di sei seminari, uno per ogni aerea geografica di riferimento degli istituti aderenti al progetto, e punta a rafforzare le competenze di insegnanti e genitori sulle “politiche di comunicazione e di educazione alimentare”. È incentrata, invece, sui laboratori di degustazione la seconda azione, rivolta agli studenti della scuola media, dei licei, degli istituti tecnici e professionali. Protagonisti dell'azione successiva sono i ragazzi più piccoli, coinvolti in visite guidate alle fattorie didattiche iscritte all’Albo regionale della multifunzionalità delle aziende agricole e ittiche o negli stabilimenti produttivi agroalimentari. La quarta e ultima azione mira a coinvolgere gli operatori e i gestori dei servizi di ristorazione scolastica, attori fondamentali nel supportare o nell'invalidare i messaggi educativi sui corretti stili dell'alimentazione, attraverso l'organizzazione di un concorso di cucina con la finalità di ideare nuove ricette e nuovi menù per dar valore ai prodotti.</p>
      <p>97, tra pubbliche e paritarie, le scuole sarde che hanno risposto all'invito dell'Agenzia Laore Sardegna. L'iniziativa al momento coinvolge in totale 2210 alunni. Gli istituti selezionati rispecchiano la distribuzione scolastica regionale: 22 sono in provincia del Sud Sardegna, 6 di Oristano, 13 e 14 rispettivamente di Nuoro e Sassari, sono invece 12 gli istituti della città metropolitana di Cagliari.</p>
      <p>(Unioneonline/v.l.)</p>
    </article>
  </body>
</html>