<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fcnn.com/?p=10064"/>
    <meta property="og:site_name" content="اف سی ان ان"/>
    <meta property="article:published_time" content="2019-12-09T10:14:16+00:00"/>
    <meta property="og:title" content="همبستگی با اعتراضات؛ دیکتاتورها بروند، حقوق بشر رعایت شود - اف سی ان ان"/>
    <meta property="og:description" content="همزمان با ادامه اعتراض‌های مردمی در بسیاری از کشورها، گروهی از جوانان فعال سیاسی برلین، در تجمعی اعتراض‌آمیز خواستار آزادی زندانیان سیاسی، پایان سرکوب‌ها"/>
  </head>
  <body>
    <article>
      <h1>همبستگی با اعتراضات؛ دیکتاتورها بروند، حقوق بشر رعایت شود - اف سی ان ان</h1>
      <address>
        <time datetime="2019-12-09T10:14:16+00:00">09 Dec 2019, 10:14</time>
      </address>
      <p>همزمان با ادامه اعتراض‌های مردمی در بسیاری از کشورها، گروهی از جوانان فعال سیاسی برلین، در تجمعی اعتراض‌آمیز خواستار آزادی زندانیان سیاسی، پایان سرکوب‌ها و دیکتاتوری، رفع تبعیض و برقراری عدالت در جهان شدند.</p>
      <p>تجمع اعلام “همبستگی با تظاهرات‌کنندگان در سراسر خاورمیانه و شمال آفریقا” عصر امروز ۷ دسامبر (۱۶ آذر) به دعوت گروهی از “فعالان سیاسی بین‌المللی” و با حضور تعداد زیادی از کنشگران و فعالان سیاسی و اجتماعی در میدان هرمان پلاتس، یکی از میدان‌های مرکزی شهر برلین، برگزار شد.</p>
      <p>تجمع‌کنندگان با حمل پلاکاردهایی به زبان‌های فارسی، عربی، ترکی، انگلیسی، آلمانی، اسپانیایی و چینی، با اشاره به اینکه تظاهرات‌ مردم از خاورمیانه گرفته تا شمال آفریقا و آمریکای لاتین و هنگ کنگ، از مرزهای ملی این کشورها فراتر رفته‌ است، خواستار پایان یافتن “سرکوب مردم، فساد، فرقه‌گرایی، اقتدارگرایی و اشغال” شدند.</p>
      <p>تجمع کنندگان همچنین خشونت‌های دولتی علیه مردم این مناطق جهان را محکوم و اعلام کردند که به شکل یکپارچه و متحد، مخالف هر گونه سرکوب‌های سیاسی، بی‌احترامی به حقوق بشر و از بین رفتن آزادی‌های مدنی هستند.</p>
      <p>در این تجمع اعلام همبستگی همچنین یاد و خاطر همه مبارزانی که جان خود را برای به دست آوردن آزادی و کرامت انسانی از دست دادند، گرامی‌ داشته شد.</p>
      <p>تجمع‌کنندگان از کشورهای ایران، ترکیه، عراق، سوریه، لبنان، فلسطین، یمن، کردستان، اردن، سودان، الجزایر بودند. در میان جمعیت حاضر، بسیاری از جوانان آلمانی، فرانسوی و آمریکای لاتین نیز حضور داشتند و همه یکپارچه این شعارها را به زبان‌های مختلف سر می‌دادند: “شانه به شانه همدیگر، علیه نژادپرستی”، “نان، آزادی و عدالت اجتماعی”، “زندانی سیاسی آزاد باید گردد”، “از الجزایر تا سوریه، علیه دیکتاتوری”، “نان، صلح، آزادی”، “همه یعنی همه”، “بیگاری، بیکاری، حجاب زن اجباری”، “حکومت ضد زن، سرنگون سرنگون”، “بسازیم با خواهری ما جهان بهتری” و”مرگ بر جمهوری اسلامی”.</p>
      <p>در بخش‌های مختلف این تجمع که با حضور جوانان و فعالان سیاسی از کشورهای مختلف، رویکردی “فراملیتی” داشت، برخی جوانان به عنوان “صدای اعتراض” هموطنان خود، درباره وضعیت سرکوب دولتی مردم و دستگیری و کشتار جوانان سخن گفتند.</p>
      <p>تداوم مبارزه با دولت‌های غیردمکراتیک، پایان سرکوب‌ها و خشونت‌های خیابانی، اتحاد و همبستگی برای مبارزه با فقر و بی‌عدالتی اقتصادی و به رسمیت شناختن حقوق بشر و حقوق زنان و نیز تلاش برای زندگی بهتر در سایه امنیت و آزادی بیان از مهم‌ترین خواست‌های تجمع کنندگان امروز در برلین بود.</p>
      <p>
        <b>ادامه خشونت علیه مردم ایران</b>
      </p>
      <p>در کنار جوانان فعال سیاسی و کنشگران مدنی از کشورهای مختلف، ایرانی‌های زیادی هم در این تجمع حضور یافتند. برخی نیز از شهرهای دیگر آلمان خود را به تجمع امروز برلین رسانده بودند.</p>
      <p>قاسم پولادیان، ساکن‌ هانوفر، درباره اهمیت این تجمع و اعلام همبستگی با معترضان در کشورهای مختلف به دویچه وله گفت که مردم ایران دیگر صبر و تحمل خود را از دست داده‌اند و انگیزه‌های بسیار قوی برای مبارزه مسالمت آمیز دارند.</p>
      <p>او اضافه کرد، متاسفانه رژیم حتی اعتراض مسالمت آمیز و هرگونه حق‌طلبی را تحمل نمی‌کند و به “کشتار” روی آورده است.</p>
      <p>بهرام، دانشجویی که بعد از “ستاره‌دار” شدن مجبور به ترک ایران شده، گفت که متاسفانه حکومت اسلامی در ایران به شکل‌های مختلف، مردم ایران را “ستاره دار” کرده است و برای همه کسانی که به شکلی اعتراض کنند “پرونده سازی” می‌کند. او اضافه کرد که حاکمان جمهوری اسلامی راهی جز “خشونت ورزی” نمی دانند و نتیجه این شده که مردم مجبور می شوند راه “آتش در برابر آتش” را انتخاب کنند.</p>
      <p>حمید نوذری، مسئول کانون پناهندگان سیاسی در برلین هم به دویچه وله گفت که تجمع همبستگی امروز که حرکتی ابتکاری توسط جوانان فعال سیاسی از کشورهای مختلف است، نه به دیکتاتوری و تبعیض در همه کشورهایی است که مخالف خواست به‌حق مردم‌شان هستند.</p>
      <p> </p>
      <p>منبع: DW</p>
    </article>
  </body>
</html>