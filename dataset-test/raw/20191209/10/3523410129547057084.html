<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644359/%D9%BE%DB%8C%DA%A9%D8%A7%D9%86%E2%80%8C%D8%B3%D9%88%D8%A7%D8%B1%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%AF%D9%88%D9%86-%D9%BE%D9%86%D8%AC%D9%87%E2%80%8C%D8%B7%D9%84%D8%A7-%D9%88-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C%D8%AF%D9%88%D8%A6%D9%84-%DA%AF%D9%84%E2%80%8C%D9%85%D8%AD%D9%85%D8%AF%DB%8C-%D9%88-%D9%82%D9%84%D8%B9%D9%87%E2%80%8C%D9%86%D9%88%DB%8C%DB%8C-%D9%88-%D8%B1%D9%88%DB%8C%D8%A7%D8%B1%D9%88%DB%8C%DB%8C-%D8%A8%D8%B1%D8%A7%D8%AF%D8%B1%D8%A7%D9%86-%D8%AA%D8%A8%D8%B1%DB%8C%D8%B2%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T10:17:00+00:00"/>
    <meta property="og:title" content="پیکان‌سواری استقلال بدون پنجه‌طلا و استراماچونی/دوئل گل‌محمدی و قلعه‌نویی و رویارویی برادران تبریزی"/>
    <meta property="og:description" content="تیم فوتبال استقلال برای حفظ صدرنشینی‌اش در حالی به مصاف پیکان می‌رود که استراماچونی با انتشار بیانیه‌‌ای قراردادش با این باشگاه ..."/>
  </head>
  <body>
    <article>
      <h1>
        <a href="https://www.bultannews.com/fa/news/644359/%D9%BE%DB%8C%DA%A9%D8%A7%D9%86%E2%80%8C%D8%B3%D9%88%D8%A7%D8%B1%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%AF%D9%88%D9%86-%D9%BE%D9%86%D8%AC%D9%87%E2%80%8C%D8%B7%D9%84%D8%A7-%D9%88-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C%D8%AF%D9%88%D8%A6%D9%84-%DA%AF%D9%84%E2%80%8C%D9%85%D8%AD%D9%85%D8%AF%DB%8C-%D9%88-%D9%82%D9%84%D8%B9%D9%87%E2%80%8C%D9%86%D9%88%DB%8C%DB%8C-%D9%88-%D8%B1%D9%88%DB%8C%D8%A7%D8%B1%D9%88%DB%8C%DB%8C-%D8%A8%D8%B1%D8%A7%D8%AF%D8%B1%D8%A7%D9%86-%D8%AA%D8%A8%D8%B1%DB%8C%D8%B2%DB%8C">پیکان‌سواری استقلال بدون پنجه‌طلا و استراماچونی/دوئل گل‌محمدی و قلعه‌نویی و رویارویی برادران تبریزی</a>
      </h1>
      <h2>تیم فوتبال استقلال برای حفظ صدرنشینی‌اش در حالی به مصاف پیکان می‌رود که استراماچونی با انتشار بیانیه‌‌ای قراردادش با این باشگاه ...</h2>
      <address><time datetime="2019-12-09T10:17:00+00:00">09 Dec 2019, 10:17</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> هفته چهاردهم لیگ برتر فوتبال عصر امروز (دوشنبه) با پنج دیدار آغاز می‌شود که در مهم‌ترین بازی‌ها، شهر خودرو میزبان سپاهان است و استقلالِ صدرنشین به مصاف پیکان می‌رود.</p>
      <p>
        <b>* شهر خودرو - سپاهان</b>
      </p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، شاگردان یحیی گل‌محمدی در دو هفته گذشته، دو شکست متوالی تجربه و از صدر به رده سوم جدول سقوط کردند. شهر خودرو در تقابل با دو تیم مدعی یعنی استقلال و پرسپولیس، یک شکست و یک پیروزی به دست آورده و پیروزی خانگی مقابل سپاهان می‌تواند باعث بازگشت قرمزپوشان مشهدی به روزهای اوج شود. گل‌محمدی که دیدار هفته گذشته تیمش با استقلال را آغاز تونل وحشت تیمش نامیده بود، امیدوار است دومین و آخرین چالش خود را در هفته‌های اخیر با موفقیت پشت سر بگذارد.</p>
      <p>شکست تراکتور، تنها پیروزی سپاهان در پنج بازی گذشته این تیم بوده است. زردپوشان که اکنون با یک مسابقه و یک امتیاز کمتر از استقلال در رتبه دوم جدول جای دارند، در هفته بیست‌ونهم لیگ هجدهم برابر شهر خودرو در مشهد به تساوی رسیدند و تقریباً امید خود را برای قهرمانی از دست دادند. امسال اما شاگردان قلعه‌نویی با شکست شهر خودرو، گام بلندی برای صعود به صدر جدول خواهند داشت.</p>
      <p>
        <b>* ماشین‌سازی تبریز - تراکتور تبریز</b>
      </p>
      <p>ماشین‌سازان با کسب دو پیروزی و یک تساوی در سه دیدار اخیر، خود را به رده نهم جدول رسانده‌اند و اکنون همسایه برادر خود یعنی تراکتور محسوب می‌شوند. رسول خطیبی، حامد لک، سامان نریمان‌جهان و قائم اسلامی خواه، اعضای پیشین تیم تراکتور هستند که اکنون در دیگر تیم محمدرضا زنوزی، مالک مشترک دو باشگاه حضور دارند.</p>
      <p>با تساوی خانگی مقابل تیم قعرنشین شاهین شهرداری بوشهر، باشگاه تراکتور با مصطفی دنیزلی قطع همکاری کرد و پرشورها این هفته با سرمربیگری احد شیخ‌لاری به میدان می‌روند. این تیم با ستارگانی چون مسعود شجاعی، اشکان دژاگه، احسان حاج‌صفی و ... تاکنون نتوانسته عملکرد قابل قبولی از خود نشان دهد و با دو بازی کمتر، در رتبه هشتم جدول ایستاده است.</p>
      <p>دو تیم در حالی برابر هم صف‌آرایی می‌کنند که تراکتور در هر دو دیدار دو تیم در فصل گذشته، به پیروزی‌های نسبتاً آسانی دست یافت که انتقادات هواداران برخی تیم‌ها را در پی داشت. با این حال بعضی از بازیکنان ماشین‌سازی از جمله قائم اسلامی‌خواه گفته‌اند که این تیم به خاطر شرافت خود بازی می‌کند و با تمام وجود به میدان خواهد رفت.</p>
      <p>
        <b>* فولاد خوزستان - پارس جنوبی جم</b>
      </p>
      <p>با وجود نتایج سینوسی فولاد در هفته‌های گذشته، سرخپوشان اهوازی در جایگاه ششم جدول قرار دارند. شاگردان کمالوند هم در شرایط بغرنجی به سر می‌برند و هر روز مشکل تازه‌ای از این وضعیت بحرانی به گوش می‌رسد. یک روز بسته شدن حساب و روز دیگر، قطع آب خوابگاه! شرایطی که باعث غیبت پارس جنوبی در میانه‌های جدول و حضور در رده چهاردهم جدول شده است. زردپوشان در آخرین دیدار خارج از خانه کمالوند امیدوارند پیروزی را به این مربی هدیه دهند. کمالوند گفته بود که در پایان نیم‌فصل از این تیم جدا خواهد شد.</p>
      <p>
        <b>* نساجی مازندران - ذوب‌آهن اصفهان</b>
      </p>
      <p>شکست شاهین شهرداری بوشهر در هفته چهارم، آخرین پیروزی نساجی در لیگ برتر محسوب می‌شود. این یعنی سرخپوشان که دو بازی آنها به تعویق افتاده است، در هفت بازی گذشته به برتری نرسیده‌اند. ذوبی‌ها نیز شرایط خوبی ندارند و با وجود بازیکنان باکیفیتی که در ترکیب دارند، در جایگاه دوازدهم جدول ایستاده‌اند. منصوریان دو سال پیش در استقلال شرایط خوبی نداشت و برابر پدیده با سرمربیگری مهاجری شکست خورد. سرمربی ذوب‌آهن امیدوار است سرنوشت آن دوره و سپس اخراجش در اصفهان تکرار نشود.</p>
      <p>
        <b>* پیکان - استقلال</b>
      </p>
      <p>خودروسازان هفته گذشته در آبادان شکست خوردند و در سه بازی قبلی خود تنها یک پیروزی کسب کردند. می‌توان گفت پیکانِ رده دهمی از اینکه در هفته چهاردهم با استقلال بازی می‌کند، هم خوش‌شانس است و هم بدشانس. آبی‌های پایتخت هفته‌هاست روی نوار پیروزی حرکت می‌کنند و هفته گذشته هم برتری روحیه‌بخشی مقابل شهر خودرو به دست آوردند. آنها این هفته از وجود بهترین بازیکن خود یعنی شیخ دیاباته بی‌بهره هستند. مهاجم اهل کشور مالی که پس از هر گلزنی، پنجه خود را نشان می‌دهد، هفته گذشته مقابل شهرخودرو  چهارکارته شد تا به دیدار برابر پیکان نرسد.</p>
      <p>استقلال اکنون یک بازی بیشتر از سپاهان دارد و برای از دست ندادن صدر جدول، باید از سد پیکان بگذرد. کادر فنی استقلال در روزهای اخیر با مدیران باشگاه دچار اختلافاتی شدند و استراماچونی در تمرین روز گذشته شاگردانش هم حاضر نشد و در نهایت این مربی ایتالیایی با انتشار بیانیه‌ای اعلام کرد که قراردادش با استقلال را به صورت یکطرفه فسخ کرده است. بدین ترتیب استراماچونی در بازی امروز روی نیمکت نخواهد نشست و هواداران امیدوارند دود این اتفاقات به چشم تیم نرود. در بازی امروز مقابل پیکان جواد زرینچه روی نیمکت خواهد بود و تیم را هدایت می‌کند.</p>
      <p>
        <b>برنامه کامل دیدارهای هفته چهاردهم لیگ برتر فوتبال به شرح زیر است:</b>
      </p>
      <p>
        <b>دوشنبه - 18 آذر 98</b>
      </p>
      <p><b>* شهر خودروی مشهد – سپاهان اصفهان - ساعت 14:30- ورزشگاه امام رضا (ع) مشهد</b><br/>داور: بیژن حیدری، کمک‌ها: محمدرضا منصوری و فرهاد مروجی<br/>کمک داوران اضافی: محمدرضا تارخ و امیر عرب‌براقی<br/>داور چهارم: محمدعلی رضایی، ناظر: ابوطالب طاهریان</p>
      <p><b>* ماشین‌سازی تبریز – تراکتور تبریز - ساعت 15:15- ورزشگاه یادگار امام تبریز</b><br/>داور: عبدالنبی پورخلف، کمک‌ها: رضا قیم و ولی کاوسی<br/>کمک داوران اضافی: محمدباقر پورباقر و پیمان فرخی‌مهر<br/>داور چهارم: بابک عباسقلی‌زاده، ناظر: مسعود مرادی</p>
      <p><b>* فولاد خوزستان – پارس جنوبی - ساعت 16:35- ورزشگاه شهدای فولاد اهواز</b><br/>داور: محمدرضا اکبریان، کمک‌ها: محمدرضا مدیرروستا و مهدی الوندی<br/>کمک داوران اضافی: یاسر همرنگ و احمد محمدی<br/>داور چهارم: علی احمدی، ناظر: خداداد افشاریان</p>
      <p><b>* ذوب‌آهن اصفهان – نساجی مازندران - ساعت 17:30- ورزشگاه فولادشهر فولادشهر</b><br/>داور: حسن اکرمی، کمک‌ها: علیرضا ایلدروم و علیرضا مرادی<br/>کمک داوران اضافی: سیدرضا مهدوی و روح‌الله شریفی<br/>داور چهارم: حمیدرضا افشون، ناظر: علیرضا کهوری</p>
      <p><b>* پیکان تهران – استقلال تهران - ساعت 17:30- ورزشگاه شهدای شهر قدس</b><br/>داور: موعود بنیادی‌فر،‌ کمک‌ها: علی میرزابیگی و قهرمان نجفی<br/>کمک داوران اضافی: حمید حاج‌ملک و سیدمهدی مرجان‌زاده<br/>داور چهارم: علی اکبر نوری، ناظر: رحیم رحیمی‌مقدم</p>
      <p>
        <b>سه‌شنبه - 19 آذر 98</b>
      </p>
      <p><b>* شاهین شهرداری بوشهر – صنعت نفت آبادان - ساعت 16:30- ورزشگاه شهید مهدوی بوشهر</b><br/>داور: سیدمهدی سیدعلی، کمک‌ها: امیرمحمد داوددزاده و محسن بابایی<br/>کمک داوران اضافی: محمدحسین ترابیان و ایمان کهیش<br/>داور چهارم: حامد صفایی، ناظر: بهرام مهرپیما</p>
      <p><b>* نفت مسجدسلیمان – سایپای تهران - ساعت 16:35- ورزشگاه شهید بهنام محمدی مسجدسلیمان</b><br/>داور: رضا عادل، کمک‌ها: سعید علی‌نژادیان و دانیال باشنده<br/>کمک داوران اضافی: علی ابراهیمی و علی بای<br/>داور چهارم: حسین مرادی، ناظر: حسن کامرانی‌فر</p>
      <p><b>* پرسپولیس – گل‌گهر سیرجان - ساعت 17:30- ورزشگاه آزادی تهران</b><br/>داور: اشکان خورشیدی، کمک‌ها: حسن ظهیری و سعید قاسمی<br/>کمک داوران اضافی: سیدوحید کاظمی و سیدعلی‌اصغر مومنی<br/>داور چهارم: جواد مداح، ناظر: محمدجواد تقی‌پور</p>
    </article>
  </body>
</html>