<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/napoli/rifiuti-all-ingresso-chiesa-ges-e-maria-sommerso-dall-1796279.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T10:50:00+00:00"/>
    <meta property="og:title" content="Rifiuti all’ingresso della chiesa di Gesù e Maria: depositati cumuli di immondizia"/>
    <meta property="og:description" content="Il problema degli sversamenti abusivi in città ha assunto proporzioni emergenziali e oramai non c’è rispetto neanche per i luoghi di culto"/>
  </head>
  <body>
    <article>
      <h1>Rifiuti all’ingresso della chiesa di Gesù e Maria: depositati cumuli di immondizia</h1>
      <h2>Il problema degli sversamenti abusivi in città ha assunto proporzioni emergenziali e oramai non c’è rispetto neanche per i luoghi di culto</h2>
      <address><time datetime="2019-12-09T10:50:00+00:00">09 Dec 2019, 10:50</time> by <a rel="author" href="http://www.ilgiornale.it/autore/ignazio-riccio-149517.html" target="_blank">Ignazio Riccio</a></address>
      <p>Emergenza rifiuti: a Napoli non si salvano neanche i luoghi di culto. Una discarica a cielo aperto è stata scoperta davanti la <b>chiesa</b> di Gesù e Maria. In particolare l’ingresso dell’edificio sacro, attualmente in ristrutturazione, è sommerso dall’immondizia. C’è di tutto, dagli immancabili materassi fino ai rami di alberi tagliati per la potatura. Purtroppo il problema degli sversamenti abusivi di rifiuti a Napoli ha assunto proporzioni emergenziali e oramai non c’è rispetto neanche per le chiese.</p>
      <p>Un modo di fare incivile e vergognoso, che, tra l’altro, rende ancor più problematica la crisi che sta investendo la città di Napoli nelle ultime settimane. Sull’episodio della chieda di Gesù e Maria è intervenuto il consigliere regionale <b>Francesco Emilio Borrelli</b>, il quale ha effettuato un sopralluogo nella piazzetta sita nel centro storico. “Occorre una risposta determinata contro i fenomeni di inciviltà – ha detto l’esponente politico – potenziando il sistema di videosorveglianza e facendo in modo che i trasgressori, i quali continuano ad abbandonare i rifiuti per strada possano essere identificati e puniti con la massima severità. Non possiamo accettare che la nostra città sia ridotta a un’enorme pattumiera”.</p>
      <p>Un paio di mesi fa, ai Quartieri Spagnoli, cumuli di <b>immondizia</b> furono gettati lungo la carreggiata dai residenti, in particolare nei pressi della scuola Paisiello, per protesta contro il sindaco Luigi De Magistris e l’Asia, la società che gestisce la raccolta e lo smaltimento dei rifiuti in città. Sui ritardi nella raccolta dell’immondizia la gente è stanca. Il problema è sempre più grave e i rischi maggiori riguardano le scuole e gli ospedali. Il problema oramai è cronico e riguarda intere zone. Dalle prossimità della scuola Paisiello ai Quartieri Spagnoli a viale degli Astronauti e ai Colli Aminei, passando per il centro storico, Pianura, l’Arenaccia e fino la periferia nord, sono decine le strade con cassonetti stracolmi. Una situazione che presenta rischi igienico-sanitari che sono facilmente immaginabili.</p>
      <p>Occorre una svolta, prima che le criticità si trasformino in una crisi senza ritorno. Anche le disfunzioni nella raccolta della plastica stanno generando da divese settimane ulteriori cumuli di<b> rifiuti </b>che peggiorano la situazione. Una condizione preoccupante che deve essere risolta quanto prima, in modo da evitare ulteriori episodi come quello accaduto ultimamente nelle vicinanze della chiesa di Gesù e Maria.</p>
      <figure>
        <img src="http://www.ilgiornale.it/sites/all/themes/ilgiornaledefault05/img/v4_ico_foto_gallery.png"/>
      </figure>
      <p>
        <a href="http://www.ilgiornale.it/gallery/immagini-discarica-davanti-allingresso-chiesa-ges-e-maria-1796292.html">
          <b>Le immagini della discarica davanti all'ingresso della chiesa di Gesù e Maria</b>
        </a>
      </p>
      <figure>
        <img src="http://www.ilgiornale.it/sites/default/files/styles/large/public/foto/2019/12/09/1575883757-rifiuti-davanti-chiesa-napoli-2.jpg"/>
      </figure>
      <figure>
        <img src="http://www.ilgiornale.it/sites/default/files/styles/92_69/public/foto/2019/12/09/1575883807-rifiuti-davanti-chiesa-napoli-3.jpg"/>
      </figure>
      <figure>
        <img src="http://www.ilgiornale.it/sites/default/files/styles/92_69/public/foto/2019/12/09/1575883852-rifiuti-davanti-chiesa-napoli-4.jpg"/>
      </figure>
      <figure>
        <img src="http://www.ilgiornale.it/sites/default/files/styles/92_69/public/foto/2019/12/09/1575883896-rifiuti-davanti-chiesa-napoli-5.jpg"/>
      </figure>
      <ul>
        <li/>
        <li/>
        <li/>
        <li/>
      </ul>
      <p>
        <a href="https://www.facebook.com/pg/ilgnapoli/">Segui già la pagina di Napoli de ilGiornale.it?</a>
      </p>
    </article>
  </body>
</html>