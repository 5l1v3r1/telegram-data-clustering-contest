<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4791459/%D8%A2%D8%BA%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D9%87%DB%8C%D8%A6%D8%AA-%D9%87%D8%A7%DB%8C-%D8%A7%D8%AC%D8%B1%D8%A7%DB%8C%DB%8C-%D8%A8%D8%B1%D8%A7%DB%8C-%D8%A7%D8%AD%D8%B1%D8%A7%D8%B2-%D8%B5%D9%84%D8%A7%D8%AD%DB%8C%D8%AA-%D8%AF%D8%A7%D9%88%D8%B7%D9%84%D8%A8%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:28:23+00:00"/>
    <meta property="og:title" content="مهر گزارش می دهد؛ آغاز فعالیت هیئت‌های اجرایی برای احراز صلاحیت‌ داوطلبان"/>
    <meta property="og:description" content="رشت- بعد از پایان مهلت ثبت نام از داوطلبان یازدهمین دوره انتخابات مجلس شورای اسلامی، حال هیئت های اجرایی کار خود را برای احراز صلاحیت ها آغاز کرده اند."/>
  </head>
  <body>
    <article>
      <h1>مهر گزارش می دهد؛ آغاز فعالیت هیئت‌های اجرایی برای احراز صلاحیت‌ داوطلبان</h1>
      <address>
        <time datetime="2019-12-09T10:28:23+00:00">09 Dec 2019, 10:28</time>
      </address>
      <p><b><a href="https://www.mehrnews.com/">خبرگزاری مهر</a>، گروه استان‌ها: </b>تب یازدهمین دوره انتخابات مجلس شورای اسلامی این روزها با نام نویسی داوطلبان در حوزه‌های انتخابیه مورد نظر خود وارد فاز جدیدی شده است. ۱۶ آذر ماه امسال بعد از هفت روز کاری داوطلبانی که قصد حضور در کارزار انتخابات مجلس را داشتند ثبت نام کرده و حال منتظرند تا بعد از ۱۰ روز هیئت‌های اجرایی بعد از بررسی و تحقیق اسامی داوطلبان احراز صلاحیت شده را اعلام کنند.</p>
      <p>روز گذشته بود که «جمال عرف» رئیس ستاد انتخابات کشور در نشست خبری از ثبت نام ۱۵ هزار و ۶۱۸ نفر در انتخابات مجلس شورای اسلامی در حوزه‌های انتخابیه کشور خبر داده و گفته بود تعدادی از فرم‌های ثبت نامی به دلیل ازدحام جمعیت به صورت دستی انجام شده و با ثبت در سامانه به ۱۶ هزار و ۱۴۵ نفر خواهد رسید.</p>
      <p>در استان گیلان با وجودی که روزهای اول روند ثبت نام و حضور با آرامش بیشتری دنبال می شد اما با نزدیک شدن به روزهای پایانی بر تعداد داوطلبان در حوزه‌های انتخابیه افزوده شد و در پایان مهلت قانونی ثبت نام از داوطلبان در روز ۱۶ آذر تعداد ۴۵۵ نفر توانستند با پر کردن فرم‌ها در این رقابت نام نویسی کنند.</p>
      <aside>بر اساس آمارها بیش از یک میلیون و ۸۸۰ هزار گیلانی واجد شرایط رأی دادن در انتخابات یازدهمین دوره مجلس شورای اسلامی هستند</aside>
      <p>گیلان بیش از دو میلیون و ۵۳۰ هزار نفر جمعیت دارد که از این تعداد بر اساس آمارها بیش از یک میلیون و ۸۸۰ هزار گیلانی واجد شرایط رأی دادن در انتخابات یازدهمین دوره مجلس شورای اسلامی هستند. استان گیلان دارای ۱۶ شهرستان و ۱۱ حوزه انتخابیه است که از این حوزه‌ها ۱۳ نماینده بر کرسی مجلس شورای اسلامی تکیه خواهند زد.</p>
      <p>در این استان به دلیل بالا بودن سطح سواد مردم و همچنین گرایش‌های سیاسی همیشه ماه‌های قبل از آغاز فرآیند انتخابات و شروع رسمی تبلیغات شاهد جنب و جوش کاندیداهای احتمالی مجلس شورای اسلامی یا شوراهای شهر و روستا هستیم. شوری که سبب می شود تنور انتخابات در گیلان همیشه داغ و مشارکت شهروندان نیز پای صندوق‌های رأی بالا باشد. </p>
      <p>روزهای پایانی امسال شاهد برگزاری یازدهمین دوره انتخابات مجلس شورای اسلامی خواهیم بود. انتخاباتی که با توجه به شرایط موجود کشور و اتفاقات اخیر از حساسیت های فراوانی برخوردار است. ۱۰ تا ۱۶ آذر ماه داوطلبان علاقه مند به حضور در این دوره با حضور در حوزه های انتخابیه، فرمانداری ها، وزارت کشور و کنسولگری ها اقدام به ثبت نام کردند در استان گیلان نیز همانگونه که از قبل ذکر شد با توجه به شوری که از ماه ها قبل آغاز شده بود ۴۵۵ داوطلب با حضور در ۱۱ حوزه انتخابیه اقدام به ثبت نام کردند تا ۳۵ نفر برای هر کرسی (۱۳ کرسی) این استان در مجلس با هم رقابت کنند.</p>
      <figure>
        <img src="https://media.mehrnews.com/d/2019/12/08/4/3314331.jpg"/>
      </figure>
      <p>
        <b>۴۵۵ گیلانی داوطلب انتخابات مجلس شورای اسلامی در گیلان</b>
      </p>
      <p>روز گذشته ستاد انتخابات گیلان برای ارائه آخرین آمار نشست خبری با حضور اصحاب رسانه برگزار و آخرین آمارها را اعلام کرد. در این نشست محمود قاسم نژاد با اشاره به ثبت نام ۴۵۵ نفر اظهار کرد: بیشترین ثبت نام در شهرستان رشت با ۱۳۱ داوطلب و کمترین ثبت نام نیز در شهرستان های فومن و شفت با ۲۴ ثبت نام بوده است.</p>
      <p>قاسم نژاد با اشاره به اینکه جوانترین داوطلب با ۳۰ سال سن در حوزه انتخابیه آستارا و مسن‌ترین داوطلب نیز با ۷۰ سال سن در حوزه انتخابیه رشت نام نویسی کرده‌اند، گفت: تعداد داوطلبان مرد ۴۰۶ نفر معادل ۸۹ درصد و ۴۹ نفر از داوطلبان معادل ۱۱ درصد زن هستند.</p>
      <p>وی در ادامه با بیان اینکه ٢٧ درصد افراد زیر چهل سال هستند که نسبت به دوره دهم که ٢١ درصد بود بالاتر است، گفت: در دوره دهم انتخابات مجلس شورای اسلامی ۳۶۷ نفر در حوزه‌های انتخابیه گیلان ثبت نام کردند که تعداد افرادی که در این دوره داوطلب شده‌اند نسبت به دوره قبل ۲۴ درصد افزایش یافته است.</p>
      <p>قاسم نژاد با اشاره به اینکه ١٢ درصد معادل ۵۲ نفر از داوطلبان ثبت نام کننده دارای مدرک تحصیلی دکتری، ٧٩ درصد داوطلبان معادل ۳۵۸ نفر دارای مدرک تحصیلی فوق لیسانس، ٣٢ نفر معادل ٧ درصد دارای لیسانس از ایثارگران، ۱۰ نفر از داوطلبان نیز دارای مدرک حوزوی و یک نفر نیز دارای مدرک تحصیلی دیپلم است، گفت: ۴۴۷ معادل ۹۸ درصد داوطلبان شیعه، هفت نفر نیز اهل تسنن هستند که در شهرستان‌های تالش و آستارا ثبت نام کرده‌اند.</p>
      <p>وی با بیان اینکه ۱۵۹ داوطلب ایثارگر و جانباز هستند که ۳۵ درصد کل داوطلبان را تشکیل می دهند، اظهار کرد: ۲۹۶ نفر از افراد ثبت نام کننده معادل ۶۵ درصد غیر ایثارگران هستند.</p>
      <p>رئیس ستاد انتخابات گیلان با اشاره به اینکه ۱۱۴ نفر معادل ۲۵ درصد کل داوطلبان سابقه کاندیدا شدن در دوره‌های گذشته را داشته‌اند، گفت: ۷۵ درصد داوطلبان نیز فاقد سابقه در این زمینه هستند.</p>
      <p>وی در ادامه با بیان اینکه در حال حاضر این افراد داوطلب انتخابات یازدهمین دوره مجلس شورای اسلامی در حوزه های انتخابیه استان گیلان شده‌اند، تصریح کرد: از امروز کار هیئت‌های اجرایی برای احراز صلاحیت‌ها آغاز می شود.</p>
      <figure>
        <img src="https://media.mehrnews.com/d/2019/12/07/4/3313803.jpg"/>
      </figure>
      <p>
        <b>داوطلبان چشم انتظار اعلام نظر هیئت های اجرایی</b>
      </p>
      <p>از روز گذشته و پایان مهلت ثبت نام کار هیئت های اجرایی شهرستان ها و بخش ها برای احراز صلاحیت داوطلبان آغاز شده و این هیئت ها ۱۰ روز فرصت دارند تا بعد از بررسی و جمع آوری اطلاعات لازم و قابل استناد اسامی داوطلبان احراز صلاحیت شده را مشخص کنند البته بعد از این فرصت داوطلبانی که صلاحیت آنها احراز نشده می توانند با شکایت در هیئت های نظارت بار دیگر درخواست بررسی پرونده خود را داده تا این هیئت صلاحیت این افراد را دوباره بررسی و نظر خود را اعلام کنند. پس از انجام بررسی های نهایی، اسامی احراز هویت شدگان توسط شورای نگهبان اعلام می شود.</p>
      <p>پس از آن داوطلبان نهایی می توانند خود را مهیای حضور در این رقابت برای تکیه بر کرسی مجلس کنند.</p>
      <p>حوزه انتخابیه رشت با ۱۳۱ داوطلب بیشترین تعداد ثبت نامی در میان حوزه های انتخابیه استان گیلان را دارد که از این تعداد ۱۱۰ نفر مرد و ۲۱ نفر زن هستند در حالی این حوزه این دوره با رشد ۱۳ درصدی ثبت نامی مواجه است که در دوره دهم انتخابات مجلس شاهد ثبت نام ۹۷ نفر بوده است. </p>
    </article>
  </body>
</html>