<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/poioi_mporoun_na_bgoun_sti_syntaksi_se_ilikies_apo_55_eos_60_eton_ti_posa_tha_laboun-593012/"/>
    <meta property="og:site_name" content="Real.gr"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="Οι 4 παρεμβάσεις για δημιουργία νέων θέσεων εργασίας"/>
    <meta property="og:description" content="Σύνταξη σε ηλικίες μεταξύ 55 και 60 ετών προλαβαίνουν να κατοχυρώσουν ή και να θεμελιώσουν οι ασφαλισμένοι κάνοντας αίτηση μέχρι το τέλος του 2019."/>
  </head>
  <body>
    <article>
      <h1>
        <a href="https://www.real.gr/oikonomia/arthro/oi_4_parembaseis_gia_dimiourgia_neon_theseon_ergasias-592984/">Οι 4 παρεμβάσεις για δημιουργία νέων θέσεων εργασίας</a>
      </h1>
      <address><time datetime="2019-12-09T10:52:00+00:00">09 Dec 2019, 10:52</time> by <a rel="author">Ελεύθερος Τύπος</a></address>
      <p>
        <b>Σύνταξη σε ηλικίες μεταξύ 55 και 60 ετών προλαβαίνουν να κατοχυρώσουν ή και να θεμελιώσουν οι ασφαλισμένοι κάνοντας αίτηση μέχρι το τέλος του 2019.</b>
      </p>
      <p>Το τελευταίο δίμηνο του 2019 παρατηρείται αυξημένη φυγή στη σύνταξη, με πάνω από 25.000 νέες αιτήσεις. Την ίδια στιγμή, οι εκτιμήσεις για το 2020 από αρμόδια στελέχη Ταμείων και υπηρεσιών κάνουν λόγο για τουλάχιστον 130.000 συνταξιοδοτήσεις.</p>
      <p>Η έξοδος αποδίδεται στα θεμελιωμένα δικαιώματα συνταξιοδότησης, που αυξάνονται από το 2019 και μετά, καθώς όλο και περισσότεροι παλαιοί ασφαλισμένοι πιάνουν τις ηλικίες συνταξιοδότησης, με τις περισσότερες αιτήσεις να είναι από ασφαλισμένους του Δημοσίου, οι οποίοι σπεύδουν να κλειδώσουν το εφάπαξ και την επικουρική σύνταξη τώρα παρά αργότερα.</p>
      <p>Η έξοδος «τώρα» είναι προτιμότερη για πολλούς, γιατί διασφαλίζει ότι οι ασφαλισμένοι αποχωρούν με τις ισχύουσες ρυθμίσεις, ενώ η έξοδος μετά από 2 ή 3 χρόνια θα γίνει με την εφαρμογή νέων ρυθμίσεων που ψηφίστηκαν σε παλαιότερους νόμους και θα αρχίσουν να εφαρμόζονται από το 2021.</p>
      <p>Η βασικότερη από τις ρυθμίσεις αυτές είναι η σύνδεση των ορίων ηλικίας με την αύξηση της ηλικίας για το προσδόκιμο ζωής από 1ης/1/2021. Σύμφωνα με τη διάταξη αυτή που ψηφίστηκε με το νόμο 3863/2010 και επικαιροποιήθηκε στο νόμο 4336/2015, από το 2021 και ανά τρία χρόνια τα όρια ηλικίας θα αυξάνονται με μια αναλογία από την αύξηση που θα έχει σημειωθεί στην ηλικία για το προσδόκιμο ζωής των ατόμων που έχουν κλείσει τα 65. Αν δηλαδή το προσδόκιμο ζωής ανέβει κατά δύο έτη, τότε είναι πιθανό τα όρια ηλικίας συνταξιοδότησης να έχουν μια αύξηση κατά 6 ή 8 ή και 12 μήνες, ανάλογα με τον τρόπο που θα αποφασιστεί να εφαρμοστεί η επίμαχη διάταξη. Αν δεν αυξηθεί το προσδόκιμο ζωής, δεν θα αλλάξουν τα όρια ηλικίας, όπως επίσης δεν θα αλλάξουν οι ηλικίες συνταξιοδότησης ακόμη και αν μειωθεί το προσδόκιμο ζωής των ατόμων άνω των 65 ετών.</p>
      <p>Για την πρώτη εφαρμογή της εν λόγω διάταξης, το 2021, θα ληφθεί υπόψη η μεταβολή στην ηλικία του προσδόκιμου ζωής κατά τη δεκαετία 2010/2020.</p>
      <p>
        <b>Δείτε αναλυτικά τους παρακάτω πίνακες:</b>
      </p>
      <figure>
        <img src="https://media.enikonomia.gr/data/photos/227339_acfd9f63c1-9e0e6ec92a2f30dd.png"/>
      </figure>
      <figure>
        <img src="https://media.enikonomia.gr/data/photos/227339_55b5dd1937-bac07af9ee6bc481.png"/>
      </figure>
      <figure>
        <img src="https://media.enikonomia.gr/data/photos/227339_aa4cf62edf-afb5ed4bfb3a0610.png"/>
      </figure>
      <figure>
        <img src="https://media.enikonomia.gr/data/photos/227339_c53a5a4c09-af06ae5b7eade4f0.png"/>
      </figure>
      <figure>
        <img src="https://media.enikonomia.gr/data/photos/227339_01ccaf189c-b09e3a6f560bf126.png"/>
      </figure>
      <figure>
        <img src="https://media.enikonomia.gr/data/photos/227339_68a249e665-8b69845f66b72d18.png"/>
      </figure>
    </article>
  </body>
</html>