<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/riapre-la-piscina-rivetti"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-12-09T10:09:51+00:00"/>
    <meta property="og:title" content="Riapre la piscina “Rivetti”"/>
    <meta property="og:description" content="Stanno per concludersi i lavori di ristrutturazione"/>
  </head>
  <body>
    <article>
      <h1>Riapre la piscina “Rivetti”</h1>
      <h2>Stanno per concludersi i lavori di ristrutturazione</h2>
      <address>
        <time datetime="2019-12-09T10:09:51+00:00">09 Dec 2019, 10:09</time>
      </address>
      <p>Visto quanto è accaduto <a href="https://laprovinciadibiella.it/politica/la-piscina-rivetti-non-riapre40-persone-senza-lavoro-o-con-orario-decurtato">nei mesi scorsi</a>, la prudenza rimane d’obbligo ma entro dicembre la rinnovata piscina “Massimo Rivetti” di viale Macallé riaprirà i battenti. La conferma arriva dall’assessore ai Lavori pubblici Davide Zappalà: «Prima di Natale farò la mia prima vasca». Salvo imprevisti dell’ultimo momento – sempre possibili in questa tormentata vicenda – la struttura potrebbe già riaprire il 14 dicembre ma al momento da parte dell’amministrazione comunale non c’è ancora nulla di ufficiale.<br/>Il progetto di adeguamento e rinnovamento della struttura ha riguardato il rifacimento delle guaine della piscina interna e della piscina didattica (dei piccoli) che vedrà anche un incremento della sua profondità per sviluppare l’utilizzo per i corsi di fitness, la posa di nuove piastrelle e il rifacimento bagni interni. Inizialmente la struttura avrebbe dovuto riaprire al pubblico addirittura lo scorso 16 settembre ma a seguito di alcune difficoltà emerse durante la ristrutturazione, la ditta incaricata aveva chiesto e ottenuto una variante, approvata dall’ufficio tecnico comunale. «Trattandosi di un lavoro corposo – aveva commentato il sindaco Claudio Corradino – vogliamo un intervento a regola d’arte che possa durare per il prossimo decennio piuttosto che un lavoro raffazzonato che tra un paio d’anni potrebbe richiedere nuovi provvedimenti».<br/>L’adeguamento della struttura è finanziato attraverso il bando per la “Riqualificazione delle periferie”.</p>
      <p>WL</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/slitta-di-settimane-la-riapertura-della-piscina-massimo-rivetti"/>
        <a href="https://laprovinciadibiella.it/attualita/via-lamarmora-pronta-al-restyling-cubetti-in-porfido-addio-arriva-la-sienite"/>
        <a href="https://laprovinciadibiella.it/attualita/gli-assessori-giacomo-moscarola-e-davide-zappala-demoliscono-le-piste-ciclabili"/>
      </related>
    </article>
  </body>
</html>