<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/turist-zasne-momenta-na-izrigvaneto-na-vulkana-v-nova-zelandija-video.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T10:44:00+00:00"/>
    <meta property="og:title" content="Турист засне момента на изригването на вулкана в Нова Зеландия (ВИДЕО)"/>
    <meta property="og:description" content="На кадрите се вижда как хора все още чакат да бъдат евакуирани"/>
  </head>
  <body>
    <article>
      <h1>Турист засне момента на изригването на вулкана в Нова Зеландия (ВИДЕО)</h1>
      <h2>На кадрите се вижда как хора все още чакат да бъдат евакуирани</h2>
      <address><time datetime="2019-12-09T10:44:00+00:00">09 Dec 2019, 10:44</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/12/09/Volcano_1575881133-1.mp4"/>
      </figure>
      <p>Турист засне момента на изригване на вулкана на новозеландския остров Уайт.</p>
      <p>Във видеото, споделено на страницата на Майкъл Шейд, се вижда как туристи все още чакат да бъдат евакуирани, тъй като вулканът активно изригва, съобщава Ройтерс.</p>
      <figure>
        <video src="https://vid.btv.bg/btvnews/2019/12/09/vulkan_12_1575886486-1.mp4"/>
      </figure>
      <p>Най-малко петима души са загинали, съобщава Би Би Си, като се позова на полицията. В момента на внезапното изригване на вулкана около кратера му е имало между 50 и 100 души, повечето от които туристи. </p>
      <p>Сред блокираните на Белия остров има и чужденци, но до момента националността им не е известна. Спешните служби на Сейнт Джон обявиха, че около 20 души вероятно са ранени.</p>
      <p>Полицията предупреди, че жертвите може да станат повече, тъй като има хора в неизвестност. В момента е много опасно да се извършват спасителни операции. </p>
      <p>От българското МВнР съобщиха, че към момента няма пострадали български граждани. По информация на българското посолство в Канбера проливните дъждове са довели до затваряне на магистрали и пътища, както и до прекъсвания на комуникациите.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044307.jpg"/>
        <figcaption>Снимка: Ройтерс</figcaption>
      </figure>
      <p>Белият остров е най-активният вулкан в Нова Зеландия, като около 70% от него е под вода. Около 10 000 души посещават вулкана всяка година. Той изригва често през последния половин век, като последното му изригване е било през 2016 г.</p>
      <p>През август същата година отбранителните сили на Нова Зеландия издигнаха на острова 2,4-тонен корабен контейнер, който да служи като авариен бункер в случай на изригване.</p>
    </article>
  </body>
</html>