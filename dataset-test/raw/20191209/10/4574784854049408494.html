<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reflex.cz/clanek/kultura/98824/sziget-je-odpoved-na-glastonbury-ziskal-cenu-pro-nejlepsi-festival-mimo-britanii.html"/>
    <meta property="og:site_name" content="Reflex.cz"/>
    <meta property="article:published_time" content="2019-12-09T10:40:00+00:00"/>
    <meta property="og:title" content="Sziget je odpověď na Glastonbury, získal cenu pro nejlepší festival mimo Británii"/>
    <meta property="og:description" content="Ostrov svobody, Glastonbury kontinentální Evropy a už podruhé nejlepší hudební festival mimo Británii. Budapešťský Sziget, na který se každoročně vydá až tisíc Čechů a kde už taky zahrála spousta českých kapel, se dočkal další prestižní ceny. V UK festival awards v konkurenci mj. Tomorrowlandu získal ocenění pro mimobritské festivaly a vyhlíží další ročník s víc než půl milionem fanoušků."/>
  </head>
  <body>
    <article>
      <h1>Sziget je odpověď na Glastonbury, získal cenu pro nejlepší festival mimo Británii</h1>
      <address><time datetime="2019-12-09T10:40:00+00:00">09 Dec 2019, 10:40</time> by <a rel="author">-AdO-</a></address>
      <p>
        <b>Ostrov svobody, Glastonbury kontinentální Evropy a už podruhé nejlepší hudební festival mimo Británii. Budapešťský Sziget, na který se každoročně vydá až tisíc Čechů a kde už taky zahrála spousta českých kapel, se dočkal další prestižní ceny. V UK festival awards v konkurenci mj. Tomorrowlandu získal ocenění pro mimobritské festivaly a vyhlíží další ročník s víc než půl milionem fanoušků.</b>
      </p>
      <p>Dvě nejstarší linky metra v Evropě jsou ty v Londýně a Budapešti. A metro není jediné, v čem je Maďarsko odpovědí evropského kontinentu na ostrovní prvenství. Sziget, který už čtvrt století táhne lidi z celého světa k Dunaji na ostrov Óbudai sziget, si teď z Britských festivalových cen odnesl sošku pro nejlepší festival na světě mimo Británii a dostal tak přízvisko „odpověď Evropy“ na legendární Glastonbury.</p>
      <p>Ostrov svobody přitom v roce 1993 začínal jako malá studentská akce jenom s maďarskými interprety. Přírodní krajina velkého ostrova si ale říkala o další růst, a tak se během 4 let počet návštěvníků zečtyřnásobil a do Budapešti začala jezdit jména jako Iggy Pop, The Prodigy nebo Foo Fighters, kteří se mimochodem ukázali i na letošním ročníku. Vedle nich třeba Ed Sheeran, Twenty one pilots, Martin Garrix a Macklemore.</p>
      <related>
        <a href="https://www.reflex.cz/clanek/kultura/96947/celeste-buckingham-po-uspechu-na-szigetu-nemam-potrebu-neco-skryvat-at-kazdy-vi-co-jsem-zac.html"/>
      </related>
      <p>Pestrobarevně dekorovaný Sziget ale nepoutá statisícové davy (v rekordním roce 2018 560 tisíc „szigeťanů“) jen na hudební hvězdy. V doprovodném programu můžete projít za jeden večer indickou akrobatickou show, zvláštní japonskou vodní performance, a ještě třeba stand-up Súdánce z Anglie metajícího sebeironické fóry o imigrantech. Za to všechno už taky dvakrát vyhrál European festival awards.</p>
      <p>Na rozdíl od okamžitě vyprodaného Glastonbury se ale na Sziget dá taky bez větších problémů dostat díky velké kapacitě ostrova. Navíc je vlakem jen pár hodin od českých hranic, i proto si na něj najde každý rok cestu kolem tisíce Čechů. Jak to na Ostrově svobody v srpnu vypadalo se můžete podívat ve <a href="https://www.reflex.cz/clanek/kultura/96913/uspechany-post-malone-a-australsti-beatles-paty-den-szigetu-ve-fotografiich.html">fotogalerii</a>.</p>
      <related>
        <a href="https://www.reflex.cz/clanek/kultura/96893/neunavna-a-eroticka-tove-lo-norska-jemnost-a-garrixuv-ohen-rozpaleny-treti-den-szigetu-obrazem.html"/>
      </related>
      <related>
        <a href="https://www.reflex.cz/clanek/reportaze/89281/kygova-ohnova-show-shawn-mendes-v-oblezeni-a-proprseny-konec-s-arctic-monkeys-skoncil-rekordni-sziget.html"/>
      </related>
    </article>
  </body>
</html>