<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kikar.co.il/339643.html"/>
    <meta property="og:site_name" content="כיכר השבת"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="הר הגעש התפרץ בניו זילנד: חמישה הרוגים - כיכר השבת"/>
    <meta property="og:description" content="הר הגעש &quot;האי הלבן&quot; בניו זילנד, התפרץ כשתיירים היו על ההר. במשטרה המקומית דיווחו על חמישה הרוגים, פצועים ונעדרים וציינו כי &quot;יש חשש להרוגים נוספים&quot; (חדשות, בעולם) היכנסו לקריאת הכתבה המלאה באתר כיכר השבת."/>
  </head>
  <body>
    <article>
      <h1>הר הגעש התפרץ בניו זילנד: חמישה הרוגים - כיכר השבת</h1>
      <address>
        <time datetime="2019-12-09T10:10:00+00:00">09 Dec 2019, 10:10</time>
      </address>
      <p>הר הגעש "האי הלבן" בניו זילנד, התפרץ כשתיירים היו על ההר והבוקר (שני) דווח על חמישה הרוגים, פצועים ונעדרים ובמשטרת ניו זילנד אומרים כי "יש חשש להרוגים נוספים". לפי שעה ידוע על כ-50 בני אדם שהיו באזור בזמן ההתפרצות, כ-30 מהם תיירים מאוניית "רויאל קריביאן".</p>
      <p>סגן מפקד המשטרה, ג'ון טימס, עדכן כי 23 בני אדם חולצו מההר, ולפי ההערכות שלהם נותרו באי כ-20 בני אדם נוספים, בהם גם תיירים, וקיים חשש לגורלם.</p>
      <p>טימס אמר כי "עדיין יש נעדרים על האי. אני יכול לאשר שיש הרוג אחד. כמה מהפצועים הובהלו לבתי חולים, הכוחות פועלים כדי לאתר את כולם. כרגע מסוכן להיות בקרבת האי".</p>
      <p>ראש ממשלת ניו זילנד, ג'סינדה ארדרן, אמרה לתקשורת כי הרשויות פתחו במבצע לחילוץ הנפגעים: "כמה נפצעו והם מועברים אל החוף. נראה שזה אירוע מאוד משמעותי. אני יודעת שיש המון דאגה וחרדה בקרב אלו שקרוביהם היו באי או סביבו באותה העת. אני יכולה להבטיח שהמשטרה עושה כל שביכולתה".</p>
      <p>ממשרד החוץ נמסר: "באשר לשאלותיכם לגבי נפגעים ישראלים בהתפרצות הר הגעש בניו-זילנד: בשלב זה לא ידוע על מעורבות ישראלים. ממשיכים לעקוב".</p>
      <p>המשטרה המקומית הודיעה כי ההתפרצות אירעה בשעה 2:11 בצהריים (שעון מקומי) והאי כוסה בשכבת אפר. הר הגעש ממוקם כ-50 קילומטרים ממזרח לאי הצפוני של ניו זילנד ופוקדות אותו באופן קבוע קבוצות תיירים קטנות.</p>
      <p>על פי הסוכנות הגיאולוגית של ניו זילנד, הר הגעש התפרץ באופן מתון, אך דרגת הסכנה הוגדרה ארבע בסולם חמש דרגות. "האי הלבן" הוא הר הגעש הפעיל ביותר במדינה, וכ-70 אחוזים ממנו נמצאים מתחת לפני הים. הסוכנות הגיאוגרפית של ניו זילנד מסרה כי לאחר ההתפרצות נראה ענן אפר אדיר שהגיע לגובה של כשלושה קילומטרים וחצי.</p>
      <p>כבר עתה החלו לעלות טענות על פתיחת ההר למטיילים למרות אזהרות המדענים על התפרצות אפשרית של הר הגעש.</p>
      <p>בשנת 1914 נהרגו 12 בני אדם במקום, במהלך חיפוש אחר גופרית, וזאת לאחר שאחד מקירות המכתש קרס.</p>
      <p>
        <b>אולי יעניין אותך גם:</b>
      </p>
      <ul>
        <li>
          <a href="https://www.kikar.co.il/339594.html">עוד מדינה הכריזה: 'חיזבאללה' - מחוץ לחוק</a>
        </li>
        <li>
          <a href="https://www.kikar.co.il/339559.html">יהודיה קיבלה את הדרכון שלה עם 'אף ארוך'</a>
        </li>
        <li>
          <a href="https://www.kikar.co.il/339586.html">תודיעו לחורף שהוא יכול לבוא! (פרסומי)</a>
        </li>
      </ul>
    </article>
  </body>
</html>