<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553400.html/%d9%82%db%8c%d9%85%d8%aa-%d8%ac%d9%87%d8%a7%d9%86%db%8c-%d9%86%d9%81%d8%aa-%da%a9%d8%a7%d9%87%d8%b4-%db%8c%d8%a7%d9%81%d8%aa--%d9%86%d9%81%d8%aa-%d8%a8%d8%b1%d9%86%d8%aa-64-%d8%af%d9%84%d8%a7%d8%b1-%d9%88-18-%d8%b3%d9%86%d8%aa"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="قیمت جهانی نفت کاهش یافت/ نفت برنت 64 دلار و 18 سنت"/>
    <meta property="og:description" content="قیمت هر بشکه نفت برنت امروز با ۲۱ سنت معادل ۰.۳ درصد کاهش به ۶۴ دلار و ۱۸ سنت رسید."/>
  </head>
  <body>
    <article>
      <h1>قیمت جهانی نفت کاهش یافت/ نفت برنت 64 دلار و 18 سنت</h1>
      <address>
        <time datetime="2019-12-09T10:15:00+00:00">09 Dec 2019, 10:15</time>
      </address>
      <p>قیمت هر بشکه نفت برنت امروز با ۲۱ سنت معادل ۰.۳ درصد کاهش به ۶۴ دلار و ۱۸ سنت رسید.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ <b>در هفته گذشته اعلام کاهش تولید نفت اوپک، قیمت نفت بالا رفت این در حالی بود که مجموعه صادرات چین نیز کاهش چشمگیری داشت و همین مساله منجر به کاهش درخواست های چین برای نفت بود و دوباره این مساله باعث کاهش قیمت جهانی نفت شد.</b></p>
      <p>به نقل از رویترز، پس از آنکه آمارها نشان داد که مجموع صادرات کالا و خدمات چین برای چهارمین ماه متوالی کاهش یافته است و بازارها را نسبت به کاهش تقاضای نفت چین نگران کرد، قیمت نفت روز دوشنبه شاهد کاهش بود.</p>
      <p>بر اساس این گزارش، قیمت هر بشکه نفت برنت امروز با 21 سنت معادل 0.3 درصد کاهش به 64 دلار و 18 سنت رسید. هفته گذشته قیمت نفت برنت به دلیل انتشار خبر توافق اوپک و متحدانش بر سر کاهش بیشتر تولید حدود 3 درصد افزایش یافته بود.</p>
      <p>قیمت نفت وست تگزاس اینترمدییت آمریکا هم که در هفته گذشته به دلیل کاهش بیشتر تولید اوپک و متحدانش حدود 7 درصد افزایش یافته بود، امروز با 28 سنت معادل 0.47 درصد کاهش به 58 دلار و 92 سنت رسید.</p>
      <p>افت قیمت ناگهانی امروز در بازار نفت پس از آن رخ داد که آمارهای گمرک چین در روز یکشنبه نشان داد که صادرات دومین اقتصاد بزرگ جهان در ماه نوامبر نسبت به مدت مشابه سال گذشته 1.1 درصد کاهش یافته در حالی که اقتصاددانان انتظار افزایش یک درصدی را می کشیدند.</p>
      <p>شروع ضعیف در ابتدای هفته در حالی است که بر اساس آمارهای منتشر شده، واردات نفت چین جهشی بی سابقه داشته است. استفن اینز، تحلیلگر موسسه آکسی تریدر در این باره گفت، آمارهای ضعیف بخش صادرات چین نتیجه طولانی شدن جنگ تجاری است.</p>
      <p>واشنگتن و پکن در تلاش اند تا با رسیدن به یک توافق تجاری به جنگ تعرفه ای 17 ماهه پایان دهند اما به دلیل تداوم اختلاف نظر بر سر جزئیات، طرفین هنوز نتوانسته اند هیچ گونه توافقی را نهایی کنند.</p>
      <p>کاهش قیمت ها در بازار نفت همچنین در حالی رخ می دهد که چین در روز جمعه اعلام کرده بود تعرفه های وارداتی را بر برخی از محموله های مواد غذایی وارداتی از آمریکا اعمال نمی کند.</p>
    </article>
  </body>
</html>