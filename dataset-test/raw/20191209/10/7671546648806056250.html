<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916433"/>
    <meta property="og:site_name" content="Dnevnik"/>
    <meta property="article:published_time" content="2019-12-09T10:51:00+00:00"/>
    <meta property="og:title" content="Hrvaškim ribičem več kot milijon evrov slovenskih kazni"/>
    <meta property="og:description" content="V manj kot dveh letih je približno 20 hrvaških ribičev z območja Savudrije zaradi nedovoljenega prestopanja slovenske meje v Piranskem zalivu dobilo več kot 2000 kazni v skupnem znesku več kot milijon evrov, danes poroča Glas Istre. Največ prekrškov sta zbrala zakonca Makovac; Slovenija zgolj za lani od njiju zahteva 200.000 evrov kazni."/>
  </head>
  <body>
    <article>
      <h1>Hrvaškim ribičem več kot milijon evrov slovenskih kazni</h1>
      <address><time datetime="2019-12-09T10:51:00+00:00">09 Dec 2019, 10:51</time> by <a rel="author">STA</a></address>
      <p>
        <b>V manj kot dveh letih je približno 20 hrvaških ribičev z območja Savudrije zaradi nedovoljenega prestopanja slovenske meje v Piranskem zalivu dobilo več kot 2000 kazni v skupnem znesku več kot milijon evrov, danes poroča Glas Istre. Največ prekrškov sta zbrala zakonca Makovac; Slovenija zgolj za lani od njiju zahteva 200.000 evrov kazni.</b>
      </p>
      <p>Hrvaški ribiči v skladu z navodili hrvaške vlade vse slovenske kazni odnesejo na policijsko postajo v Umagu, je za puljski časnik povedal Diego Makovac. Dodal je, da imata s soprogo že poln voziček različnih dokumentov sodišč in odvetnikov. »Zgolj lani sva dobila približno 400 kazni. Če štejemo, da je za prekršek povprečna kazen 500 evrov, sva samo midva Sloveniji za leto 2018 dolžna približno 200.000 evrov. Letos bo dolg verjetno še večji,« je dodala Franka Makovac.</p>
      <p>Zakonca Makovac navajata, da po slovenskih navedbah največ ribarita v »prepovedanih vodah«. Kot sta izpostavila, med svojim ribolovom vztrajata pri stališču hrvaškega parlamenta o sredinski mejni črti v Piranskem zalivu.</p>
      <p>Dodala sta še, sta v stalnem stiku s hrvaškima ministrstvoma za kmetijstvo in pravosodje, s katerima se posvetujeta, kako ravnati v novih okoliščinah. Medtem naj bi ju slovenski odvetnik hrvaških ribičev Miha Kozinc obvestil, da je slovensko vrhovno sodišče zavrnilo vse njune pritožbe. Kot sta dejala, bosta verjetno pravosodno pot nadaljevala na Evropskem sodišču za človekove pravice v Strasbourgu.</p>
      <p>Arbitražno sodišče je leta 2017 določilo, da Sloveniji pripadajo tri četrtine Piranskega zaliva. Hrvaška zavrača uveljavitev arbitražne odločitve zaradi prisluškovalne afere ter si prizadeva za nova pogajanja o meji.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916439/svet/milanovic-in-skoro-vse-blizje-grabarkitarovicevi"/>
        <a href="https://www.dnevnik.si/1042915092/slovenija/hrvaski-odzivi-na-porocilo-knovsa-spodbudili-razmisljanja-o-pravilnosti-ravnanja-komisije"/>
        <a href="https://www.dnevnik.si/1042914912/slovenija/tonin-prispevek-vecernjega-lista-je-lazna-novica-v-sluzbi-hrvaskih-interesov-"/>
      </related>
    </article>
  </body>
</html>