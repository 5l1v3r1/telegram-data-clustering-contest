<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/reprezentace/clanek/1170920-obrovska-smula-mel-debutovat-v-hokejove-reprezentaci-z-premiery-ale-seslo.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T10:26:00+00:00"/>
    <meta property="og:title" content="Obrovská smůla! Měl debutovat v hokejové reprezentaci, z premiéry ale sešlo"/>
    <meta property="og:description" content="Ve výběru reprezentačního trenéra Miloše Říhy staršího pro Channel One Cup byl jediným nováčkem a těšil se, že v tomto týdnu zažije premiéru v národním týmu. Na debut ale nakonec nedojde. Šestadvacetiletý hokejový útočník Karlových Varů Jakub Flek se v nedělním extraligovém zápase s Libercem (Energie ho vyhrála 3:2 po nájezdech) zranil a z turnaje konaného tento týden v Praze a Moskvě se omluvil. Západočeský klub to oznámil na svých stránkách."/>
  </head>
  <body>
    <article>
      <h1>Obrovská smůla! Měl debutovat v hokejové reprezentaci, z premiéry ale sešlo</h1>
      <address><time datetime="2019-12-09T10:26:00+00:00">09 Dec 2019, 10:26</time> by <a rel="author">škv, Sport.cz</a></address>
      <p>Ve výběru reprezentačního trenéra Miloše Říhy staršího pro Channel One Cup byl jediným nováčkem a těšil se, že v tomto týdnu zažije premiéru v národním týmu. Na debut ale nakonec nedojde. Šestadvacetiletý hokejový útočník Karlových Varů Jakub Flek se v nedělním extraligovém zápase s Libercem (Energie ho vyhrála 3:2 po nájezdech) zranil a z turnaje konaného tento týden v Praze a Moskvě se omluvil. Západočeský klub to oznámil na svých stránkách.</p>
      <p>Flek se po souboji s libereckým gólmanem Hrachovinou v prodloužení potýká s problémy s kolenem. Rodák z Mariánských Lázní je s osmi góly a třinácti asistencemi třetím nejproduktivnějším hráčem Karlových Varů v sezoně.</p>
      <p>Pro Energii to však není jediná špatná zpráva. Vedle Fleka je nově na marodce i druhý nejproduktivnější hráč mužstva Slovák Dávid Gríger. I on má problémy s kolenem, které si poranil v souboji s libereckým útočníkem Jelínkem ve třetí třetině.</p>
      <figure>
        <iframe data-src="https://twitter.com/hokejkv/status/1203962361503195137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Léčba obou hráčů se odhaduje na dva až čtyři týdny.</p>
      <figure>
        <img src="https://media.sport.cz/images/top_foto1/0000000609990564/sFUu8Ear1nDCFiwXA8Y8Xg/5c593f031254c11966020100-270620"/>
      </figure>
      <p>
        <a href="https://www.sport.cz/1168743-gulas-odehraje-za-reprezentaci-jediny-zapas-proc-riha-opomenul-hrace-trince-a-hradce-kralove.html">
          <b>Gulaš odehraje za reprezentaci jediný zápas! Proč Říha opomenul hráče Třince a Hradce Králové?</b>
        </a>
      </p>
      <p>Národní tým se bude na Channel One Cup, na němž loni obsadil poslední čtvrté místo, připravovat od pondělí v Plzni, kde ve čtvrtek 12. prosince nastoupí proti úřadujícím mistrům světa Finům. Pak už se přesune do Moskvy, hlavního dějiště podniku. V ruské metropoli vyzve Říhova družina v sobotu domácí sbornou a o den později Švédy.</p>
    </article>
  </body>
</html>