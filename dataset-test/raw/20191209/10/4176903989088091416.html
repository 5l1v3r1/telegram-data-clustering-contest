<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/sad-odbor-za-pravosudje-danas-o-dokazima-protiv-trampa/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="SAD: Odbor za pravosuđe danas o dokazima protiv Trampa"/>
    <meta property="og:description" content="VAŠINGTON - Odbor za pravosuđe Predstavnickog doma američkog Kongresa održaće danas javni pretres na kojem će biti razmatrani dokazi prikupljeni tokom"/>
  </head>
  <body>
    <article>
      <h1>SAD: Odbor za pravosuđe danas o dokazima protiv Trampa</h1>
      <address><time datetime="2019-12-09T10:43:00+00:00">09 Dec 2019, 10:43</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524178-750x430.jpg"/>
        <figcaption>Foto: Tanjug</figcaption>
      </figure>
      <p>VAŠINGTON – Odbor za pravosuđe Predstavnickog doma američkog Kongresa održaće danas javni pretres na kojem će biti razmatrani dokazi prikupljeni tokom istrage, a u čijem fokusu je bio Trampov zahtev Ukrajini da istraži bivšeg potpredsednika Džoa Bajdena, jednog od vodećih kandidata za osvajanje predsedničke nominacije Demokratske stranke.</p>
      <p>Odbor razmatra predlog opoziva, prema kojem bi Tramp bio optužen za zloupotrebu položaja kada je reč o politici prema Ukrajini i za opstrukciju Kongresa, zbog odbijanja da sarađuje u istrazi.</p>
      <p>Demokrate bi trebalo da reše i pitanje da li će napisati treći osnov za opoziv, a to je opstrukcija pravde, koji bi bio zasnovan na izveštaju bivšeg specijalnog tužioca Roberta Malera o mešanju Rusije u američke izbore 2016. godine.</p>
      <p>Članovi Predstavničkog doma iz Demokratske stranke tokom vikenda razmatrali su informacije koje su dobili od Odbora za obaveštajna pitanja i stručnjaka za ustavno pravo koji su u sredu svedočili u Kongresu.</p>
      <p>Sa druge strane, republikanci su zatražili od predsedavajućeg Odbora Džerolda Nedlera da odloži pretres u ponedeljak, da bi imali dodatno vreme da razmotre dodatni materijal iz istrage o opozivu.</p>
      <p>„Članovi Odbora za pravosuđe ne mogu da razmotre hiljade i hiljade stranica dokumenata na suštinski način za nekoliko sati“, napisao je republikanski član odbora Dag Kolins u pismu Nedleru, prenosi Glas Amerike.</p>
      <p>Nedler je za CNN odbacio te tvrdnje, navodeći da su dokumenta koja su podneta u subotu, u suštini izveštaj Odbora za obaveštajna pitanja koji je prošle nedelje predstavljen i republikancima i demokratama.</p>
      <p>O predlogu opoziva Trampa, posle usvajanja u Odboru za pravosuđe, mora da se izjasni donji dom Kongresa u punom sastavu, pre nego što bude održano suđenje u Senatu na kojem dvotrećinska većina odlučuje o tome da li bi Tramp trebalo da bude smenjen.</p>
      <p>Većinu u Senatu imaju republikanci i malo je verovatno da će glasati za smenu američkog predsednika.</p>
      <p>(Tanjug)</p>
    </article>
  </body>
</html>