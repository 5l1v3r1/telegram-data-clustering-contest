<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840248-kuleba-nazvav-normansku-zustrich-diplomatichnim-nastupom-ukrayini"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T10:59:00+00:00"/>
    <meta property="og:title" content="Кулеба назвав &quot;нормандську&quot; зустріч дипломатичним наступом України"/>
    <meta property="og:description" content="КИЇВ. 9 грудня. УНН. Віце-прем’єр-міністр з питань європейської та євроатлантичної інтеграції України Дмитро Кулеба заявив, що &quot;нормандська&quot; зустріч у …"/>
  </head>
  <body>
    <article>
      <h1>Кулеба назвав "нормандську" зустріч дипломатичним наступом України</h1>
      <address><time datetime="2019-12-09T10:59:00+00:00">09 Dec 2019, 10:59</time> by <a rel="author">Антоніна Карташева</a></address>
      <p><b>КИЇВ. 9 грудня. УНН.</b> Віце-прем’єр-міністр з питань європейської та євроатлантичної інтеграції України Дмитро Кулеба заявив, що "нормандська" зустріч у Парижі, яка відбудеться сьогодні, - це дипломатичний наступ України. Про це він сказав в ефірі програми "Сніданок з 1+1", передає <b>УНН</b>.</p>
      <p>"Я бачу, що сама зустріч у "нормандському форматі" – це дипломатичний наступ України. Тому що три роки нічого не відбувалося. От всі хотіли наступ, це він і є, тому що всі уникали цієї зустрічі, і якщо ми згадаємо, то росіяни начебто погоджувалися спочатку у вересні зустрічатися, потім в жовтні, в листопаді..." - сказав Кулеба.</p>
      <p>За його словами, переговори будуть складними, адже Президент України Володимир Зеленський має низку "червоних ліній", які не можна переходити, а "перед ним сидить людина взагалі без цих червоних ліній".</p>
      <p>Нагадаємо, сьогодні, 9 грудня, відбудеться зустріч Президента України Володимира Зеленського із своїми колегами з Франції, Німеччини та Росії в межах “нормандського <a href="https://www.unn.com.ua/uk/news/1840208-samit-normandskoyi-chetvirki-proyde-sogodni-u-parizhi">формату</a>” у Парижі.</p>
    </article>
  </body>
</html>