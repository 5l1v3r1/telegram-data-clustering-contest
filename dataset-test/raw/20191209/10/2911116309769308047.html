<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kun.uz/news/2019/12/09/qimmatli-qogozlar-muomalasi-maxsus-tartibi-belgilandi"/>
    <meta property="og:site_name" content="Kun.uz"/>
    <meta property="article:published_time" content="2019-12-09T10:02:00+00:00"/>
    <meta property="og:title" content="Қимматли қоғозлар муомаласи махсус тартиби белгиланди "/>
    <meta property="og:description" content="Капитал бозорини ривожлантириш агентлиги томонидан қимматли қоғозлар муомаласи махсус тартиби белгиланди.  "/>
  </head>
  <body>
    <article>
      <h1>Қимматли қоғозлар муомаласи махсус тартиби белгиланди </h1>
      <address>
        <time datetime="2019-12-09T10:02:00+00:00">09 Dec 2019, 10:02</time>
      </address>
      <figure>
        <img src="https://storage.kun.uz/source/4/_J7dW8CvJykJpEeiivvDYvIrrPpm4IHS.jpg"/>
      </figure>
      <p>Фото: FTI Consulting</p>
      <p>Капитал бозорини ривожлантириш агентлиги томонидан қимматли қоғозлар муомаласи махсус тартиби белгиланди.<br/> <br/>Norma’нинг <a href="https://www.norma.uz/uz/qonunchilikda_yangi/qimmatli_qogozlar_faqat_joylashtirilganidan_keyin_sotiladi">ёзишича</a>, бундан буён қимматли қоғозлар муомаласига фақат уларни жойлаштириш тугаганидан кейин йўл қўйилади. Ушбу талаб қуйидагиларга татбиқ этилмайди:</p>
      <p>• давлат қимматли қоғозларига – Ўзбекистоннинг ғазначилик мажбуриятлари ва Ҳукумат томонидан ваколат берилган орган чиқарган облигацияларга, шунингдек Марказий банк облигацияларига (уларни жойлаштириш ва муомалага чиқаришнинг ўз тартиби мавжуд);<br/>• 5 декабргача, яъни буйруқ чиққунига қадар муомалага чиқарилган қимматли қоғозларга.<br/> <br/>Эслатиб ўтамиз, қимматли қоғозларнинг муомаласи – қимматли қоғозларни сотиб олиш ва сотиш, шунингдек қонун ҳужжатларида назарда тутилган, қимматли қоғозларнинг эгаси алмашувига олиб келадиган бошқа ҳаракатлар, жойлаштириш эса – қимматли қоғозларни уларнинг дастлабки эгаларига бериш. Қимматли қоғозларни жойлаштириш тартиб-таомиллари «Қимматли қоғозлар бозори тўғрисида»ги Қонуннинг 17-моддаси, Конвертация қилинадиган қимматли қоғозларни жойлаштириш ва муомаласи тартиби тўғрисидаги низом, Қимматли қоғозларни жойлаштириш ва муомалага киритиш квоталари тартиби тўғрисида низом ва бошқа норматив ҳужжатлар билан тартибга солинади.<br/> <br/>Савдолар ташкилотчилари икки ҳафталик муддатда ўз ҳужжатларини янги тартибга мувофиқлаштириши лозим.</p>
    </article>
  </body>
</html>