<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/12/178871/"/>
    <meta property="og:site_name" content="Doctors Only"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="&quot;הרפואה&quot; יקדיש גיליון מקצועי מיוחד בנושא חשיבות החיסונים"/>
    <meta property="og:description" content="בעקבות הגינויים על פרסום מאמר הביקורת על ספר המצדד בהימנעות מחיסונים ומטיל ספק בבטיחותם, קוראת מערכת הירחון המדעי לרופאים להשתתף בכתיבת מאמרים על יעילות החיסונים"/>
  </head>
  <body>
    <article>
      <h1>"הרפואה" יקדיש גיליון מקצועי מיוחד בנושא חשיבות החיסונים</h1>
      <h2>בעקבות הגינויים על פרסום מאמר הביקורת על ספר המצדד בהימנעות מחיסונים ומטיל ספק בבטיחותם, קוראת מערכת הירחון המדעי לרופאים להשתתף בכתיבת מאמרים על יעילות החיסונים</h2>
      <address><time datetime="2019-12-09T10:10:00+00:00">09 Dec 2019, 10:10</time> by <a rel="author">מערכת דוקטורס אונלי</a></address>
      <p>מערכת הירחון הוותיק של הקהילה הרפואית בישראל, "הרפואה", החליטה לפרסם בקרוב גיליון מיוחד ומקצועי על חשיבות החיסונים. זאת, בעקבות הסערה שהתחוללה בקהילת הרופאים כאשר בגיליון ספטמבר האחרון פורסם ב"הרפואה" מאמר ביקורת ספרים אוהדת לספר שכותבו הוא אנונימי ובו הוצגה תמיכה בהימנעות מחיסונים והסתייגות מיעילותם ומבטיחותם. פרסום הביקורת על הספר הוביל לגינוי גורף מצד קהילת הרופאים בישראל.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/176767/">"הרפואה": הגיעה העת ללימודי רפואה משלימה בפקולטות לרפואה בישראל</a>
        </li>
        <li>
          <a href="https://doctorsonly.co.il/2019/11/176624/">פרופ' יהודה שינפלד לכתב העת Science: "אני פרו-חיסונים ואני מצהיר על כך"</a>
        </li>
        <li>
          <a href="https://doctorsonly.co.il/2019/10/175070/">מה הם הכישורים הנדרשים מרופא בעידן הדיגיטלי? קיראו בגיליון הרפואה החדש</a>
        </li>
      </ul>
      <p>דיווח על הפרשה בישראל גם הופיע בכתבה נרחבת בכתב העת המדעי הפופולרי <a href="https://www.sciencemag.org/news/2019/11/top-israeli-immunologist-accused-promoting-antivaccine-views">science</a> תחת הכותרת "אימונולוג ישראלי מואשם בקידום דעות של מתנגדי חיסונים". האימונולוג הישראלי - עורך "הרפואה", פרופ' יהודה שינפלד - הגיב אז בשיחה עם <a href="https://doctorsonly.co.il/2019/11/176624/">"דוקטורס אונלי":</a> "אני פרו-חיסונים ואני מצהיר על כך".</p>
      <p>בעקבות הסערה החליטה הנהלת מערכת "הרפואה" בהרכב פרופ' שינפלד (עורך ראשי), פרופ' יהושע (שוקי) שמר ופרופ' גד קרן, לפרסם שני מאמרי תגובה למאמר ביקורת הספרים, לקיים השבוע דיון בהרכב המורחב של מועצת המערכת בפרשה וכאמור, להזמין את ציבור הרופאים בישראל לפרסם מאמרים בגיליון מיוחד שיוקדש לחיסונים ולחשיבותם.</p>
      <p>שני מאמרי התגובה ל"ביקורת הספרים" נכתבו על ידי פרופ' שמואל רשפון, יו"ר הוועדה המייעצת למחלות זיהומיות ולחיסונים במשרד הבריאות ואליו הצטרפו 26 מבכירי הרופאים והמומחים בישראל בתחומים שונים וכן שתי אחיות בכירות במשרד הבריאות. מכתב תגובה נוסף כתב פרופ' אריאל מני.</p>
      <p>ב<a href="https://doctorsonly.co.il/?attachment_id=178874">מכתב למערכת</a> שכתב פרופ' רשפון נאמר: "הופתעתי ודאגתי מאוד מביקורת הספרים שפורסמה ב'הרפואה' מחודש ספטמבר 2019 על הספר 'חיסונים – מדע ומיתוס', שנכתב בידי כותב אנונימי. שני הקרימינולוגים שכתבו את הביקורת אוהדים את הכתוב בספר. למעשה, הם כתבו מאמר דעה שתומך באופן גורף ונלהב ביותר בהאשמות חמורות על יעילות החיסונים ובטיחותם, במונחים הלקוחים מעולם הקרימינולוגיה. הכותבים מתעלמים התעלמות מוחלטת מהבסיס המדעי המוצק של הפרסומים המתארים את יעילות החיסונים ובטיחותם, מול היעדר בסיס מדעי לפרסומים המטילים ספק בכך. הביקורת", ציין פרופ' רשפון, "הכתובה על ידי קרימינולוגים בשפה של מקצוע זה, למעשה מאשימה בפשעים את התומכים בחיסונים.</p>
      <p>"מאחר שהספר נכתב על ידי מחבר אנונימי, ללא כתיבה מדעית שמכילה עובדות שלמות ומוצקות, וללא השתתפות פעילה של מומחים לחיסונים הקשורים לבריאות הציבור, מן הראוי היה לפנות למומחים כאלה כדי לכתוב את חוות הדעת על הספר, או לפחות לפנות גם למומחים בשטח.</p>
      <p>"הביקורת של הספר הבעייתי, מחזקת את ההתנגדות לחיסונים - והיא הוגדרה על ידי ארגון הבריאות העולמי WHO כאחד מעשרת האתגרים החשובים ביותר לשמירה על בריאות הציבור ברחבי העולם ב-2019. הכותבים (של ביקורת הספר), שאינם רופאים, מנצלים במה מדעית של רופאים לשם הטחת האשמות לא מבוססות מבחינה מדעית. האכסניה המכובדת של כתב העת המדעי של רופאים נותנת לגיטימציה להאשמות אלו.</p>
      <p>"החלטה על פרסום מאמר זה מחייבת דיון במערכת כתב העת – ובוודאי היוועצות עם חבר המערכת המומחה בחיסונים. ואני חבר המערכת. המערכת לא נועצה בי. פרסומו של המאמר הזה הוא כשל חמור של המערכת ופגיעה קשה בבריאות הציבור. עדיין לא מאוחר", כתב עוד פרופ' רשפון, לאפשר למומחים בשטח החיסונים לכתוב חוות דעת על הספר ולפרסמה".</p>
      <p>למכתבו של פרופ' רשפון הצטרפו חברי הוועדה המייעצת למחלות זיהומיות ולחיסונים של משרד הבריאות, בשמם ובתפקידם.</p>
      <p>במכתב נוסף למערכת "הרפואה", שכתב פרופ' אריאל מני, מומחה ביילוד ובגינקולוגיה בדגש על הריון בסיכון מהמרכז הרפואי איכילוב בתל אביב, נאמר: "אני כותב מכתב זה למערכת בלב כבד ומתוך הערכה רבה למפעל עיתון הרפואה מזה עשרות רבות של שנים. באחד הגליונות האחרונים פורסם מאמר ביקורת על ספר העוסק בחיסונים. ביקורת מדעית על טכנולוגיות ברפואה או על טיפולים רפואיים היא ראויה ומבורכת.</p>
      <p>"יחד עם זאת, המאמר הנדון חרג בצורה גסה מהמקובל בעיתונות המדעית. הספר נשוא הסקירה נכתב בצורה חד צדדית, אך ניחא. מדובר בספר שנכתב ללא ציון שמות המחברים (!) שנשארו במתכוון אנונימיים ובהוצאה פרטית. יתרה מכך, כותבי הביקורת על הספר אינם רופאים הבאים לבקר ולסקור את הנאמר בו, אלא קרימינולוגים שעיסוקם הוא מחקר של התנהגות עבריינית. גם בכך יש מסר סמוי - ואולי לא סמוי כלל. באחרונה, מאמר סקירה זה נעשה אחד מאבני היסוד באתרים וברשתות חברתיות של מתנגדים לחיסונים. אני קורא לעורך עיתון 'הרפואה' לפרסם הצהרת היעדר ניגוד אינטרסים כלכליים ואחרים, לנוכח העובדה שמדובר בספר שכותביו עלומים. אני תקווה שמערכת העיתון תנקוט צעדים מתאימים שיחזירו לי ולאחרים את האמון בכתב עת חשוב זה".</p>
      <p>בתגובה לשני המכתבים למערכת, פרסמה מערכת "הרפואה" את ההודעה הבאה: "המערכת מקבלת את דברי הביקורת העולים במכתביהם של פרופ' שמואל רשפון ופרופ' אריאל מני. עורכי כתב העת מכירים בחשיבות החיסונים לבריאות הציבור ורואים בה את אחת המהפכות החשובות ברפואה שהביאה למיגור מחלות שהיו קטלניות ביותר. אנו מציעים לכל רופא מכל תחום ברפואה וגם לחתומים על המכתבים למערכת, להשתתף בגיליון מיוחד של 'הרפואה', שיוקדש לנושא החיסונים, בשל ההכרה בחשיבותם ובתרומתם הרבה לבריאות הציבור".</p>
      <p>בנוסף הודגש בתגובת המערכת: "לעורך עיתון הרפואה אין ניגוד עניינים הקשור לספר ולמאמר הביקורת שנכתב על הספר".</p>
    </article>
  </body>
</html>