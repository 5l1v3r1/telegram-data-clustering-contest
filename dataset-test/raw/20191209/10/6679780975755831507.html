<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/sertespestis-meg-decemberben-fellelegezhetnek-tenyesztok"/>
    <meta property="og:site_name" content="Paraméter"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Sertéspestis: még decemberben fellélegezhetnek a tenyésztők"/>
    <meta property="og:description" content="Szlovákia hivatalosan felkérte az Európai Bizottságot, hogy az afrikai sertéspestis (ASP) járványügyi helyzetében  bekövetkezett pozitív változások miatt vonja vissza a fertőzött terület besorolást a sertéstenyésztők számára. "/>
  </head>
  <body>
    <article>
      <h1>Sertéspestis: még decemberben fellélegezhetnek a tenyésztők</h1>
      <h2>Szlovákia hivatalosan felkérte az Európai Bizottságot, hogy az afrikai sertéspestis (ASP) járványügyi helyzetében  bekövetkezett pozitív változások miatt vonja vissza a fertőzött terület besorolást a sertéstenyésztők számára. </h2>
      <address>
        <time datetime="2019-12-09T10:15:00+00:00">09 Dec 2019, 10:15</time>
      </address>
      <p>A mezőgazdasági tárca közleménye azt állítja, hogy az elmúlt időszakban megtett lépéseknek köszönhetően stabilizálódott a helyzet az országban, de továbbra is sok múlik a tenyésztők és a vadászok hozzáállásán. Amennyiben Brüsszel eleget tesz a szaktárca kérésének, és megszünteti a fertőzött besorolást, az a sertéstenyésztők számára azt jelenti, hogy enyhülnének a szigorú állattartási és a vonatkozó kereskedelmi szabályok . A minisztérium számításai szerint erre még ebben a hónapban sor kerülhet. </p>
      <p>Szlovákiában csupán <a href="https://parameter.sk/mar-nagykaposig-terjedt-sertespestis"><b>két járásban (Tőketerebes, Nagymihály) lokalizálták az ASP-t</b></a> és a betegség utoljára augusztus 19-én fordult elő háztáji gazdaságban. </p>
      <p>A szomszédos országokban ennél súlyosabb a helyzet, Lengyelországban például 2100 esetben, Magyarországon pedig 1380 alkalommal bukkantak fertőzött állatra. Déli szomszédunknál legutoljára <a href="https://hvg.hu/gazdasag/20191206_Bovult_a_sertespestis_miatti_fertozott_terulet_Pest_megyeben"><b>december 4-én a Nemzeti Élelmiszerlánc-biztonsági Hivatal diagnosztikai laboratóriuma</b></a> két, a korábban fertőzötté vált Pest megyei zárt vadaskert közvetlen közelében elhullottan talált vaddisznó mintájából is kimutatta az afrikai sertéspestist. A vírus zárt vadaskerten kívüli, szabad területen való megjelenése miatt az országos főállatorvos a fertőzött és a magas kockázatú terület bővítése mellett döntött, és ez intézkedés Komárom-Esztergom megye 10 vadgazdálkodási egységének teljes területét érinti. </p>
      <p>tasr/hvg</p>
    </article>
  </body>
</html>