<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/frozen-2-ramane-in-fruntea-box-office-ului-nord-american_1411151.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T10:36:12+00:00"/>
    <meta property="og:title" content="'Frozen 2' rămâne în fruntea box office-ului nord-american"/>
    <meta property="og:description" content="Animația"/>
  </head>
  <body>
    <article>
      <h1>'Frozen 2' rămâne în fruntea box office-ului nord-american</h1>
      <address><time datetime="2019-12-09T10:36:12+00:00">09 Dec 2019, 10:36</time> by <a rel="author">Roxana Ghiorghian</a></address>
      <p>
        <b>Animația "Regatul de gheață 2/ Frozen 2", de Chris Buck și Jennifer Lee, se menține pe prima poziție în box office-ul nord-american, cu încasări de 34,67 de milioane de dolari în al treilea weekend pe marile ecrane, potrivit boxofficemojo.com, scrie Mediafax.</b>
      </p>
      <p>"Regatul de gheață II/ Frozen II", de Chris Buck și Jennifer Lee, beneficiază de vocile unor actori celebri, precum Kristen Bell, Evan Rachel Wood, Jonathan Groff, Idina Menzel. Povestea începe la ceva vreme după evenimentele din primul film, într-un Arendelle ai cărui locuitori se bucură de pace. Iniţial, cea mai mare provocare a poveştii pare să fie dorinţa lui Kristoff (Jonathan Groff) de a o cere de soție pe Anna (Kristen Bell), dar asta doar până când Elsa (Idina Menzel) aude o voce misterioasă ce-i aduce aminte de un cântec de leagăn din copilărie. O ameninţare supranaturală şi posibilitatea ca trecutul regatului să nu fie la fel de luminos precum cred cele două surori le vor arunca pe eroine într-o nouă aventură, potrivit cinemagia.ro.</p>
      <p>Poziția a doua a box office-ului nord-american de weekend rămâne ocupată de "La cuțite/ Knives Out", de Rian Johnson, care a avut încasări de 14,15 milioane de dolari în al doilea weekend pe marile ecrane. Când renumitul scriitor Harlan Thrombey (Christopher Plummer) este găsit fără suflare în conacul său, imediat după cea de-a 85-a sa aniversare, curiosul și glumețul detectiv Benoit Blanc (Daniel Craig) este desemnat să investigheze cazul. Între familia disfuncțională a lui Harlan și angajații lui devotați, Blanc jonglează printre secrete și jocuri de culise pentru a afla adevărul despre crima momentului.</p>
      <p>Lungmetrajul "Marea provocare: Le Mans ’66/ The Grand Challenge: Le Mans '66" ("Ford v Ferrari"), cu Matt Damon și Christian Bale, se menține pe locul al treilea, cu încasări de 6,537 de milioane de dolari de vineri până duminică. Câștigătorii premiului Oscar Matt Damon și Christian Bale sunt protagoniștii filmului bazat pe o poveste adevărată, inspirată din viața lui Carroll Shelby (Damon), un designer revoluționar al industriei americane de mașini, și cea a șoferului britanic Ken Miles (Bale). Ei s-au luptat cu birocrația corporatistă, cu legile fizicii, dar și cu proprii demoni pentru a putea construi o mașină de curse revoluționară pentru compania Ford Motor Company. Astfel, au reușit să detroneze titlul deținut de Enzo Ferrari în cursa de 24 de ore din Franța din 1966, pe pista Le Mans, potrivit cinemagia.ro.</p>
      <p>Topul 10 al filmelor cu cele mai mari încasări în cinematografele nord-americane la sfârșitul săptămânii trecute este completat de "Queen &amp; Slim", de Melina Matsoukas (6,53 de milioane de dolari), "O zi minunată în cartier/ A Beautiful Day in the Neighborhood", de Marielle Heller (5,2 milioane de dolari), "Dark Waters", de Todd Haynes (4,1 milioane de dolari), "21 Bridges", de Brian Kirk (2,88 de milioane de dolari), "Se-ncinge treaba!/ Playing with Fire", de Andy Fickman (2 milioane de dolari), "Bătălia de la Midway/ Midway", de Roland Emmerich (1,94 de milioane de dolari), și de "Joker", regizat de Todd Phillips (1 milion de dolari).</p>
    </article>
  </body>
</html>