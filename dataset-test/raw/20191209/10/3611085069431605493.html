<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/seifelem-divi-varti-jets-izcina-panakumu-video/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T10:19:13+00:00"/>
    <meta property="og:title" content="Šeifelem divi vārti, “Jets” izcīna panākumu (VIDEO)"/>
    <meta property="og:description" content="Nacionālās hokeja līgas (NHL) komandas Vinipegas “Jets” uzbrucējs Marks Šeifele svētdien ar diviem vārtu guvumiem kaldināja savas vienības uzvaru. “Jets” mājās ar 3:2 (1:1, 1:0, 1:1) uzvarēja Anaheimas “Ducks”, kas neveiksmi cieta jau otro maču pēc kārtas."/>
  </head>
  <body>
    <article>
      <h1>Šeifelem divi vārti, “Jets” izcīna panākumu (VIDEO)</h1>
      <address><time datetime="2019-12-09T10:19:13+00:00">09 Dec 2019, 10:19</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Nacionālās hokeja līgas (<a href="https://www.sportazinas.com/atsl%C4%93gv%C4%81rdi/nhl/">NHL</a>) komandas Vinipegas “Jets” uzbrucējs Marks Šeifele svētdien ar diviem vārtu guvumiem kaldināja savas vienības uzvaru. “Jets” mājās ar 3:2 (1:1, 1:0, 1:1) uzvarēja Anaheimas “Ducks”, kas neveiksmi cieta jau otro maču pēc kārtas.</p>
      <p>Ar diviem vārtiem “Jets” komandā izcēlās Šeifele, bet vēl reizi precīzs bija Edams Laurijs. “Ducks” rindās precīzi raidījumi Jākoba Silfverberja un Devina Šora rēķinā.</p>
      <p>Šeifele 1:0 panāca pirmā perioda desmitajā minūtē, bet jau 32 sekundes vēlāk Silfverbejs rezultātu izlīdzināja. Laurijs otrā perioda pēdējā minūtē bija precīzs no tuvas distances, bet noslēdzošās trešdaļas vidū Šors rezultātu atkal izlīdzināja. Papildlaiku gan sagaidīt neizdevās, jo vairākumu četras minūtes līdz mača beigām realizēja Šeifele, kaldinot savas komandas panākumu.</p>
      <figure>
        <iframe src="https://www.youtube.com/embed/wzMfGktPFkM" width="640" height="360" data-service="Youtube" scrolling="no"/>
      </figure>
      <p>Citā spēlē Ņujorkas “Rangers” viesos ar 5:0 (2:0, 2:0, 1:0) uzvarēja Vegasas “Golden Knights”. Uzvarētājiem ar diviem rezultativitātes punktiem izcēlās Artēmijs Panarins (1+1), Raiens Stroms (0+2) un Džeikobs Truba. “Rangers” komandā rezultativitātes punktu nenopelnīja vien seši hokejisti, starp kuriem bija tikai viens aizsargs. Lielisku maču aizvadīja arī Aleksandrs Georgijevs, kurš tika galā ar visiem 38 pretinieku metieniem.</p>
      <figure>
        <iframe src="https://www.youtube.com/embed/Aykac6xkUP8" width="640" height="360" data-service="Youtube" scrolling="no"/>
      </figure>
      <p>Tikmēr Floridas “Panthers” mājās ar 5:1 (2:1, 1:0, 2:0) uzvarēja Sanhosē “Sharks”. Ar diviem rezultativitātes punktiem uzvarētāju rindās izcēlās Aleksandrs Barkovs (1+1), Frenks Vatrano (1+1), Džonatans Huberdo (0+2) un Ārons Ekblads (0+2). Vienīgos “Sharks” vārtus guva Kevins Labanks.</p>
      <figure>
        <iframe src="https://www.youtube.com/embed/1953w8HNvxI" width="640" height="360" data-service="Youtube" scrolling="no"/>
      </figure>
      <p>Visbeidzot Čikāgas “Blackhwaks” mājās ar 3:4 (3:1, 0:2, 0:0, 0:0, 1:2) papildlaikā zaudēja Arizonas “Coyotes”. Arizonas vienībā divi rezultativitātes punkti Karlam Soderberjam (1+1) un Nikam Šmalcam (0+2), bet pretējā laukuma pusē Džonatans Tēvzs iekrāja vārtus un divas piespēles.</p>
      <figure>
        <iframe src="https://www.youtube.com/embed/1iRTL2fTjbc" width="640" height="360" data-service="Youtube" scrolling="no"/>
      </figure>
      <p>Jau ziņots, ka Latvijas hokejista Zemga Girgensona pārstāvētā vienība Bufalo “Sabres” svētdienas mačā izlaida divu vārtu pārsvaru, kā rezultātā nācās aizvadīt papildlaiku, kurā izdevās gūt panākumu. “Sabres” viesos ar 3:2 (2:0, 0:2, 0:0, 1:0) papildlaikā uzvarēja Edmontonas “Oilers”.</p>
      <p>Girgensonas laukumā pavadīja 13 minūtes un 18 sekundes, no tām divas minūtes un 24 sekundes nospēlējot mazākumā. Uzbrucējs izdarīja vienu metienu pa vārtiem, pielietoja trīs spēka paņēmienus un maču noslēdza ar pozitīvu lietderības koeficientu +1.</p>
    </article>
  </body>
</html>