<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Dyplomacja/191209408-Izraelski-polityk-Corbyn-Rasista-Pamietajcie-przed-wyborami.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T10:49:47+00:00"/>
    <meta property="og:title" content="Izraelski polityk: Corbyn? Rasista. Pamiętajcie przed wyborami"/>
    <meta property="og:description" content="Jair Lapid, kandydat koalicji Niebiesko-Biali na szefa dyplomacji nazwał lidera brytyjskiej opozycji, Jeremy'ego Corbyna &quot;rasistą i antysemitą&quot; i zaapelował do wyborców, aby &quot;mieli to na uwadze&quot; przed udaniem się do urn, 12 grudnia - informuje &quot;Times of Israel&quot;."/>
  </head>
  <body>
    <article>
      <h1>Izraelski polityk: Corbyn? Rasista. Pamiętajcie przed wyborami</h1>
      <address><time datetime="2019-12-09T10:49:47+00:00">09 Dec 2019, 10:49</time> by <a rel="author">Artur Bartkiewicz</a></address>
      <p>
        <b>Jair Lapid, kandydat koalicji Niebiesko-Biali na szefa dyplomacji nazwał lidera brytyjskiej opozycji, Jeremy'ego Corbyna "rasistą i antysemitą" i zaapelował do wyborców, aby "mieli to na uwadze" przed udaniem się do urn, 12 grudnia - informuje "Times of Israel".</b>
      </p>
      <p>Kilka dni temu obecny szef MSZ Izraela, Israel Katz przyznał, że życzyłby sobie, aby Corbyn i jego Partia Pracy nie wygrali wyborów, które odbędą się 12 grudnia - właśnie ze względu na zarzuty o antysemityzm.</p>
      <p>- Zazwyczaj nie powinno się mieszać w wybory w innych państwach, ale w tym wypadku zrobię wyjątek. Jeremy Corbyn jest antysemitą - powiedział Lapid w czasie wystąpienia na Konferencji Fundacji Sojuszników Izraela, organizacji pozarządowej, której celem jest wspieranie państwa Izrael.</p>
      <p>- Żydzi są ekspertami od antysemityzmu. Możemy nazwać antysemitą tego, kto nim jest - dodał Lapid.</p>
      <p>- To nawet nie jest nowa forma antysemityzmu. To stara szkoła, czystego antysemityzmu, wykorzystująca tylko nowe usprawiedliwienia. Każdy powinien brać to pod uwagę idąc głosować, ponieważ rasiści to rasiści, a Jeremy Corbyn jest rasistą - dodał.</p>
      <p>Corbyn, lider Partii Pracy od 2015 roku jest regularnie oskarżany o to, że nie radzi sobie z problemem antysemityzmu w szeregach swojej partii. Sam Corbyn znany jest jako polityk broniący praw Palestyńczyków.</p>
      <p>
        <a href="https://www.rp.pl/article/20191203/SWIAT/191209757">W ostatnich dniach Corbyn przeprosił za antysemityzm w Partii Pracy.</a>
      </p>
    </article>
  </body>
</html>