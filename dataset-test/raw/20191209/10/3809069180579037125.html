<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1423191/mprosta-ston-kyza-stin-toympa-o-papoytselis-den-pianei-mia"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T10:27:34+00:00"/>
    <meta property="og:title" content="Μπροστά στον Κύζα στην Τούμπα, ο Παπουτσέλης δεν πιάνει μία..."/>
    <meta property="og:description" content="Ο Κ. Νικολακόπουλος σχολιάζει στο blog του στο gazzetta τα της…επετείου του Παπουτσέλη, αλλά και τα τωρινά της ελληνικής διαιτησίας."/>
  </head>
  <body>
    <article>
      <h1>Μπροστά στον Κύζα στην Τούμπα, ο Παπουτσέλης δεν πιάνει μία...</h1>
      <h2>Ο Κ. Νικολακόπουλος σχολιάζει στο blog του στο gazzetta τα της…επετείου του Παπουτσέλη, αλλά και τα τωρινά της ελληνικής διαιτησίας.</h2>
      <address><time datetime="2019-12-09T10:27:34+00:00">09 Dec 2019, 10:27</time> by <a rel="author" href="http://www.gazzetta.gr/blogger/kwstas-nikolakopoulos" target="_blank">Κώστας Νικολακόπουλος</a></address>
      <p>
        <u>
          <i>
            <b>Μας ζάλισαν κάποιοι για την… επέτειο του πέναλτι του Παπουτσέλη, σε εκείνο το Ολυμπιακός-Παναθηναϊκός 1-0 το μακρινό 1996.</b>
          </i>
        </u>
      </p>
      <p><b>Βλέπετε</b>, δεν έχουν πρόβλημα να πάνε πολύ πίσω, 25 ολόκληρα χρόνια… Αντίθετα, έχουν πρόβλημα να πάνε… λίγο πίσω. Τώρα,… πρόσφατα σε σχέση με το…1996. Και σε… επετείους, όπου υπήρξαν διαιτησίες με πολύ χειρότερα λάθη από εκείνη. Μόνο που ήταν άλλος ο ωφελημένος, οπότε «καλό είναι να τα ξεχνάμε», ε;…</p>
      <p><b>Ξέρετε</b>, διαιτητές που να έχουν δώσει πέναλτι για φάουλ ελάχιστα έξω από την περιοχή, όπως τότε ο Παπουτσέλης στον Ίβιτς, έχουμε δει πολλούς, όχι βεβαίως μόνο τον Παπουτσέλη. Μάνι μάνι τα δύο προηγούμενα χρόνια είχε πάρει η ΑΕΚ δύο τέτοια πέναλτι, από τον Βάτσιο και τον Σιδηρόπουλο, σε παιχνίδια της με τη Λαμία και τον Ατρόμητο, έτσι δεν είναι;</p>
      <p><b>Επόπτη</b>, όμως, σαν τον Καλφόγλου από την Θεσπρωτία, που μέτρησε ένα τέτοιο και τόσο οφσάϊντ-γκολ όπως εκείνο με το οποίο ο ΠΑΟΚ κέρδισε το Κυπέλλο Ελλάδας, στις 6 Μαίου 2017, δεν έχουμε ξαναδεί σε τελικό της διοργάνωσης…</p>
      <p><b>Και διαιτητή</b> σαν τον Κύζα από τη Θεσσαλονίκη, που έκανε τέτοια σφαγιαστική διαιτησία στις 27 Απριλίου 2017, στο ΠΑΟΚ-Παναθηναϊκός 4-0, με τον ΠΑΟΚ έτσι να περνάει στον τελικό της ίδιας διοργάνωσης, επίσης δεν έχουμε ξαναδεί. Γιατί άλλο να κάνεις ένα η, δύο λάθη σε ένα παιχνίδι, ακόμη κι αν είναι καθοριστικά, κι άλλο να πηγαίνεις «καροτσάκι» μία ομάδα επί 90 λεπτά και να την υποχρεώνεις ετσιθελικά σε αποκλεισμό από τον τελικό ενός Κυπέλλου.</p>
      <p><b>Βεβαίως</b>, εύκολα μπορεί να παρατηρήσει κανείς ότι και τα δύο συγκεκριμένα διαιτητικά εγκλήματα έγιναν μέσα σε μόλις 10 ημέρες και κατ΄ αυτό τον τρόπο πήρε ο ΠΑΟΚ το πρώτο τρόπαιο του, κι αυτό Κύπελλο κι όχι πρωτάθλημα, μετά από 14 ολόκληρα χρόνια…</p>
      <p><b>Μπροστά </b>δε στη διαιτησία του Κύζα στην Τούμπα, το πέναλτι του Παπουτσέλη δεν ήταν τίποτα.</p>
      <p><b>Κι επειδή</b> επανειλημμένως ακούμε κραυγές του τύπου, «τι θέλουν, να ξαναγυρίσουν οι Σπάθες;», η απάντηση είναι πολύ απλή. Όχι, αλλά θέλουν να υπάρχουν διαιτητές που να μην δίνουν δώρα νίκες με ανύπαρκτα πέναλτι (βλέπε Κουτσιαύτης στο ΠΑΟΚ-Αστέρας 1-0 με την ανατροπή-φάντασμα του Πρίγιοβιτς) και που θα βλέπουν τα χέρια στις περιοχές (βλέπε Τσαμούρης στο Λαμία-ΠΑΟΚ 0-1 με το πέναλτι που έκανε ο Βιεϊρίνια και δεν δόθηκε). Και να μην κάνουν πια…θεσμό στο Κύπελλο Ελλάδας το διαιτητικό έγκλημα υπέρ του ΠΑΟΚ (βλέπε Σκουλάς με πέναλτι στο 119’ για το ΠΑΟΚ-Πανιώνιος)…</p>
      <p><b>Όπως μπορεί</b> εύκολα ο καθένας να διαπιστώσει ότι δεν είναι ανάγκη να πάμε τόσο παλιά, στο 1996, ούτε καν στο 2015 που σφύριξε για τελευταία φορά ο Σπάθας. Υπάρχουν πολύ πιο πρόσφατα παραδείγματα κι…επέτειοι, που μας δείχνουν ξεκάθαρα τι σκοπό είχε τελικά η εξυγίανση, την οποία ευαγγελίζονταν επί χρόνια οι αντίπαλοι του Ολυμπιακού, «υποδέχθηκε» μετά βαίων και κλάδων η προηγούμενη κυβέρνηση κι ανέχεται χωρίς κανένα ενδοιασμό και η νυν κυβέρνηση.</p>
      <p><b>Αλλά </b>τι να λέμε τώρα, εδώ υπάρχει τέτοια τρομοκρατία στους διαιτητές, που ακόμη κι όσοι δεν δίνουν δικαιώματα φοβούνται να πάρουν μία απόφαση, σωστή απόφαση, ακόμη κι αν ευνοεί μόνο έμμεσα τον Ολυμπιακό.</p>
      <p><b>Πάρτε </b>για παράδειγμα χθες τον Τζοβάρα, στο Αστέρας Τρίπολης-Λάρισα. Υπάρχει αποβολή μαρς με δεύτερη κίτρινη του Πασαλίδη, όπως σχολιάστηκε κι από τους κριτικούς της διαιτησίας (π.χ. Κάκος). Ο κεντρικός αμυντικός του Αστέρα, εάν αποβάλλονταν, όπως έπρεπε, δεν θα έπαιζε την ερχόμενη Κυριακή κατά του Ολυμπιακού. Ο Τζοβάρας, όμως, επαναλαμβάνω από τους διαιτητές που δεν έχει δώσει δικαιώματα, φοβήθηκε να τον βγάλει έξω, κι είμαι βέβαιος ότι το έκανε γιατί ήξερε ότι το επόμενο παιχνίδι της Τρίπολης είναι με τον Ολυμπιακό και σκέφθηκε τι θα του έλεγαν, παίρνοντας μία τέτοια απόφαση, κι ας ήταν απολύτως ορθή…</p>
      <p><b>Παρεμπιπτόντως</b>, ήταν πολύ καλή η διαιτησία του Καραντώνη στο Παναιτωλικός-Ολυμπιακός. Πέρασε απαρατήρητος, όπως πρέπει να περνάει κάθε καλός διαιτητής. Έδωσε τα φάουλ που έπρεπε (κι ας ήταν 25 εις βάρος του Ολυμπιακού), έβγαλε τις κάρτες που έπρεπε (τέσσερις, όλες εις βάρος του Ολυμπιακού, και μπορούσε ίσως να βγει και δεύτερη στον Καμαρά) κι άφησε γενικά να παιχτεί το παιχνίδι χωρίς προβλήματα, όμορφα κι ωραία. </p>
      <p><b>Γιατί </b>κάτι μου λέει, όμως, ότι ο Καραντώνης θα αργήσει πάρα πολύ να ξαναοριστεί σε παιχνίδι του Ολυμπιακού, μετά από αυτό στο Αγρίνιο, το πρώτο φετινό που κέρδισε τόσο άνετα ο Ολυμπιακός; Γιατί ο Κουμπαράκης δεν έχει ξανασφυρίξει Ολυμπιακό από την πρεμιέρα του πρωταθλήματος; Γιατί ο Τζοβάρας σφυρίζει Ολυμπιακό μία φορά τον χρόνο;</p>
      <p>
        <u>
          <i>
            <b>Βρε βάλε τον γκαντέμη τον Κομίνη, με τον οποίο δεν κερδίζει ο Ολυμπιακός, να έχεις το κεφάλι σου ήσυχο. Η, έστω κανένα Μακεδόνα, τόσους έχει ο πίνακας. Εκτός του Φωτιάδη, γιατί αυτός...τολμάει και δίνει, μέχρι τώρα, τα πέναλτι που κερδίζει ο Ολυμπιακός…</b>
          </i>
        </u>
      </p>
    </article>
  </body>
</html>