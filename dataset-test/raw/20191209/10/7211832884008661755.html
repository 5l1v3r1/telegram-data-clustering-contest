<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/finance-stock/news/608717"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T10:13:00+00:00"/>
    <meta property="og:title" content="ข้าราชการป่วยโรคมะเร็งเลือด ชื่นใจ คลังให้เบิกจ่ายตรงเริ่ม 16 ธ.ค. 62"/>
    <meta property="og:description" content="กรมบัญชีกลางให้เบิกจ่ายตรงยารักษาโรคมะเร็งเพิ่มเติม 2 รายการ เพื่อบรรเทาความเดือดร้อนให้แก่ผู้ป่วยโดยไม่ต้องทดรองจ่ายเงินไปก่อน"/>
  </head>
  <body>
    <article>
      <h1>ข้าราชการป่วยโรคมะเร็งเลือด ชื่นใจ คลังให้เบิกจ่ายตรงเริ่ม 16 ธ.ค. 62</h1>
      <address><time datetime="2019-12-09T10:13:00+00:00">09 Dec 2019, 10:13</time> by <a rel="author">PostToday</a></address>
      <p>กรมบัญชีกลางให้เบิกจ่ายตรงยารักษาโรคมะเร็งเพิ่มเติม 2 รายการ เพื่อบรรเทาความเดือดร้อนให้แก่ผู้ป่วยโดยไม่ต้องทดรองจ่ายเงินไปก่อน</p>
      <p>นางสาววิลาวรรณ พยาน้อย รองอธิบดีกรมบัญชีกลาง ในฐานะโฆษกกรมบัญชีกลาง เปิดเผยว่า กรมบัญชีกลางได้ดำเนินการเพิ่มเติมรายการยาสำหรับรักษาโรคมะเร็งและโลหิตวิทยา ในโครงการเบิกจ่ายตรงสำหรับผู้ป่วยโรคมะเร็งและโลหิตวิทยา (ระบบ OCPA) อย่างต่อเนื่อง เพื่อให้ผู้มีสิทธิและบุคคลในครอบครัวที่ป่วยเป็นโรคมะเร็งและโลหิตวิทยาสามารถเบิกจ่ายตรงได้ โดยไม่ต้องทดรองจ่ายเงินไปก่อน โดยล่าสุดกรมบัญชีกลางได้มีการปรับปรุงเงื่อนไขข้อบ่งชี้ในการเบิกจ่ายยา 1 รายการ และเพิ่มเติมรายการยาให้สามารถเบิกจ่ายตรงได้อีก 1 รายการ ซึ่งจะเริ่มใช้สิทธิได้ตั้งแต่วันที่ 16 ธันวาคม 2562 เป็นต้นไป โดยมีรายละเอียด ดังนี้</p>
      <p>1. ปรับปรุงเงื่อนไขข้อบ่งชี้ในการเบิกจ่ายค่ายา Trastuzumab ให้สามารถรักษาผู้ป่วยโรคมะเร็งเต้านมทั้งในระยะเริ่มต้นและระยะแพร่กระจาย โดยเป็นการเพิ่มเงื่อนไขการใช้ยาให้เพิ่มขึ้นตามหลักฐานเชิงประจักษ์ทางการแพทย์ ส่งผลให้ผู้ป่วยจะได้ประโยชน์ในการรักษาพยาบาลเพิ่มมากขึ้น</p>
      <p>2. กำหนดเพิ่มรายการยาและเงื่อนไขข้อบ่งชี้ในการเบิกจ่ายค่ายา Ruxolitinib ที่ใช้ในการรักษาผู้ป่วยโรคผังผืดในไขกระดูก Myelofibrosis</p>
      <p>ทั้งนี้ ผู้มีสิทธิและบุคคลในครอบครัวที่ป่วยด้วยโรคมะเร็งและโลหิตวิทยา และแพทย์ผู้ทำการรักษามีแผนการรักษาด้วยยา 2 รายการดังกล่าว ให้ดำเนินการลงทะเบียนขออนุมัติการใช้ยาในระบบ OCPA ณ สถานพยาบาลก่อนจึงจะสามารถใช้สิทธิเบิกจ่ายตรงได้ ซึ่งปัจจุบันระบบ OCPA มีรายการยาสำหรับการรักษาโรคมะเร็งและโลหิตวิทยาที่เบิกจ่ายตรงได้ จำนวนทั้งสิ้น 20 รายการ และ 33 เงื่อนไขข้อบ่งชี้ อนึ่งกรมบัญชีกลางได้ปรับปรุงแนวทางการรักษาโรคมะเร็งและโลหิตวิทยาอย่างต่อเนื่อง เพื่อให้ผู้ป่วยสามารถเข้าถึงการรักษา อีกทั้งเข้าถึงเทคโนโลยีทางการแพทย์ที่มีการพัฒนาการรักษามะเร็งแต่ละชนิดได้มากขึ้น โดยจะประกาศเพิ่มรายการยาและเงื่อนไขข้อบ่งชี้เป็นระยะ ๆ เพื่อให้ผู้ป่วยได้รับการรักษาที่มีคุณภาพ และเกิดประโยชน์สูงสุด</p>
    </article>
  </body>
</html>