<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156511/%D9%82%D8%A7%D8%A6%D9%85-%D9%BE%D9%86%D8%A7%D9%87-%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%AF%D8%A7%D9%86%D8%B4%DA%AF%D8%A7%D9%87%DB%8C-%DA%A9%D9%87-%D8%AD%D8%A7%D8%B6%D8%B1-%D9%86%D8%A8%D9%88%D8%AF%DB%8C%D8%AF-%D8%A7%D8%B3%D9%85-%D8%A2%D9%86-%D8%B1%D8%A7-%D8%A8%D9%87-%D8%B2%D8%A8%D8%A7%D9%86-%D8%A8%DB%8C%D8%A7%D9%88%D8%B1%DB%8C%D8%AF-%D8%AE%D9%88%D8%B4-%D8%A2%D9%85%D8%AF%DB%8C%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T10:51:00+00:00"/>
    <meta property="og:title" content="قائم پناه: آقای روحانی! به دانشگاهی که حاضر نبودید اسم آن را به زبان بیاورید خوش آمدید"/>
    <meta property="og:description" content="به گزارش خبرنگار گروه دانشگاه خبرگزاری تسنیم، حجت‌الاسلام حسن روحانی، رئیس‌جمهور کشورمان، صبح امروز به مناسبت روز دانشجو در جمع دانشجو معلمان دانشگاه فرهنگیان حضور یافت."/>
  </head>
  <body>
    <article>
      <h1>قائم پناه: آقای روحانی! به دانشگاهی که حاضر نبودید اسم آن را به زبان بیاورید خوش آمدید</h1>
      <h2>یکی از دانشجویان دانشگاه فرهنگیان در دیدار با رئیس‌ جمهور نکاتی را درباره عملکرد دولت بیان کرد.</h2>
      <address>
        <time datetime="2019-12-09T10:51:00+00:00">09 Dec 2019, 10:51</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1395/09/16/139509160958366509386254.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار گروه دانشگاه <a href="https://www.tasnimnews.com/">خبرگزاری تسنیم</a>، حجت‌الاسلام حسن روحانی، رئیس‌جمهور کشورمان، صبح امروز به مناسبت روز دانشجو در جمع دانشجو معلمان دانشگاه فرهنگیان حضور یافت.</p>
      <p>حمیدرضا قائم پناه به عنوان نماینده بسیج دانشجویی در این دیدار سخنانی را مطرح کرد.</p>
      <p>وی در بخشی از سخنان خود اظهار داشت: 6 سال از عمر دولتی گذشت که قرار بود 100 روزه مشکلات کشور را حل کند. تقویم دستتان هست؟! بیش از 2200 روز گذشت و هنوز ملت ما منتظر حل مشکلات ابتدایی شان هستند. قرار بود آنقدر رفاه بیاورید که 45 هزار تومان به حساب هم نیاید، نه آنکه امروز خیل مردم گرفتار نان شب باشند.</p>
      <p>
        <a href="http://tasnimnews.com/2156513">روحانی: برجام نه مقدس است و نه لعنتی/ تحریم‌کنندگان انتخابات دلسوز مردم نیستند</a>
        <a href="http://tasnimnews.com/2156453">روحانی «در سکوت خبری» به دانشگاه رفت</a>
        <a href="http://tasnimnews.com/2156152">دستور روحانی برای عدم‌سخت‌گیری در پرداخت یارانه معیشتی/ هنرمندان پولدار باید مالیات بدهند</a>
        <a href="http://tasnimnews.com/2155559">بیانیه بسیج دانشگاه خواجه نصیر در واکنش به عدم حضور روحانی در مراسم 16 آذر</a>
      </p>
      <p>وی افزود: قرار بود عزت پاسپورت ایرانی را برگردانید، نه اینکه پاسپورت ایرانی را به قهقرا ببرید. قرار بود شفافیت سرلوحه کارتان و مردم محرمتان باشند، نه اینکه با سرکشی از قانون لیست اموال خود و وزرای میلیاردی تان را ارائه نکنید.</p>
      <p>این فعال دانشجویی افزود: چه بگوییم از داستان تلخ برجام نافرجامی که قرار بود یک شبه تمامی تحریم‌ها را بردارد و چرخ زندگی مردم را بچرخاند و آب خوردن مردم را حل کند.حل شد، اما این امید مردم بود که در ناامیدی وعده‌های واهی جنابعالی حل شد. در گرانی و تورم افسارگسیخته دولت خوش تدبیر شما حل شد. در ورشکستگی صنعت و اقتصاد و سیاست دولتتان حل شد. در کاهش ارزش پول ملی و عدم پذیرش پول ملی حتی در کشورهای جنگ زده حل شد.در سه برابر شدن یک شبه بنزین حل شد.در چند برابر شدن قیمت گوشت و برنج و میوه و سبزیجات حل شد. در سه برابر شدن قیمت مسکن و غیر قابل دسترس شدن آن برای مردم ، در تدبیر جنابعالی حل شد</p>
      <p>وی با بیان اینکه درخت برجام گل کرد و میوه داد و مردم امروز درحال تناول سیب و گلابی برجامتان هستند،گفت: باور کنید می‌توانیم. مشکلاتی که پیش روی ماست، قابل حل است این مشکلات چیزی نیست در برابر اراده پولادین ملت با شرف ایران، اما چه کنیم از کلید شما؟ که یا ظاهرا شکسته است؟ یا اینکه آن را برعکس چرخانده‌اید؟</p>
      <p>قائم پناه تصریح کرد: ظاهرا جو امنیتی دیگر دانشگاه‌ها، شما را مفتخر به حضور در دانشگاه فرهنگیان کرد. دانشگاهی که 6 سال است به عنوان رییس هیئت امنایش، نه حاضر بودید در جلسات آن حاضر شوید و نه اسم آن را به زبان بیاورید. حضورتان را به عنوان ریاست هیئت امنای دانشگاه فرهنگیان گرامی می‌داریم، ولی اگر خداناکرده خواسته‌اید از فضای نجیبانه و متانت دانشجومعلمان برای خود، ایمنی در برابر مطالبات دانشجویی ایجاد کنید؛ اشتباه کردید.</p>
      <p>وی ادامه داد: امروز در برابر نسل نوی تحول خواه نظام تربیت رسمی کشور قرار گرفته‌اید که برعکس شما به جای التماس بیگانه و اجرای سند برجام صفت 2030، راه برون رفت را در اتکای به اندیشه و فکر و همت خود مبتنی بر سند تحول بنیادین می‌دانند. امروز در برابر نسل نوی معلمی هستید که شرافت معلمی را در هویت خود می‌یابند و نه با طرح ننگین خرید خدمات آموزشی، معلم را چون کالایی قابل فروش ببیند و تربیت را در بازار به ثمن بخس به آموزش بفروشند.</p>
      <p>این فعال دانشجویی گفت: امروز در دانشگاهی هستید که به دلیل ظلم‌های متعدد دولت محترمتان، بجای آنکه انرژی خود را صرف تربیت دانشجومعلمانی در تراز انقلاب بکند، صرف تلاش برای جلوگیری از حذف این دانشگاه و عبور مشکلات ابتدایی زیرساختی آن می‌کند.</p>
      <p>وی تاکید کرد: آقای روحانی بدانید؛ ما معلمین از حقوق اندک گله داریم، از اختلاس گله داریم، از صندوق ذخیره فرهنگیان گله داریم، از عدم اجرای صحیح رتبه‌بندی گله داریم، از برون سپاری تربیت معلم گله داریم، از نگاه هزینه‌ای به آموزش و پرورش گله داریم، از معافیت مالیاتی سلبریتی‌ها و دیگران گله داریم، از بی صداقتی‌ها گله داریم‌، از سیاست زدگی گله داریم، از کاهش بودجه اندک آموزش و پرورش برای سال بعد گله داریم ، از مدارس نا ایمن و کپری گله داریم.</p>
      <p>قائم پناه گفت: بدانید نسل آینده معلمی اجازه نخواهد داد که دولتی سرکار بیاید و ذخیره چندهزار میلیاردی فرهنگیان را به تاراج بدهد و بدون عذرخواهی و جبران آن، با حاشیه امن به کنار برود. برای پیشرفت کشور باید به درون کشور برگردید. اتکا به جوانان برومند ایران اسلامی تنها راه حل برون رفت از مشکلات فعلی است؛ بیایید در این ماه‌های پایانی دولتتان، باقیات صالحات به جا بگذارید و از فرصت باقی مانده برای حل مشکلات کشور با همت بیشتر بهره ببرید.</p>
      <p>انتهای پیام/</p>
    </article>
  </body>
</html>