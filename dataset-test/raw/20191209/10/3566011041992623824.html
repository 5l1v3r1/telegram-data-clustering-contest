<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553407.html/%d8%b4%d8%a7%d8%ae%d8%b5%d9%87-%d9%87%d8%a7%db%8c-%d9%86%d9%85%d8%a7%db%8c%d9%86%d8%af%d9%87-%d8%aa%d8%b1%d8%a7%d8%b2-%d8%a7%d9%86%d9%82%d9%84%d8%a7%d8%a8-%d8%a8%d8%a7%db%8c%d8%af-%d8%aa%d8%a8%d8%af%db%8c%d9%84-%d8%a8%d9%87-%d8%b3%d9%86%d8%af-%d8%b4%d9%88%d8%af--%d8%af%d8%b1-%d8%a7%d9%86%d8%b7%d8%a8%d8%a7%d9%82-%d8%b4%d8%a7%d8%ae%d8%b5-%d9%87%d8%a7-%d8%a8%d8%a7-%d9%85%d8%b5%d8%a7%d8%af%db%8c%d9%82-%d8%af%da%86%d8%a7%d8%b1-%d8%a7%d8%b4%da%a9%d8%a7%d9%84-%d9%87%d8%b3%d8%aa%db%8c%d9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T10:38:00+00:00"/>
    <meta property="og:title" content="شاخصه‌های نماینده تراز انقلاب باید تبدیل به سند شود/ در انطباق شاخص‌ها با مصادیق دچار اشکال هستیم"/>
    <meta property="og:description" content="عضو شورای مرکزی جبهه آرمانخواهان واقع‌بین گفت: در بیانات رهبر معظم انقلاب درباره ریزترین اقدامات و نقش‌ها در برخی سازمان‌ها اشاره شده است؛ چطور می‌شود در مورد نماینده تراز انقلاب شاخص‌هایی بیان نشده باشد؛ لذا باید این شاخص‌ها به همراه ویژگی‌ها استخراج شده و تبدیل به سند شود."/>
  </head>
  <body>
    <article>
      <h1>شاخصه‌های نماینده تراز انقلاب باید تبدیل به سند شود/ در انطباق شاخص‌ها با مصادیق دچار اشکال هستیم</h1>
      <h2>در گفت‌وگو با فعالان انقلابی مشهد عنوان شد؛</h2>
      <address>
        <time datetime="2019-12-09T10:38:00+00:00">09 Dec 2019, 10:38</time>
      </address>
      <p>عضو شورای مرکزی جبهه آرمانخواهان واقع‌بین گفت: در بیانات رهبر معظم انقلاب درباره ریزترین اقدامات و نقش‌ها در برخی سازمان‌ها اشاره شده است؛ چطور می‌شود در مورد نماینده تراز انقلاب شاخص‌هایی بیان نشده باشد؛ لذا باید این شاخص‌ها به همراه ویژگی‌ها استخراج شده و تبدیل به سند شود.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ باتوجه به نزدیک شدن به روزهای حساس انتخابات مجلس ۹۸، شناخت و تبیین شاخص‌های نماینده تراز انقلاب از اهمیت ویژه‌ای برخوردار است.</p>
      <p>این موضوع در شهر مذهبی مشهد مقدس با حضور احزاب و گروه‌های سیاسی داعیه‌دار انقلاب اسلامی نیز اهمیت دوچندانی پیدا می‌کند لذا در همین رابطه میزگردی با موضوع شاخصه‌های نماینده تراز انقلاب اسلامی با حضور علی سهیلی، فعال جبهه فرهنگی انقلاب اسلامی و امیرحسین یزدان‌پناه، عضو شورای مرکزی جبهه آرمانخواهان واقع‌بین در پایگاه خبری تحلیلی <a href="http://sobhtoos.ir/">صبح توس</a> برگزار شد.</p>
      <p> علی سهیلی، فعال جبهه فرهنگی انقلاب اسلامی گفت: خصیصه‌های نماینده تراز انقلاب در این سالها فراز و نشیب‌هایی دارد و این روزها همانند ابتدای پیروزی انقلاب نیز سوالاتی در این باره مطرح است.</p>
      <p>
        <b>شاهد جابجایی گرایش‌های حزبی و جناحی بودیم</b>
      </p>
      <p>وی با بیان اینکه الگوی واحدی برای شاخص‌های تراز انقلاب وجود ندارد و این برای همه دوره‌ها صدق می‌کند افزود: چیزی که در عمل رخ داده این است که افراد و شخصیت‌ها ارزش‌گذاری می‌کردند و بر اساس آن شاخص‌های نماینده تراز مشخص می‌شد.</p>
      <p>فعال جبهه فرهنگی انقلاب اسلامی اظهار کرد: احزاب و گروه‌های سیاسی جایگزین شخصیت‌ها شدند و اینها شاخص ها را تعیین می‌کردند لذا در چند دوره اخیر شاهد جابجایی گرایش‌های حزبی و جناحی بودیم و اینگونه شاخص‌های نماینده تراز انقلاب مهم شد.</p>
      <figure>
        <img src="http://newsroom.dana.ir/content/upload/7c7365d6-aaa5-4ab1-a90a-c4c856a19ada.jpg"/>
      </figure>
      <p>وی افزود: علت مطرح شدن نماینده تراز، نیازهای انقلاب و جمهوری اسلامی بود که رعایت نمی‌شد و یکی از مشکلات این است در این باره کتابی منتشر نشده است.</p>
      <p>
        <b>برخی فقط شعار نماینده تراز انقلاب را تکرار می‌کنند</b>
      </p>
      <p>سهیلی تصریح کرد: به دلیل جایگاه این شعار برخی فقط شعار نماینده تراز انقلاب را بازتکرار می کنند و نه بازتولید؛ البته کتب و پژوهش‌هایی در مورد نماینده تراز انقلاب صورت گرفته است.</p>
      <p>وی افزود: این شاخص‌ها و ویژگی‌ها توسط تشکل‌های مردمی تبیین شده نه توسط احزاب سیاسی که روشن‌کننده خیلی از حوادث است.</p>
      <p>فعال جبهه فرهنگی انقلاب اسلامی خاطرنشان کرد: شاخص‌‌ها از جانب امامین انقلاب روشن شده است و چیزی که موجب اختلاف شده، تطبیق شاخص‌ها بر مصادیق است و چیزی به نام سیره انتخاباتی امامین انقلاب اسلامی به صورت مکتوب موجود نیست.</p>
      <p>وی با اشاره به اینکه عده ای تحت فشار افکار عمومی مجبور شدند شعار شاخص‌گرایی را بپذیرند افزود: در مورد نماینده تراز انقلاب اسلامی شاخص‌ها نباید تحت تأثیر علایق و خواسته‌های فرد و احزاب باشد.</p>
      <p>
        <b>در اعتبارسنجی شاخصه‌های نماینده تراز انقلاب، اختلاف داریم</b>
      </p>
      <p>سهیلی گفت: الزاما در شاخص گذاری‌ها، «صالح مقبول» در تراز انقلاب اسلامی نیست و اگر فردی صالح باشد نه اصلح، معلوم نیست بتواند خواسته‌های انقلاب را پاسخگو باشد.</p>
      <p>وی افزود: در دسته‌بندی شاخص‌ها علاوه بر اینکه در مصادیق و نوع آن دچار مشکل هستیم در ارزش و اعتبار آن نیز دچار اختلاف هستیم.</p>
      <p>فعال جبهه فرهنگی انقلاب اسلامی با بیان اینکه شاخص‌های گفتمانی در نماینده تراز، ارزش و اعتبار بیشتری از خصوصیات فردی و مدارک تحصیلی دارد اظهار کرد: نوع قضاوت نماینده مجلس و نگرش افراد در بین نظرات مختلف دارای اهمیت است لذا شاخص‌ها قابلیت دسته‌بندی دارند و برخی ممکن است ارزش بیشتری داشته باشد.</p>
      <p>وی افزود: شاخص‌های سلبی و صفات سلبی که نباید فردی داشته باشد قطعا جز خصوصیات نماینده تراز است.</p>
      <p>
        <b>باید به موضوع انتخابات، فرآیندی و جریانی بنگریم</b>
      </p>
      <p>سهیلی تصریح کرد: نباید غیر از نظر امامین انقلاب نظر غالب دیگری را حتی در حزب جمهوری اسلامی بپذیریم چراکه احزاب در پی کسب قدرت هستند و کسانی را در لیست خودشان قرار می‌دهند که با آنها همسو باشند.</p>
      <p>وی افزود: مهم است چندین لیست وجود داشته باشد چراکه نشان‌دهنده مردم سالاری جامعه است و تنوع احزاب و کاندیدا موجب تنوع رأی دهنده‌ها می‌شود و امام(ره) نیز به شورای نگهبان نیز توصیه دارند که سعی شود افراد بیشتری در عرصه انتخاب شدن حضور داشته باشند.</p>
      <p>فعال جبهه فرهنگی انقلاب اسلامی با اشاره به اینکه باید بتوان از عملکرد نماینده دفاع کرد و فاصله بین ایده‌آل با وضع موجود زیاد است خاطرنشان کرد: برخی انتخابات را نقطه‌ای برررسی می‌کنند اما انتخابات جریانی است و باید به آن فرآیندی نگاه کنیم.</p>
      <p>وی افزود: در انتخابات مشهد حرکت سینوسی و فراز و نشیب را شاهد بودیم و این روند رو به بدتر شدن می‌رود و نتیجه وحدت و پیروزی روی رویه غلط، چگونه وحدت و پیروزی است؟!</p>
      <figure>
        <img src="http://newsroom.dana.ir/content/upload/f88f2b94-2042-4572-94d7-b94570387cf4.jpg"/>
      </figure>
      <p>فعال جبهه فرهنگی انقلاب اسلامی اظهار کرد: به غیر از نماینده اصلح نباید به کسی رأی داد و اگر کسی اصلح نبود، مقبولیت نباید بر اساس لیست بندی‌ها باشد؛ تعریف از مقبول بودن دچار اشکال است و کسانی که این لیست‌ها را تنظیم کردند باید پاسخگوی عملکرد خودشان باشند.</p>
      <p>وی افزود: برخی در این دوره به دلیل شکست در انتخابات شورای شهر و کاهش پایگاه اجتماعی به این نتیجه رسیدند که به کسانی روی آورده شود که مانند تشکل‌های انقلابی و فرهنگی دوره قبل میدان به آنها داده نمی‌شده است.</p>
      <p>
        <b>اولین تفرقه‌ها از خود سیاسیون شروع شد</b>
      </p>
      <p>سهیلی تصریح کرد: در انتخابات گذشته نیز ابتدا میان شورای هماهنگی اصولگرایان انشقاق بوجود آمد و سپس این شکاف به بیرون توسعه یافت لذا اولین تفرقه‌ها از خود سیاسیون شروع شد و نتوانستند یکدیگر را تحمل کنند و فرصت بیان نظرات تشکل‌های مردمی داده نشده است.</p>
      <p>وی افزود: اگر به نقشه راه تراز انقلاب اسلامی توجه نشود طبیعی است که نباید انتظار وحدت داشت لذا باید ملزم به رعایت رویه منظومه فکری انقلاب بود.</p>
      <p>فعال جبهه فرهنگی انقلاب اسلامی با بیان اینکه اشتباهاتی که در دوره‌های مختلف رخ داده را باید قبول کرد و نباید در برابر لیست هوالمطلوب و این روند لیست بستن سکوت کرد ادامه داد: برخی با داعیه قبول داشتن امام و رهبری، سیاست‌های رهبری در مورد انتخابات را زیر پا می‌گذارند.</p>
      <p>وی افزود: بر اساس سیره انتخاباتی امام و رهبری باید عمل کرد و رشد مشارکت مردم در انتخابات باید در نقشه راه انتخاباتی تبیین شود.</p>
      <p>
        <b>تکلیف حزب، باید هدایت مردم باشد</b>
      </p>
      <p>سهیلی خاطرنشان کرد: نقشه راه صحیح در شورای هماهنگی انقلابی استان ارائه شده و قابل وحدت است و بر اساس فرمایشات رهبری تکلیف حزب، باید هدایت مردم باشد نه رسیدن به قدرت لذا باید عملکرد ده سال گذشته احزاب بررسی شود که احزاب چرا از مردم جدا شده‌اند؟</p>
      <figure>
        <img src="http://newsroom.dana.ir/content/upload/ee57d3ba-4ac6-4095-a502-ce63c5ec95b0.jpg"/>
      </figure>
      <p>
        <b>مشارکت حداکثری حتی از انتخاب شدن اصلح مهم تر است</b>
      </p>
      <p>وی با اشاره به اینکه در اهداف انتخابات، مشارکت حداکثری از همه چیز حتی از انتخاب شدن اصلح مهم‌تر است افزود: مجموعه تشکل‌های انقلابی و مردمی تفاوت دیدگاه و آرا دارند و طرح‌های مختلف ارائه می‌شود.</p>
      <p>فعال جبهه فرهنگی انقلاب اسلامی گفت: معتقدیم شورای هماهنگی نیروهای انقلابی استان به هر دلیلی برخی سیاست‌های کلی انتخابات ابلاغی رهبر معظم انقلاب را مورد نظر قرار نداده است و سیره انتخاباتی امامین انقلاب مورد توجه قرار نگرفته است و نمی‌توان به بهانه حفظ وحدت در برابر این سیاست ابلاغی رهبری ایستادگی کرد.</p>
      <p>وی با بیان اینکه امام(ره) می فرمایند از رئیس جمهور تا کشاورزان روستایی خودشان باید تشخیص بدهند و رأی بدهند، ولی در دوره‌های اخیر به این سیره امام بی‌توجهی شده است افزود: امام(ره) به مردم شخصیت داد تا خودشان نماینده اصلح را تشخیص دهند و اشکالی که احزاب مختلف دارند این است که اعتقاد دارند از مردم بهتر می‌فهمند و مردم باید بر اساس لیست‌ها انتخاب کنند.</p>
      <p>سهیلی اظهار کرد: در جلسات شورای هماهنگی که قرار بود میثاق‌نامه‌ای با حضور آقای احدیان امضا شود و اعتراض شد که باید التزام به سیره امامین انقلاب در میثاق‌نامه نوشته شود و در آخر هم متأسفانه این بند آورده نشد.</p>
      <p>
        <b>تقسیم‌بندی اصلاح‌طلب و اصولگرا را قبول نداریم</b>
      </p>
      <p>وی افزود: اگر تمام احزاب و گروه‌ها روی فردی به نتیحه رسیدند ولی رأی‌دهنده تشخیصی بر خلاف آنها داشت باید با نظر خودش عمل کند و در محضر خداوند پاسخگو باشد لذا با این فرمایشات امام، وحدت امروز مورد نظر برخی گروه‌ها شکل نخواهد گرفت چراکه تقسیم بندی اصلاح طلب و اصولگرا را قبول نداریم.</p>
      <p>فعال جبهه فرهنگی انقلاب اسلامی تصریح کرد: در برابر دوقطبی ایجاد کردن، رهبر معظم انقلاب، انقلابی و ضدانقلاب را مطرح کردند و کسانی که لیست تنظیم می‌کنند باید بخوبی افراد را بشناسند و تسلیم برخی تهدیدات نشوند و پاسخگوی عملکرد باشند.</p>
      <p>
        <b>شاخصه‌های نماینده تراز انقلاب باید تبدیل به سند شود</b>
      </p>
      <p>امیرحسین یزدان‌پناه، عضو شورای مرکزی جبهه آرمانخواهان واقع‌بین نیز در این میزگرد اظهار کرد: افرادی که در لیست‌های انتخاباتی گذاشته می‌شوند اگر انطباقی با شاخص‌ها نداشته باشد امر بدی است.</p>
      <p>وی افزود: در بیانات رهبر معظم انقلاب درباره ریزترین اقدامات و نقش ها در برخی سازمان‌ها اشاره شده چطور می‌شود در مورد نماینده تراز انقلاب شاخص‎هایی بیان نشده باشد لذا باید این افراد به همراه ویژگی‌ها استخراج شده و تبدیل به سند شود.</p>
      <figure>
        <img src="http://newsroom.dana.ir/content/upload/8c76ec8c-1bfe-45c2-8a70-f28db6da77e4.jpg"/>
      </figure>
      <p>عضو شورای مرکزی جبهه آرمانخواهان واقع‌بین گفت: در انطباق شاخص‌ها با مصادیق دچار اشکال هستیم و در این راستا نیز فعالیت جدی و ماندگار صورت نگرفته است.</p>
      <p>
        <b>در انطباق شاخص‌ها با مصادیق دچار اشکال هستیم</b>
      </p>
      <p>وی افزود: یکی از آسیب‌های اخیر در لیست‌بندی، افرادی هستند که لیست‌ها را انتخاب می‌کنند، چه کسی و چه تفکری صالح مقبول را انتخاب می‌کند؟</p>
      <p>یزدان‌پناه تصریح کرد: هر چقدر از دهه ۶۰ فاصله گرفتیم اتاق‌ها و لابی‌گری که لیست‌ها را تعیین می‌کردند بر جامعه و قانون گذاری تأثیرگذار بوده است.</p>
      <p>وی با بیان اینکه حلقه واسطی که از شاخص‌ها به اشخاص می‌رسد باید اصلاح شود تا خروجی مجلس ناموفق به پایان برسد افزود: در عرصه سیاست‌ورزی دو حوزه نظری و اجرایی داریم.</p>
      <p>
        <b>حلقه واسطی که از شاخص‌ها با اشخاص می‌رسد باید اصلاح شود</b>
      </p>
      <p>عضو شورای مرکزی جبهه آرمانخواهان واقع‌بین خاطرنشان کرد: جریانات مختلف سلایق مختلف دارند و همه نیز مدعی گام برداشتن بر اساس انقلاب اسلامی هستند؛ در حوزه اجرایی خود را با رقیب مقایسه می‌کنیم و رقیب گاهی اوقات این عرصه سیاست‌ورزی را عینی تر جلو می‌برد.</p>
      <p>وی افزود: جریان انقلابی اگر می‌خواهد در عرصه سیاست‌ورزی و تصمیم‌گیری کشور نقش داشته باشد باید قدرت را در دست بگیرد و این با ارائه چندین فهرست انتخاباتی مختلف منافات دارد.</p>
      <p>
        <b>باید به سمت وسوی وحدت حرکت کرد</b>
      </p>
      <p>یزدان‌پناه ادامه داد: باید به سمت وحدت حرکت کرد و البته به این معنا نیست که فردی را انتخاب کنیم که فقط رأی بیاورد و التزامات و کارآمدی او مهم نباشد.</p>
      <p>وی افزود: باید قبل از انتخاب، بررسی شود جریان سیاسی تراز انقلاب و فرآیند لیست سیاسی تراز انقلاب چه چیزی است و چه مؤلفه‌هایی دارد؟.</p>
      <p>عضو شورای مرکزی جبهه آرمانخواهان واقع‌بین گفت: اولویت جبهه آرمان خواهان واقع بین در انتخابات ۹۸ وحدت با جریان‌های داخل اصولگرایی است.</p>
      <figure>
        <img src="http://newsroom.dana.ir/content/upload/28486b91-95a3-430b-93a8-c8eea3b1475a.jpg"/>
      </figure>
      <p>وی افزود: در فضایی که کاندیدای اصلح باید معرفی شود سوال پیش می‌آید که چه کسی تعیین می‌کند اصلح کیست و اینکه آیا این انتخاب مبتنی بر واقع‌بینی است یا خیر؟</p>
      <p>یزدان‌پناه اظهار کرد: نمی‌توان گفت که لیست اصلح اعلام شود و شاید هم رأی نیاورد و در این صورت در قبال کسانی که انتخاب می‌شود و به امنیت و اقتصاد کشور ضربه می‌زنند چه کسی پاسخگوی عملکرد آنها است؟</p>
      <p>وی ضمن اشاره به اهمیت انتخاب منطبق بر واقع‌بینی افزود: بر اساس فرمایشات رهبری، آرمان‌خواهی خوب است اما باید در کنار آن به واقعیت‌ها نیز توجه شود چراکه اگر کسی تنها و صرفاً در پی آرمانخواهی باشد به توهم می‌رسد و به کشور لطمه خواهد زد.</p>
      <p>
        <b>شرایط کشور ایجاب می‌کند جریان انقلابی عرصه را خالی نکند</b>
      </p>
      <p>عضو شورای مرکزی جبهه آرمانخواهان واقع‌بین تصریح کرد: دیدن واقعیات کشور برابر با واقعیت‌سازی نیست لذا مجلس آینده باید کارآمد باشد و روشن کردن تکلیف این موضوع مهم است.</p>
      <p>وی با تأکید بر اینکه اصل تنظیم فهرست‌های انتخاباتی قابل نقض نیست اما بحث روی افرادی است که این فهرست‌ها را تنظیم می‌کنند افزود: ما در عرصه انتخابات باید به کف میدان نگاه داشته باشیم الان شرایط کشور ایجاب می‌کند جریان انقلابی عرصه را خالی نکند و باید با ورود به انتخابات، تبیین فهرست انتخاباتی را انجام دهیم و متحد باشیم و همه جریان‌های انقلابی کنار یکدیگر باشند.</p>
      <p>یزدان‌پناه ضمن اشاره به اهمیت ورود همه جریان‌های انقلابی در صحنه انتخابات خاطرنشان کرد: ملاک تصمیم‌گیری، شاخص‌های انقلاب است و اگر جایی با شاخص‌های امامین انقلاب تناقض دارد باید آن فرد کنار گذاشته شود اما نباید مسیر تشخیص اصلح مسدود و محدود شود.</p>
      <p>انتهای پیام/</p>
    </article>
  </body>
</html>