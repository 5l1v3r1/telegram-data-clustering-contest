<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-pm-szerint-tarthato-a-hianycel-1919700/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T10:22:00+00:00"/>
    <meta property="og:title" content="A PM szerint tartható a hiánycél"/>
    <meta property="og:description" content="Az államháztartás központi alrendszerének hiánya az év első tizenegy hónapjára nézve ez 766,3 milliárd forint, a tervezett érték 76,7 százaléka."/>
  </head>
  <body>
    <article>
      <h1>A PM szerint tartható a hiánycél</h1>
      <address><time datetime="2019-12-09T10:22:00+00:00">09 Dec 2019, 10:22</time> by <a rel="author">VG</a></address>
      <p>A kormány a költségvetés stabilitásának megőrzése mellett tudja továbbra is biztosítani a különféle társadalompolitikai célok megvalósításához, valamint a hazai és uniós fejlesztésekhez szükséges forrásokat – áll a PM közleményében.</p>
      <p>A gazdasági teljesítménye, a gazdaságfehérítés terén meghozott intézkedések és a foglalkoztatási folyamatok eredményeként 2019 november végéig általános forgalmi adóból az éves előirányzat 95,8 százaléka, jövedéki adóból 94,6 százaléka, míg személyi jövedelemadóból 92,6 százaléka, szociális hozzájárulási adóból és a nyugdíj-, egészségbiztosítási és munkaerő-piaci járulékokból 89,3 százaléka teljesült.</p>
      <aside>Ezen kívül az év első tizenegy hónapjában összesen 1156,0 milliárd forint uniós bevételt könyvelhetett el a költségvetés, az uniós fejlesztésekhez köthető kiadások pedig megközelítették az 1341,3 milliárd forintot.</aside>
      <p>A költségvetés így az állam működésének finanszírozása, valamint a közszolgáltatások biztosítása mellett a szociális támogatásokra, illetve a júliusban elindult Családvédelmi Akcióterv megvalósítására továbbra is biztosítani tudja a szükséges forrásokat.</p>
      <figure>
        <img src="https://www.vg.hu/wp-content/uploads/2019/09/+otf/810w/DEBRE20190907020.jpg"/>
        <figcaption>Fotó: Czeglédi Zsolt / MTI</figcaption>
      </figure>
      <aside>Utóbbi esetén annak legnépszerűbb eleme a babaváró támogatás, amellyel eddig már több mint 40 ezer gyermeket vállaló család vehetett igényben közel 400 milliárd forintot.</aside>
      <p>Ezen túl a gazdaság jó teljesítményének köszönhetően novemberben a nyugdíjasok és a nyugdíjszerű ellátásban részesülők egyösszegű kiegészítést, valamint minden korábbinál magasabb összegű, átlagosan 20 ezer forintos prémiumot kaphattak, melyek összesen több mint 77 milliárd forintos tételt jelentettek.</p>
      <p>A hazai fejlesztési kiadások közül különösen a vállalkozások versenyképességét elősegítő beruházások támogatása, a Modern Városok Program és Magyar Falu Program megvalósítása, illetve a közút- és vasúthálózat fejlesztése és felújítása emelhetők ki.</p>
      <p>Novemberrel bezárólag a központi költségvetés hiánya 659,5 milliárd forintot tett ki, az elkülönített állami pénzalapok 78,5 milliárd forintos többletet értek el, a társadalombiztosítás pénzügyi alapjai pedig 185,3 milliárd forintos deficittel zártak. Mindezek tükrében az év egészére meghatározott uniós módszertan szerinti 1,8 százalékos hiánycél továbbra is elérhető.</p>
    </article>
  </body>
</html>