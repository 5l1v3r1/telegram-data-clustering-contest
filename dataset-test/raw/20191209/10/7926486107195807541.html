<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018037/%D8%A7%D9%85%DA%A9%D8%A7%D9%86-%D8%B5%D8%A7%D8%AF%D8%B1%D8%A7%D8%AA-%D8%B1%D9%88%D8%B2%D8%A7%D9%86%D9%87-%DB%B4%DB%B0-%D9%85%DB%8C%D9%84%DB%8C%D9%88%D9%86-%D9%84%DB%8C%D8%AA%D8%B1%D8%A8%D9%86%D8%B2%DB%8C%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T10:41:27+00:00"/>
    <meta property="og:title" content="امکان صادرات روزانه ۴۰ میلیون لیتربنزین"/>
    <meta property="og:description" content="رییس کمیسیون انرژی اتاق بازرگانی تهران گفت: در صورت پرداخت ٦٥٠٠ میلیارد تومان بلاعوض دولت برای دوگانه سوز کردن خودروها، شاهد صرفه جویی ٢٠ میلیون لیتری در مصرف روزانه بنزین خواهیم بود."/>
  </head>
  <body>
    <article>
      <h1>امکان صادرات روزانه ۴۰ میلیون لیتربنزین</h1>
      <address>
        <time datetime="2019-12-09T10:41:27+00:00">09 Dec 2019, 10:41</time>
      </address>
      <p>
        <i>رییس کمیسیون انرژی اتاق بازرگانی تهران گفت: در صورت پرداخت ٦٥٠٠ میلیارد تومان بلاعوض دولت برای دوگانه سوز کردن خودروها، شاهد صرفه جویی ٢٠ میلیون لیتری در مصرف روزانه بنزین خواهیم بود.</i>
      </p>
      <p>به گزارش مشرق، رضا پدیدار با بیان اینکه شرایط اقتصادی کنونی کشور به نحوی است که باید درآمدهای ملی را به ثروت ملی تبدیل کنیم، گفت: در این بین منابع هیدروکربوری جایگاه ویژه ای دارند و توسعه و درآمد زایی از آن می تواند نقش به سزایی در ثروت زایی و ایجاد اشتغال داشته باشد.</p>
      <p>وی افزود: برای افزایش بهره وری در صنعت نفت باید پروژه های استراتژیکی طراحی و اجرا شود. در همین راستا و هم زمان با افزایش نرخ بنزین، صنعت CNG می تواند نقش به سزایی در ارتقای بهره وری این صنعت داشته و همچنین جایگزین مناسبی برای بخشی از مصرف بنزین به ویژه برای خودروهایی مانند وانت بار، ون، خودروهای عمومی و ...به شمار رود.</p>
      <blockquote>بیشتر بخوانید:<br/><a href="https://www.mashreghnews.ir/news/1017998/%D8%AF%D8%B1%D8%A2%D9%85%D8%AF-%D8%AD%D8%A7%D8%B5%D9%84-%D8%A7%D8%B2-%D8%B5%D8%A7%D8%AF%D8%B1%D8%A7%D8%AA-%D9%81%D8%B1%D8%A2%D9%88%D8%B1%D8%AF%D9%87-%D9%87%D8%A7%DB%8C-%D9%86%D9%81%D8%AA%DB%8C-%DA%86%D9%82%D8%AF%D8%B1-%D8%B4%D8%AF-%D8%AC%D8%AF%D9%88%D9%84">درآمد حاصل از صادرات فرآورده‌های نفتی چقدر شد؟ +جدول</a></blockquote>
      <p>این کارشناس انرژی شدت مصرف انرژی در ایران را ۵ برابر متوسط شدت مصرف انرژی جهانی دانست و اظهار داشت: در صورتی که بتوانیم سهم CNG به عنوان سوختی پاک و ارزان را در سبد سوخت مصرفی کشور افزایش دهیم علاوه بر کمک به توسعه این صنعت بومی و افزایش اشتغالزایی در این زمینه، می توانیم ما به التفاوت مصرف آن با بنزین را به صادرات اختصاص داده و سهم خود در بازار صادراتی بنزین در منطقه را افزایش دهیم. بویژه آنکه ایران بین همسایگان منطقه تنها تولیدکننده بنزین باکیفیت با حجم بالا است.  </p>
      <p>پدیدار با بیان اینکه طرحی با هدف توسعه صنعت CNG و افزایش سهم این فرآورده در سبد سوختی کشور تدوین شده است، تصریح کرد: به عنوان بخش خصوصی به دولت پیشنهاد داده ایم تا ۶۵۰۰ میلیارد تومان بلاعوض در راستای دوگانه سوز کردن خودروها به صاحبان آن اختصاص دهد، البته بانک عامل آن هنوز مشخص نشده و جزییات اجرای آن که بستگی به حمایت و همت وزارت نفت دارد، هنوز مشخص نیست.</p>
      <p>به گفته وی، پیش بینی می شود در صورتی که چنین طرحی به مرحله اجرا برسد، روزانه ۲۰ میلیون لیتر  معادل مصرف CNG در مصرف بنزین صرفه جویی شود که با توجه به استقبال مطلوبی که از بنزین ایران شده است انتظار می رود صادرات و درآمد ارزی مطلوبی حاصل شود. </p>
      <p>پدیدار جایگزین شدن ٢٠ میلیون لیتر بنزین با CNG را علاوه بر کاهش فعلی ٢٠ میلیون لیتر مصرف روزانه بنزین که هم اکنون حاصل شده، عنوان کرد و گفت: به این ترتیب شاهد کاهش٤٠ میلیون لیتری مصرف بنزین باشیم که می تواند صرف صادرات شود و این همان سیاست فاصله گرفتن از خام فروشی نفت است.</p>
      <p>منبع: مهر</p>
    </article>
  </body>
</html>