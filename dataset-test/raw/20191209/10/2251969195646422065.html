<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/12/09/un-anno-di-fondazione-carima-15-milioni-investiti-sul-territorio/1335562/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-12-09T10:16:42+00:00"/>
    <meta property="og:title" content="Un anno di Fondazione Carima: 1,5 milioni investiti sul territorio"/>
    <meta property="og:description" content="MACERATA - Beni culturali, sanità e volontariato i principali ambiti di intervento. “Sicurezza alimentare e agricoltura di qualità” e “ Protezione e qualità ambientale” i due nuovi settori introdotti che consolidano il rapporto di collaborazione con la Fondazione Giustiniani Bandini"/>
  </head>
  <body>
    <article>
      <h1>Un anno di Fondazione Carima: 1,5 milioni investiti sul territorio</h1>
      <h2>MACERATA - Beni culturali, sanità e volontariato i principali ambiti di intervento. “Sicurezza alimentare e agricoltura di qualità” e “ Protezione e qualità ambientale” i due nuovi settori introdotti che consolidano il rapporto di collaborazione con la Fondazione Giustiniani Bandini</h2>
      <address><time datetime="2019-12-09T10:16:42+00:00">09 Dec 2019, 10:16</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F12%2F09%2Fun-anno-di-fondazione-carima-15-milioni-investiti-sul-territorio%2F1335562%2F">Condividi12</a><a href="https://twitter.com/intent/tweet?text=Un+anno+di+Fondazione+Carima%3A++1%2C5+milioni+investiti+sul+territorio&amp;url=https%3A%2F%2Fwww.cronachemaceratesi.it%2F2019%2F12%2F09%2Fun-anno-di-fondazione-carima-15-milioni-investiti-sul-territorio%2F1335562%2F">Tweet</a>Email12 Condivisioni</p>
      <p> </p>
      <p> </p>
      <p>
        <b>La riunione dei soci di fine anno è stata l’occasione per la Fondazione Carima di ripercorrere dodici mesi di attività. Il 2019 si conclude per l’ente con un bilancio positivo: sono stati infatti investiti quasi 1.5 milioni di euro in favore del territorio provinciale, tra progetti finanziati ed iniziative promosse direttamente. Gli interventi di maggior rilievo riguardano i settori “Arte, attività e beni culturali”, “Salute pubblica, medicina preventiva e riabilitativa” e “Volontariato, filantropia e beneficenza”.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/09/Sferisterio_BandaCarabinieri_FF-34-325x216.jpg"/>
        <figcaption>Il concerto della banda dell’Arma dei carabinieri allo Sferisterio</figcaption>
      </figure>
      <p>Nel primo, al quale sono stati destinati complessivamente 600mila euro, si va dalla tutela e conservazione del patrimonio culturale maceratese nell’ambito dell’Art Bonus alle rassegne artistiche quali <b>Rosso Desiderio.</b> <b>Il Novecento svelato a Palazzo Ricci</b>, organizzata in sinergia con il Macerata Opera Festival, e <b>Obiettivo sul Fronte. Carlo Balelli e le squadre fotografiche militari nella Grande Guerra</b> all’Abbadia di Fiastra, che ha riscosso notevoli consensi di pubblico tanto da essere stata prorogata. Non sono mancati poi gli eventi, come i<b>l concerto del jazzista di fama internazionale Gonzalo Rubalcaba</b> sempre nella suggestiva cornice del complesso abbaziale o quello della<b> banda dell’Arma dei carabinieri allo Sferisterio</b>. Da ultimo, ma non certo per rilevanza, il museo <b>Palazzo Ricci</b> che ha raddoppiato il numero di visitatori rispetto al 2018, grazie all’inserimento strategico nella rete civica Macerata Musei.</p>
      <figure>
        <img src="https://cdn.cronachemaceratesi.it/wp-content/uploads/2019/12/fondazione-carima-bilancio-2019-1-e1575885848859-325x216.jpg"/>
      </figure>
      <p><b>Nel settore della sanità, dove si rileva una progressiva riduzione dell’intervento pubblico, la Fondazione Carima ha dato seguito al proficuo rapporto instaurato nel tempo con l’Area Vasta 3 dell’Asur Marche deliberando un programma biennale di donazioni da 750mila euro, che prevede la dotazione di 16 tecnologie a beneficio di 5 presidi ospedalieri della provincia di Macerata, ad integrazione del piano di investimenti dell’azienda sanitaria</b>. Si tratta di acquisti mirati, il cui valore di mercato supera il milione di euro, finalizzati al raggiungimento di obiettivi socialmente rilevanti e di pubblica utilità, quali l’innovazione tecnologica degli ospedali provinciali, il miglioramento delle prestazioni sanitarie erogate, la riduzione delle disuguaglianze nell’accesso alle cure ed una capillare distribuzione territoriale delle apparecchiature mediche.</p>
      <figure>
        <img src="https://cdn.cronachemaceratesi.it/wp-content/uploads/2019/10/InvitoAPalazzo_UBI_Carima_FF-5-325x217.jpg"/>
        <figcaption>Rosaria Del Balzo Ruiti, presidente della Fondazione Carima</figcaption>
      </figure>
      <p><b>Per il settore del volontariato, al quale sono andati complessivamente 350mila euro, il 2019 è stato invece l’anno dei fondi; la Fondazione Carima ha infatti aderito a due progetti, uno di rilevanza nazionale ed uno regionale, entrambi con forti ricadute sul territorio maceratese. Si tratta del Fondo per il contrasto della povertà educativa minorile</b>, che rappresenta il più vasto intervento di sistema delle Fondazioni di origine bancaria coordinate dall’Acri, grazie al quale a fronte di un investimento di 750milaeuro nel quadriennio 2015-2019 sono tornate risorse per circa 3.5 milioni di euro sotto forma di finanziamenti a progetti che interessano direttamente la provincia di Macerata, in via esclusiva o insieme alle province limitrofe. <b>Il secondo è il Fondo di garanzia per il Terzo Settore</b>, nato dalla collaborazione tra la Consulta tra le Fondazioni bancarie marchigiane e la Direzione Impact del Gruppo Intesa Sanpaolo, che hanno siglato un accordo per il rilascio di garanzie fideiussorie in favore degli enti no profit, necessarie per partecipare a bandi a valere su fondi europei, nazionali o regionali. <b>E per i prossimi anni c’è una novità che riguarda gli ambiti di intervento della Fondazione Carima: “Sicurezza alimentare e agricoltura di qualità” e “ Protezione e qualità ambientale” sono i due nuovi settori introdotti dai documenti di programmazione istituzionale, che adeguano l’attività dell’ente alle mutate necessità della collettività locale e che consolidano il rapporto di collaborazione in essere con la Fondazione Giustiniani Bandini.</b></p>
    </article>
  </body>
</html>