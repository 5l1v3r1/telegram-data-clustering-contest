<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_apple_watch_mozgas_szabadalom"/>
    <meta property="og:site_name" content="HVG.hu"/>
    <meta property="article:published_time" content="2019-12-09T10:33:00+00:00"/>
    <meta property="og:title" content="Egy egyszerű képpel magyarázza el az Apple, milyen funkció jöhet az Apple Watch-ba"/>
    <meta property="og:description" content="Az Apple szabadalmi terve szerint a jövőben a cég okosórája már képes lenne különbséget tenni az edzőtermi és a szabadtéri mozgás között."/>
  </head>
  <body>
    <article>
      <h1>Egy egyszerű képpel magyarázza el az Apple, milyen funkció jöhet az Apple Watch-ba</h1>
      <address><time datetime="2019-12-09T10:33:00+00:00">09 Dec 2019, 10:33</time> by <a rel="author">hvg.hu</a></address>
      <p>
        <b>Az Apple szabadalmi terve szerint a jövőben a cég okosórája már képes lenne különbséget tenni az edzőtermi és a szabadtéri mozgás között.</b>
      </p>
      <p>Ha valaki az Apple okosórájával a karján szeretne edzeni, akkor ki kell választania, hogy milyen helyen végzi az edzését. Nem mindegy ugyanis, hogy valaki a szabadban indul el futni, vagy a rossz idő miatt az edzőterem futópadjára "kényszerül". Az Apple egy előkerült szabadalma szerint a jövőben "megkímélnék" a felhasználókat a plusz mozdulattól.</p>
      <p>Ahogy azt az <i><a href="https://www.appleworld.today/blog/2019/12/5/future-apple-watches-may-be-able-to-tell-if-youre-indoors-or-outdoors">Appleworld Today</a></i> ismerteti, a 20190368884 kódszámon ismert szabadalom – amit talán 2019 márciusában adhattak be – szerint az Apple Watch következő generációs változatai már képesek lennének arra, hogy felismerjék, a viselője a szabadban tartózkodik-e, vagy egy edzőteremben kezd neki a gyakorlatának.</p>
      <p>Amellett, hogy ez egy kényelmi funkció lehet, az Apple Watch kevesebb energiát is fogyaszthat, ha ugyanis valaki egy futópadon "rója a köröket", nincs szükség arra, hogy az óra folyamatosan monitorozza a viselője pozícióját.</p>
      <figure>
        <img src="https://img3.hvg.hu/image.aspx?id=26e814ac-fabc-4209-923f-67f40ee71bd9&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Appleworld Today</cite>
        </figcaption>
      </figure>
      <p>Emellett azt sem szabad elfelejteni, hogy egy ilyen funkcióval jóval pontosabb lehet az edzés mérése is, a kültéri edzést monitorozó rendszer a beltérben alkalmazva ugyanis gyakran pontatlan.</p>
      <p>Hogy a megoldást mikor építik bele az Apple okosórájába, – vagy egyáltalán beleépítik-e, – azt egyelőre nem tudni. Igény viszont minden bizonnyal volna rá.</p>
      <p>
        <i>Ha kíváncsi az Apple újdonságaira, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>