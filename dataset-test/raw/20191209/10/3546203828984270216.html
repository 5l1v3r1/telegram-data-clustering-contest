<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_240449225_Nay-malko_petima_sa_zaginali_pri_izrigvane_na_vulkan_v_Nova_Zelandiya"/>
    <meta property="og:site_name" content="webcafé"/>
    <meta property="article:published_time" content="2019-12-09T10:34:00+00:00"/>
    <meta property="og:title" content="Най-малко петима са загинали при изригване на вулкан в Нова Зеландия"/>
    <meta property="og:description" content="Най-малко петима души са загинали при изригване на вулкан на остров Уайт на територията на Нова Зеландия. Други няколко са в неизвестност, допълват още от &quot;Би Би Си&quot;."/>
  </head>
  <body>
    <article>
      <h1>Най-малко петима са загинали при изригване на вулкан в Нова Зеландия</h1>
      <address><time datetime="2019-12-09T10:34:00+00:00">09 Dec 2019, 10:34</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/12/09/vulkannovazelandiq/1170x658.jpg"/>
        <figcaption>По данни на новозеландската полиция 23 души вече са спасени, но условията затрудняват мисията им<cite>Снимка: © Getty Images</cite></figcaption>
      </figure>
      <p>Най-малко петима души са загинали при изригване на вулкан на остров Уайт на територията на Нова Зеландия. Други няколко са в неизвестност, допълват още от "Би Би Си".</p>
      <p>Вулканът е една от природните забележителности на Нова Зеландия и е посещаван от множество туристи. Секунди преди изригването е имало посетители, които са се разхождали по кратера на вулкана.</p>
      <p>По данни на новозеландската полиция 23 души вече са спасени, но условията затрудняват мисията им. Възможно е да има още загинали.</p>
      <p>Инцидентът е станал около 14:10 часа местно време, като някои от посетителите са успели да заснемат гъст бял дим и сажди, който излизат от кратера на вулкана 30 минути преди изригването му.</p>
      <p>Премиерът на Нова Зеландия Джасинда Ардърн потвърди, че по време на изригването около вулкана е имало както местни хора, така и много туристи.</p>
      <p>Тя уточни, че в момента се провежда спасителна операция, но димът и остатъчните сажди затрудняват работата на екипите. В спасяването са се включили и силите за отбрана на Нова Зеландия.</p>
      <p>Един военен самолет и два хеликоптера са в готовност да се включат при необходимост. По данни на полицията на мястото на инцидента е имало между 50 и 100 души</p>
      <p>Изригването на вулкана не е съвсем неочаквано. "Би Би Си" посочват, че на 3 декември уебсайтът за наблюдение GeoWeb предупреждава, че вулканът може би навлиза в дейност на активни изригвания, по-силни от обичайното.</p>
      <p>Остров Уайт е частен и достъпът до него зависи от дейността на туроператорите. Геологичният институт на Нова Зеландия може да издава предупредителни бюлетини, но няма правомощията да запрани достъпа до Уайт.</p>
      <p>Островът е известен още като Уаакари сред местните жители и е една от най-популярните туристически дестинации в Нова Зеландия. На посетителите се предлагат както разходки из острова, така и панорамни полети над него.</p>
      <related>
        <h4>Още по темата</h4>
        <a href="https://www.webcafe.bg/newscafe/svyat/id_47500631"/>
        <a href="https://www.webcafe.bg/newscafe/svyat/id_1621869319"/>
      </related>
    </article>
  </body>
</html>