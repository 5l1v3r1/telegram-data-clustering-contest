<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/sport/fudbal/Imitirao-majmuna-pred-fudbalerom-dan-kasnije-uhapsen/572698?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T10:20:49+00:00"/>
    <meta property="og:title" content="Imitirao majmuna pred fudbalerom, dan kasnije uhapšen"/>
    <meta property="og:description" content="Britanska policija uhapsila je muškarca koji je tokom mančesterskog derbija na rasnoj osnovi vrijeđao fudbalere Mančester junajteda, imitirajući majmuna."/>
  </head>
  <body>
    <article>
      <h1>Imitirao majmuna pred fudbalerom, dan kasnije uhapšen</h1>
      <address><time datetime="2019-12-09T10:20:49+00:00">09 Dec 2019, 10:20</time> by <a rel="author">Agencije</a></address>
      <p>Britanska policija uhapsila je muškarca koji je tokom mančesterskog derbija na rasnoj osnovi vrijeđao fudbalere Mančester junajteda, imitirajući majmuna.</p>
      <p>Kako je saopštila policija Mančestera, 41-godišnji muškarac je saslušan u nedjelju i ostaće u pritvoru.</p>
      <p>Tokom drugog poluvremena mančesterskog derbija u subotu, policiji je prijavljeno da jedan navijač neprimjereno gestikulira i na rasnoj osnovi vrijeđa fudbalere.</p>
      <p>To se dogodilo kada je fudbaler Junajteda Fred otišao da izvede korner, a čini se i da je pogođen nekim predmetom koji su navijači bacili sa tribine.</p>
      <p>Mančester junajted je obavijestio sudiju i zvaničnike Mančester sitija da su fudbaleri Džes Lingard i Fred vrijeđani na rasnoj osnovi na stadionu "Etihad".</p>
      <p>"Pružamo podršku našim igračima koji su bili izloženi uvredama. Nastavićemo da se borimo i da edukujemo protiv rasizma i diskriminacije", saopštio je Mančester junajted, čiji su igrači pobijedili Siti 2:1.</p>
      <p>Mančester siti je saopštio da sarađuje s policijom kako bi pomogao u pronalaženju počinilaca.</p>
    </article>
  </body>
</html>