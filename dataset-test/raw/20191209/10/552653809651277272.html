<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3059830_orsi-gergelyt-probalja-lejaratni-es-zsarolni-molnar-mellett-az-angyal-ugyvedje"/>
    <meta property="og:site_name" content="Népszava"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="Őrsi Gergelyt próbálja lejáratni és zsarolni Molnár mellett az &quot;angyal ügyvédje&quot;"/>
    <meta property="og:description" content="A II. kerületi szocialista polgármester maga jelentette be, hogy ő a névtelen zsaroló másik célpontja."/>
  </head>
  <body>
    <article>
      <h1>Őrsi Gergelyt próbálja lejáratni és zsarolni Molnár mellett az "angyal ügyvédje"</h1>
      <address><time datetime="2019-12-09T10:25:00+00:00">09 Dec 2019, 10:25</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A II. kerületi szocialista polgármester maga jelentette be, hogy ő a névtelen zsaroló másik célpontja.</b>
      </p>
      <p>"Nem vagyok zsarolható" - ezt hangsúlyozta Őrsi Gergely budapesti II. kerületi polgármester, amikor hétfő reggel közösségi oldalán bejelentette: Molnár Zsolt MSZP-s pártigazgató mellett ő az, aki az "angyal ügyvédje" lejáratási kísérletének célkeresztjébe került. Azt hangsúlyozta, ő az őszinteségben és az egyenességben hisz, és a lejáratási kísérletek ellen minden módon, köztük jogi eszközökkel is fel fognak lépni. Őrsi a <a href="https://24.hu/belfold/2019/12/09/angyal-ugyvedje-orsi-gergely-molnar-zsolt/">24.hu</a>-nak azt is nyilatkozta:</p>
      <blockquote>Molnár Zsolton és egy másik személyen keresztül zsarolták, nem direkten őt.</blockquote>
      <p>A pártigazgató hétfőn az ATV reggeli start című műsorában beszélt arról, hogy <a href="https://nepszava.hu/3059815_molnar-zsolt-az-angyal-ugyvedje-nem-borkai-ugy-csak-egy-mocskos-zsarolas">az "angyal ügyvédje" őt próbálja zsarolni</a>, több millió forintot követeltek tőle, de ez azért sem sikerülhetett, mert nincs eltitkolt vagyona és soha nem drogozott, dílert is csak a tévében látott. A zsaroló nem is ismeretlen, mint Molnár elmondta, a stúdióból egyenesen a rendőrségre megy. Mivel pontosan tudja, ki akarta zsarolni, nem is ismeretlen tette ellen tesz feljelentést, hanem megnevezi a tetteset. (Ez <a href="https://nepszava.hu/3059836_molnar-zsolt-megnevezte-zsarolojat-aki-ragalmazasert-feljelentest-tesz">azóta meg is történt</a>, a megnevezett Németh Gábor tagadja, hogy köze lenne a dologhoz és közölte, hogy rágalmazás miatt feljelentést tesz.)</p>
      <p>A hétvégén egy <a href="https://nepszava.hu/3059707_ujabb-borkai-ugyet-egy-fovarosi-ellenzeki-polgarmester-leleplezeset-igeri-az-angyal-ugyvedje-blog">"angyal ügyvédje" nevű blogon jelent meg egy névtelen írás</a>, ami azzal fenyeget, hogy január elsején leleplez egy frissen megválasztott ellenzéki budapesti polgármestert és pártjának egyik vezetőjét, mert rendszeresen drogos szexpartikon vesznek részt egy eltitkolt pesti luxuslakásban.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Forsigergely2kerulet%2Fvideos%2F293790574870759%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>