<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/126789/klydonizetai-i-megali-symmahia-tis-germanias-apo-tin-protasi-toy-spd"/>
    <meta property="og:site_name" content="Insider"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Το SPD επιφέρει κλυδωνισμούς στη Μεγάλη Συμμαχία της Γερμανίας"/>
    <meta property="og:description" content="Το SPD προτείνει τη φορολογία της μεγάλης περιουσίας και προκαλεί κλυδωνισμούς στη Μεγάλη Συμμαχία."/>
  </head>
  <body>
    <article>
      <h1>Το SPD επιφέρει κλυδωνισμούς στη Μεγάλη Συμμαχία της Γερμανίας</h1>
      <h2>Το SPD προτείνει τη φορολογία της μεγάλης περιουσίας και προκαλεί κλυδωνισμούς στη Μεγάλη Συμμαχία.</h2>
      <address>
        <time datetime="2019-12-09T10:00:00+00:00">09 Dec 2019, 10:00</time>
      </address>
      <p>Νέα διαμάχη εντός της <b>Μεγάλης Συμμαχίας</b> προαναγγέλλει η πρόταση του SPD για <b>φορολογία της μεγάλης περιουσίας</b> και φρένο στη συνταγματικοποίηση της λιτότητας.</p>
      <p>Συγκεκριμένα, η απόφαση των Σοσιαλδημοκρατών (<b>SPD</b>) να προτείνουν τη φορολόγηση των μεγάλων περιουσιών ενδέχεται να προκαλέσει ισχυρό πλήγμα στη Μεγάλη Συμμαχία, καθώς οι Χριστιανοδημοκράτες (<b>CDU</b>) της καγκελαρίου Άνγκελας Μέρκελ θεωρούν πως αποτελεί ένα απλό, εκλογικό, προπέτασμα καπνού.</p>
      <p>Στο συνέδριο των Σοσιαλδημοκρατών στο Βερολίνο, το Σοσιαλδημοκρατικό Κόμμα πρότεινε την επαναφορά του φόρου 1% σε όσους η περιουσία τους υπερβαίνει τα 2 εκατ. ευρώ, προκειμένου να διοχετευθούν περισσότερα κονδύλια στην κοινωνική ασφάλεια και την παιδεία. Σύμφωνα με τις εκτιμήσεις του κόμματος, από την φορολογία τούτη το κράτος θα επωφεληθεί επιπλέον 9 δισ. ευρώ.</p>
      <p>«Δεν είναι μία υπόθεση χρημάτων, αλλά ελευθερίας και αλληλεγγύης», τόνισε ο βουλευτής Λόθαρ Μπίντινγκ, υπεύθυνος Οικονομικών του SPD, προσθέτοντας πως οι μεγάλες περιουσίες δεν έχουν δημιουργηθεί στην πλειονότητά τους (80%), αλλά έχουν κληρονομηθεί και τόνισε πως είναι άδικο να υπάρχουν πλούσιοι που δεν έχουν κοπιάσει γι’ αυτό, όπως ακριβώς είναι άδικο να υπάρχουν φτωχοί χωρίς να ευθύνονται γι’ αυτή τους την κατάσταση.</p>
      <h3>«Παγωμένος» από τη δεκαετία του ’90 ο φόρος στη μεγάλη περιουσία</h3>
      <p>Στη Γερμανία, ο φόρος στη μεγάλη περιουσία δεν εισπράττεται από τη δεκαετία του ’90, με την πρόφαση της απόφασης που είχε εκδώσει το Συνταγματικό Δικαστήριο για την τροποποίηση της σχετικής νομοθεσίας. Ωστόσο, η ερμηνεία της απόφασης είναι τρόπον τινά αυθαίρετη, καθώς το Συνταγματικό Δικαστήριο δεν είχε αποφανθεί υπέρ της κατάργησης ή της μη είσπραξης της φορολογίας μέχρι την τροποποίησή της.</p>
      <p>Παράλληλα, στο συνέδριο του SPD αποφασίσθηκε το κόμμα να λάβει αποστάσεις από την συνταγματοποίηση της λιτότητας, που επιτάσσει στο κράτος και την τοπική αυτοδιοίκηση να διατηρούν «διά ροπάλου» ισοσκελισμένους προϋπολογισμούς, με λιγοστές εξαιρέσεις σε περιπτώσεις που χρειάζεται ν’ αντιμετωπισθεί μία σοβαρή κρίση. Όπως δήλωσε ο συμπρόεδρος του κόμματος Νόρμπερτ Βάλτερ –Μπόργιανς «το φρένο στο χρέος δεν μπορεί να μετατραπεί σε φρένο για το μέλλον. Καμία ιδιωτική εταιρεία δεν θα άφηνε τα μηχανήματά της να γίνουν παρωχημένα, προκειμένου να μη χρειασθεί να δανεισθεί». Με την απόφασή του το κόμμα αντιτίθεται στην ίδια την πολιτική του υπουργού Οικονομικών και αντικαγκελαρίου Όλαφ Σολτς, που προέρχεται από το SPD.</p>
      <p>Ωστόσο, η θέση τούτη των Σοσιαλδημοκρατών για το χρέος προκάλεσε αμέσως την αντίδραση του CDU, με στελέχη του να δηλώνουν πως αποτελεί την απόλυτη «κόκκινη γραμμή».</p>
      <p>«Δεν ανέχομαι προϋποθέσεις του τύπου 'εάν δεν κάνετε αυτό που θέλουμε, θα φύγουμε'», τόνισε η διάδοχος της Μέρκελ στην ηγεσία των Χριστιανοδημοκρατών Άνεγκρετ Κραμπ-Κάρενμπαουερ, μιλώντας στην εφημερίδα Bild. Ενώ ο γ.γ. των Χριστιανοδημοκρατών Μάρκους Μπλούμε δήλωσε πως αποκλείεται μία στροφή της κυβέρνησης προς τα αριστερά, καθώς ήδη έχει υπάρξει μία συμφωνία για να αποκλεισθούν πιο σκληρά μέτρα για τους φορολογούμενους προκειμένου να χρηματοδοτηθεί η μετάβαση προς την «πράσινη οικονομία» και την καταπολέμηση της κλιματικής αλλαγής. Εξάλλου, στο τραπέζι των διαπραγματεύσεων της Μεγάλης Συμμαχίας βρίσκεται ακόμη η αύξηση σε 12.000 ευρώ του κατώτατου εγγυημένου εισοδήματος.</p>
      <p>Τα ξίφη έχουν αρχίσει να διασταυρώνονται ήδη μέσα στη Μεγάλη Συμμαχία και τα δύο κόμματα, ήδη έχουν συμφωνήσει να ξεκινήσουν επίσημες διαπραγματεύσεις πριν τα Χριστούγεννα για να διαπιστώσουν το μέλλον της συγκυβέρνησης. Μία πορεία που δεν αναμένεται στρωμένη με ρόδα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/126717/germanikos-typos-paralogi-i-symfonia-toyrkias-libyis"/>
        <a href="https://www.insider.gr/eidiseis/kosmos/126699/germania-paramenei-ston-kybernitiko-synaspismo-spd"/>
        <a href="https://www.insider.gr/eidiseis/kosmos/126630/merkel-kratiki-dorea-60-ekat-eyro-pros-moyseio-toy-aoysbits"/>
      </related>
    </article>
  </body>
</html>