<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20205365-big-deal-pro-shcho-mozhe-domovitis-zelenskij-z-putinim"/>
    <meta property="og:site_name" content="Mind UA"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Big deal: про що може домовитись Зеленський з Путіним"/>
    <meta property="og:description" content="Сьогодні в Парижі президенти проводитимуть «перехресні торги» підготовленими рішеннями з дюжини конфліктних питань"/>
  </head>
  <body>
    <article>
      <h1>Big deal: про що може домовитись Зеленський з Путіним</h1>
      <h2>Сьогодні в Парижі президенти проводитимуть «перехресні торги» підготовленими рішеннями з дюжини конфліктних питань</h2>
      <address><time datetime="2019-12-09T10:00:00+00:00">09 Dec 2019, 10:00</time> by <a rel="author" href="https://mind.ua/author/164-vid-redakciyi" target="_blank">Від редакції</a></address>
      <p>
        <i>Сьогодні, 9 грудня, президенти України та Росії, за посередництва лідерів Німеччини і Франції, вперше зустрінуться, щоб обговорити врегулювання конфлікту на Донбасі. Цій події передували тримісячні переговори, які активно велися між Москвою і Києвом з моменту обміну ув'язненими 9 вересня і охопили широкий спектр політичних проблем.</i>
      </p>
      <p>
        <i>У Офісі президента України, коментуючи процес підготовки до зустрічі лідерів двох держав, використовують термін big deal («велика угода») і вважають, що Зеленський з Путіним зустрінуться з готовими пропозиціями в декількох конфліктних сферах і влаштують «перехресні торги».</i>
      </p>
      <p>
        <i>Це означає, що, якщо, наприклад, Зеленський не погодиться на пропозицію Росії щодо врегулювання конфлікту на Донбасі, Путін спробує врівноважити шальки терезів поступками в інших напрямках, такими як зниження ціни на газ.</i>
      </p>
      <p>
        <b>
          <i>Читайте також: <a href="https://mind.ua/publications/20205176-gaz-za-mir-chogo-chekati-vid-zustrichi-v-normandskomu-formati">«Газ за мир»: чого чекати від зустрічі в «нормандському форматі» </a></i>
        </b>
      </p>
      <p>
        <i><b>Mind </b>зібрав ключові напрямки big deal між Москвою і Києвом, щодо яких велися переговори напередодні зустрічі в Парижі, найважливіший з яких – план поетапного врегулювання конфлікту на Донбасі.</i>
      </p>
      <p>Решта шість виглядають так:</p>
      <ul>
        <li>транзит і поставки в Україну російського газу;</li>
        <li>транзит нафти;</li>
        <li>поставки в Україну ядерного палива;</li>
        <li>усунення бізнес-перешкод між приватними компаніями двох країн;</li>
        <li>відновлення транспортних комунікацій між країнами;</li>
        <li>розблокування співпраці в космічній промисловості та цивільній авіації.</li>
      </ul>
      <h3>План щодо Донбасу</h3>
      <p>Якщо вірити інтерв'ю Зеленського провідним європейським ЗМІ,<a href="https://mind.ua/news/20205275-ya-nikomu-ne-viryu-zelenskij-pro-te-yak-ce-buti-v-pastci-mizh-trampom-ta-putinim"> що вийшло минулого тижня в Time</a>, у ключовій темі сьогоднішніх переговорів сторонам не вдалося досягти принципової згоди.</p>
      <p>Жодне ключове питання не було узгоджене, тому сторони дійсно намагатимуться дійти якогось рішення щодо Донбасу вже під час зустрічі.</p>
      <p>Розбіжності між Києвом і Москвою широко відомі. <a href="https://mind.ua/news/20205326-zelenskij-ukrayina-mae-inshij-plan-peredachi-yij-kontrolyu-nad-kordonom-mi-hochemo-zminiti-minski">Зеленський хоче виконати свою передвиборчу обіцянку</a> і відновити контроль над Донбасом, але готовий надати регіону тільки культурну автономію.</p>
      <p>Кремль же зацікавлений «втиснути» самопроголошені республіки до складу України лише за умови надання їм «особливого статусу», за якого Київ фактично не матиме інструментів впливу на регіон.</p>
      <p>Москва кардинально змінила риторику після відходу команди Порошенка. Тепер російська сторона не загрожує і не шантажує Київ, а лише вмовляє, показуючи свою готовність йти на поступки і компроміси.</p>
      <p>У РФ вже усвідомили, що у Зеленського насправді є власні червоні лінії, які мало відрізняються від тих, які мав Порошенко. Над українським президентом також нависла реальна загроза втрати або принаймні ослаблення влади через протести, у разі надмірних поступок Путіну. <a href="https://mind.ua/news/20205348-na-majdani-prohodit-akciya-chervoni-liniyi-dlya-zelenskogo-naperedodni-normandskogo-samitu">Багатотисячний мітинг у Києві в неділю продемонстрував </a>можливу реакцію суспільства на перетин цих ліній.</p>
      <p>Останнім часом Москва веде з Києвом більш змістовні переговори, демонструючи (часто лише на словах) готовність до поступок.</p>
      <p>Рішення щодо Донбасу може залежати від емоційної складової переговорів з Путіним і здатності Зеленського не дати себе обдурити. З іншого боку, президент РФ іноді ухвалює рішення всупереч заздалегідь встановленому плану через симпатію до свого співрозмовника.</p>
      <h3>Транзит і поставки російського газу</h3>
      <p>Друга за важливістю тема big deal, яка, без сумніву, буде прив'язана до переговорів президентів щодо Донбасу, – це газові угоди.<a href="https://mind.ua/news/20205078-orzhel-nazvav-umovu-dlya-pryamih-postavok-gazu-z-rf"> Щоб повернутися на український ринок</a>, РФ пропонує постачати блакитне паливо за ціною на 15% нижчою за вартість газу на європейському напрямку.</p>
      <p>Таке вельми істотне здешевлення газу українська сторона змогла б подати як перемогу і населенню, яке почало отримувати «зимові» платіжки за опалення, і вітчизняним фінансово-промисловим групам, які прагнуть отримувати газ за максимально низькою ціною.</p>
      <p>Українська сторона активно вела переговори щодо прямих поставок газу з Росії ще з вересня. Тоді сторони досягли принципової згоди, вирішивши назвати газ туркменським, що не змінює суті.</p>
      <p><a href="https://mind.ua/news/20205012-ministri-energetiki-ukrayini-ta-rf-obgovorili-tranzit-gazu">РФ обговорювала поступки в транзиті газу</a> в обмін на згоду України відновити прямі закупівлі блакитного палива. Наприклад, Росія, за даними <b>Mind</b>, погоджувалася дати Києву гарантії отримання $3-мільярдного річного доходу від транспортування блакитного палива.</p>
      <p>У попередні роки сторони обговорювали фізичні обсяги транзиту. Однак Україну цікавить конкретна сума, і, зупинившись на ній, сторони можуть маніпулювати кількістю кубометрів і тарифом за транспортування.</p>
      <h3>Транзит нафти</h3>
      <p>Третього грудня «Укртранснафта» і «Транснєфть» підписали додаткову угоду до договору щодо транзиту нафти територією України, яка продовжує контракт ще на 10 років – з 1 січня 2020 року до 1 січня 2030 року.</p>
      <p>Ця угода повинна створити враження, що процес нормалізації відносин з РФ зрушився з мертвої точки. Сторонам вдалося подолати серйозний бар'єр – раніше Росія намагалася прив'язати продовження угоди про транзит до врегулювання боргів за «Укртатнафту».</p>
      <p>У 2014 році Міжнародний комерційний арбітраж зобов'язав Україну виплатити «Татнєфті» $114 млн за порушення міждержавної угоди «Про захист інвестицій», а також близько $30 млн відсотків на цю суму.</p>
      <p>Нагадаємо, завод ще в жовтні 2007 року був захоплений озброєними людьми в інтересах Ігоря Коломойського, який мав тоді лише 1,1% акцій «Укртатнафти»</p>
      <h3>Поставки ядерного палива</h3>
      <p>За даними <b>Mind</b>, Москва наполягає на підписанні з Києвом довгострокового договору, в якому будуть закріплені зобов'язання України зі стабільної закупівлі гарантованого обсягу палива ТВЕЛ. До недавнього часу українська сторона була не проти і прагнула підготувати відповідний документ до зустрічі двох президентів.</p>
      <p>Однак проблема виникла при узгодженні гарантованого обсягу. Москва хоче, щоб Київ взяв зобов'язання купувати у Росії обсяг ТВЕЛів для покриття близько 80% власних потреб. Цю умову категорично відкинув президент «Енергоатому» Юрій Недашковський.</p>
      <p>Він послався на домовленості з США, за якими Україна повинна на 40% покривати свої потреби в ядерному паливі за рахунок поставок американської корпорації Westinghouse. <a href="https://mind.ua/news/20205006-pracivniki-energoatomu-vijshli-na-miting-iz-vimogoyu-ponoviti-na-posadi-nedashkovskogo">Примітно, що саме перед «нормандською зустріччю» уряд звільнив Юрія Недашковського.</a> Причому звільнення відбулось з ініціативи міністра енергетики Олексія Оржеля, який і веде переговори щодо поставок ядерного палива.</p>
      <h3>Ще три угоди</h3>
      <p>Українська сторона також зацікавлена відновити співпрацю з РФ в космічної промисловості та цивільної авіації. Після узгодження цих питань з владою РФ Зеленський доручив українському уряду розблокувати взаємодію в цих сферах незалежно від результатів переговорів щодо Донбасу.</p>
      <p>Також у Києві та Москви вже готова угода про забезпечення безпеки транспортних комунікацій, яка серед іншого відновить авіаційне сполучення між країнами. Зеленський чекає слушного моменту, щоб дати доручення уряду підписати відповідний документ.</p>
      <p>У разі позитивних результатів переговорів щодо врегулювання конфлікту на Донбасі ця угода буде реалізована як наступний крок на шляху нормалізації відносин з РФ. Також Зеленський і його оточення всіляко підтримують підписання з РФ угоди про нормалізацію економічної співпраці, що передбачає усунення певних перешкод для ведення бізнесу між приватними компаніями обох країн.</p>
      <p>Зараз цей документ знаходиться в стадії активного обговорення, проте в Офісі президента не знають, як правильно його подати громадськості, побоюючись загострення протестів.</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20205370-obmezhen-nemae-kreml-pidtverdiv-zustrich-zelenskogo-ta-putina"/>
        <a href="https://mind.ua/news/20205366-pristajko-okresliv-osnovni-elementi-poziciyi-ukrayini-na-normandskomu-samiti"/>
        <a href="https://mind.ua/news/20205364-okrema-zustrich-zelenskogo-ta-putina-vidbudetsya-pislya-peregovoriv-chetvirki-dzherelo"/>
      </related>
    </article>
  </body>
</html>