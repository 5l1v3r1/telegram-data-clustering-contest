<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/ekonomija/rok-za-dostavljanje-prijava-za-finansiranje-inovacija-31-decembar/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T10:54:13+00:00"/>
    <meta property="og:title" content="Rok za dostavljanje prijava za finansiranje inovacija 31. decembar"/>
    <meta property="og:description" content="Inovativna preduzeća i naučnoistraživačke organizacije mogu do 31. decembra ove godine da konkurišu za bespovratna sredstva Fonda za inovacionu delatnost u ukupnom izbnosu od čest miliona evra, saopštio je danas Fond."/>
  </head>
  <body>
    <article>
      <h1>Rok za dostavljanje prijava za finansiranje inovacija 31. decembar</h1>
      <address><time datetime="2019-12-09T10:54:13+00:00">09 Dec 2019, 10:54</time> by <a rel="author">Beta</a></address>
      <p>
        <b>Inovativna preduzeća i naučnoistraživačke organizacije mogu do 31. decembra ove godine da konkurišu za bespovratna sredstva Fonda za inovacionu delatnost u ukupnom izbnosu od čest miliona evra, saopštio je danas Fond.</b>
      </p>
      <p>U okviru Programa ranog razvoja, Fond može dodeliti sredstva u iznosu do 80.000 evra po projektu, a za program se mogu prijaviti mikro i mala preduzeća osnovana u Srbiji, u većinskom privatnom vlasništvu i ne starija od pet godina.</p>
      <p>Prijavu mogu da podnesu i timovi, koji će biti u obavezi da registruju preduzeće tek u slučaju da njihov projekat bude odobren za finansiranje.</p>
      <p>Finansiranjem koje Fond dodeljuje se pokriva maksimalno 70 odsto ukupnih opravdanih troškova projekta, čije trajanje je do 12 meseci.</p>
      <p>Kroz Program saradnje nauke i privrede dodeljuje se finansijska podrška do 300.000 evra po projektu, a korisnici su konzorcijumi sačinjeni od najmanje jednog privatnog mikro, malog ili srednjeg preduzeća osnovanog u Srbiji i jedne javne akreditovane naučno-istraživačke organizacije.</p>
      <p>Podrška omogućava konzorcijumima da realizuju zajedničke projekte kako bi stvorili proizvode, usluge, tehnologije i tehnološke procese visoke vrednosti kroz primenjeno istraživanje i razvoj.</p>
      <p>Fond finansira maksimalno 70 odsto ukupnih opravdanih troškova projekta za mikro i mala preduzeća, odnosno 60 odsto za srednja preduzeća. Projekti mogu da traju do 24 meseca.</p>
      <h3>Povezani tekstovi:</h3>
    </article>
  </body>
</html>