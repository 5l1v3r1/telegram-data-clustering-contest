<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Inne-sporty/191209411-PILNE-Rosja-wykluczona-z-igrzysk-olimpijskich-i-mundialu.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T10:18:01+00:00"/>
    <meta property="og:title" content="Rosja wykluczona z igrzysk olimpijskich i mundialu"/>
    <meta property="og:description" content="W związku ze skandalem dopingowym, Komitet Wykonawczy Światowej Agencji Antydopingowej (WADA) na cztery lata wykluczył Rosję ze światowych zawodów sportowych."/>
  </head>
  <body>
    <article>
      <h1>Rosja wykluczona z igrzysk olimpijskich i mundialu</h1>
      <address><time datetime="2019-12-09T10:18:01+00:00">09 Dec 2019, 10:18</time> by <a rel="author">zew</a></address>
      <p>
        <b>W związku ze skandalem dopingowym, Komitet Wykonawczy Światowej Agencji Antydopingowej (WADA) na cztery lata wykluczył Rosję ze światowych zawodów sportowych.</b>
      </p>
      <p>Podjęta w Lozannie decyzja oznacza, że Rosjanie nie będą mogli pod swoją flagą wystąpić w letnich igrzyskach olimpijskich w Tokio w 2020 roku ani zimowych igrzyskach w Pekinie (2022 r.). Reprezentacja Rosji nie zostanie dopuszczona do udziału w mistrzostwach świata w piłce nożnej w Katarze w 2022 roku.</p>
      <p>Sankcje nie dotyczą piłkarskich mistrzostw Europy. Cztery mecze Euro 2020 mają zgodnie z planem zostać rozegrane w Sankt Petersburgu.</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Komentarze/191209402-Miroslaw-Zukowski-Kara-za-doping---Rosji-nie-ma-Rosjanie-beda.html">Kara za doping: Rosji nie ma, Rosjanie będą</a>
        </b>
      </p>
      <p>Międzynarodowy Komitet Olimpijski (MKOl) wcześniej informował, że tak jak na zimowych igrzyskach w Pjongczangu, sportowcy rosyjscy, którzy udowodnią, że nie byli zamieszani w programy dopingowe, będę mogli wystartować w Pekinie i Tokio, ale pod flagą neutralną.</p>
      <p>W poniedziałek WADA zdecydowała też, że przez cztery lata Rosja nie będzie mogła organizować ani ubiegać się o organizację zawodów sportowych na poziomie mistrzostw świata.</p>
      <p>Przedstawiciele władz Federacji Rosyjskiej, Rosyjskiego Komitetu Olimpijskiego i Rosyjskiego Komitetu Paraolimpijskiego w okresie czterech lat nie będą mogli pojawiać się na najważniejszych międzynarodowych zawodach sportowych.</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Sport/311249966-Doping-w-Rosji-Stare-trzyma-sie-mocno.html">Doping w Rosji: Stare trzyma się mocno</a>
        </b>
      </p>
      <p>Decyzje Komitetu Wykonawczego WADA w sprawie Rosji zostały podjęte jednogłośnie. Wcześniej Komitetowi wykluczenie Rosji na cztery lata z życia sportowego zarekomendował specjalny stały organ (Compliance Review Committee – CRC) powołany przez tę organizację, by kontrolować przestrzeganie kodeksu antydopingowego.</p>
      <p>Rosja ma 21 dni na złożenie odwołania do Trybunału Arbitrażowego do spraw Sportu w Lozannie (CAS). Zapowiedziała, że odwołanie złoży po przedyskutowaniu sprawy przez kierownictwo Rosyjskiej Agencji Antydopingowej (RUSADA). Spotkanie w tej sprawie zaplanowano na 19 grudnia.</p>
    </article>
  </body>
</html>