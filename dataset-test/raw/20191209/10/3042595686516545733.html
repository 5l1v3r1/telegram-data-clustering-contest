<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kvinne-drept-i-juli---samboeren-siktet/71909753"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T10:28:30+00:00"/>
    <meta property="og:title" content="Kvinne drept i juli - samboeren siktet"/>
    <meta property="og:description" content="Politiet har siktet en mann for drapet på 46 år gamle Nina Bråthen. De to skal vært samboere i tre år."/>
  </head>
  <body>
    <article>
      <h1>Kvinne drept i juli - samboeren siktet</h1>
      <h2>Politiet har siktet en mann for drapet på 46 år gamle Nina Bråthen. De to skal vært samboere i tre år.</h2>
      <address><time datetime="2019-12-09T10:28:30+00:00">09 Dec 2019, 10:28</time> by <a rel="author">Øystein Andersen</a></address>
      <p>DRAMMEN / OSLO (Dagbladet): En mann i slutten av 40-åra er siktet for drapet på 46 år gamle Nina Bråthen, som ble funnet død i en leilighet på Fjell i Drammen 23. juli i år.</p>
      <p>Det opplyser Sør-Øst politidistrikt i en pressemelding.</p>
      <p>De to beskrives som samboere av både politiet og forsvareren til den nå drapssiktede mannen i slutten av 40-åra.</p>
      <figure>
        <img src="https://dbstatic.no/71910761.jpg?imageId=71910761&amp;x=29.980657640232&amp;y=26.943005181347&amp;cropw=62.088974854932&amp;croph=50&amp;width=321&amp;height=193"/>
        <figcaption><b>FORSVARER:</b> Anders Green. Foto: Øystein Andersen / Dagbladet Vis mer</figcaption>
      </figure>
      <p>Mannen ble framstilt for varetektsfengsling klokka 12.00 mandag ettermiddag i Drammen tingrett. Han nekter straffskyld og stiller seg uforstående til siktelsen mot ham.</p>
      <p>- Derfor ber han seg også løslatt. I likhet med min klient kan jeg ikke forstå at det skal foreligge fare for verken bevisforspillelse, påvirkning av vitner eller gjentakelse, sier siktedes forsvarer, advokat Anders Green til Dagbladet.</p>
      <figure>
        <img src="https://dbstatic.no/71911230.jpg?imageId=71911230&amp;width=1024&amp;height=615"/>
        <figcaption><b>BODDE HER:</b> Kvinnen bodde i en blokk på Fjell i Drammen. Foto: Øystein Andersen Vis mer</figcaption>
      </figure>
      <p>Politiet ba i retten om at mannen varetektsfengsles i fire uker. Kjennelsen er ventet i ettermiddag.</p>
      <h3>Lå død i dagesvis</h3>
      <p>46 år gamle Nina Bråthen var ifølge politiet en del av rusmiljøet i Drammen.</p>
      <figure>
        <img src="https://dbstatic.no/71911223.jpg?imageId=71911223&amp;width=512&amp;height=308"/>
        <figcaption><b>SPERRET AV:</b> Leiligheten kvinnen ble funnet i er fortsatt sperret av, flere måneder etter at hun ble funnet. Foto: Øystein Andersen Vis mer</figcaption>
      </figure>
      <p>Det skal ha vært naboer som varslet om dødsfallet, etter at de merket lukt fra leiligheten hvor kvinnen bodde, ifølge politiet.</p>
      <p>Hun ble funnet død 23. juli. I Bråthens dødsannonse står det at hun døde 5. juli.</p>
      <p>Saken ble innledningsvis etterforsket som et mistenkelig dødsfall, men i løpet av høsten skal politiets etterforskning pekt mer og mer i retning av at Bråthen ble drept.</p>
      <p>
        <b>Mannen som er pågrepet skal ha vært i politiets søkelys i en lengre periode. Ifølge politiinspektør og påtaleansvarlig Magnar Pedersen er det en omfattende etterforskning som har ledet politiet til pågripelsen i saken. Siktede skal ha vært i politiets søkelys i en lengre periode.</b>
      </p>
      <p>- Jeg kan ikke gå inn i detaljer på hva pågripelsen baserer seg på, men kan bekrefte at det er en person vi har hatt på blokka en stund. Det er en totalvurdering av saken som gjør at vi nå har pågrepet ham, sier Pedersen til Dagbladet.</p>
      <figure>
        <img src="https://dbstatic.no/71910769.jpg?imageId=71910769&amp;x=12.896405919662&amp;y=21.246458923513&amp;cropw=67.864693446089&amp;croph=54.674220963173&amp;width=321&amp;height=193"/>
        <figcaption><b>POLITIINSPEKTØR:</b> Magnar Pedersen. Foto: Øystein Andersen / Dagbladet Vis mer</figcaption>
      </figure>
      <h3>Etterlyser vitner</h3>
      <p>Motivet for det antatte drapet, er det for tidlig å si noe om.</p>
      <p>
        <b>- Mye gjenstår i saken, og vi håper nå å få inn mer informasjon fra personer som har opplysninger om hva som har skjedd. Vi går ut ifra at det fremdeles er personer som sitter på informasjon uten å ha tatt kontakt, eller som ikke har fortalt oss alt de vet, sier Pedersen til Dagbladet.</b>
      </p>
      <p>- Selv om vitner selv skulle mene at deres opplysninger ikke er interessante, ber vi om at vitner kontakter politiet. Dette gjelder ikke minst observasjoner av avdøde med videre, sier Pedersen i pressemeldinga.</p>
      <p>Politiets tipstelefon er 969 45 605.</p>
      <h3>Siktet for trusler</h3>
      <p>I tillegg til drap er mannen også siktet for flere tilfeller av vold og trusler mot Bråthen før hun døde.</p>
      <p>Seinest i sommer skal den drapssiktede ha oppført seg truende mot Bråthen, mener politiet.</p>
      <p>
        <b>Overfor Dagbladet bekrefter politiinspektør Pedersen at den siktede sendte Bråthen en Messenger-melding 5. desember med innhold som kan oppfattes truende.</b>
      </p>
      <p>5. juli er dagen Bråthen døde, ifølge dødsannonsen. Politiets obduksjonsrapport er mindre spesifikk. I den heter det at dødsfallet skjedde mellom 5. og 15. juli, ifølge politiet.</p>
      <p>Den drapssiktede ble pågrepet i Tønsberg fredag, ni dager etter at politiet besluttet å pågripe ham.</p>
      <p>
        <i>- Har han forsøkt å unndra seg politiet?</i>
      </p>
      <p>- Siden beslutningen om pågripelse ble tatt 27. november, jobbet politiet internt for å finne ham. Vi kontaktet miljøet og undersøkjte, og fikk til slutt tak i ham i Tønsberg. Det er sannsynligvis miljøet han tilhører som har gjort at det tok litt tid. Han har ingen fast bopel, sier politiinspektør Pedersen.</p>
      <p>- Fra han ble pågrepet fredag og avhørt lørdag av politiet i Drammen, har min klient vist full åpenhet og svart på alt politiet har spurt om. Han har ingenting å skjule, sier forsvarer Green til Dagbladet.</p>
      <p>Bistandsadvokat i saken, Nina Elisabeth Seierstad Andresen, ønsker på nåværende tidspunkt ikke å kommentere saken.</p>
    </article>
  </body>
</html>