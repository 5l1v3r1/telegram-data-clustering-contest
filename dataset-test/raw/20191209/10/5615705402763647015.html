<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205368-milovanov-problemi-vkladnikiv-ukrbudu-ce-vidpovidalnist-uryadu"/>
    <meta property="og:site_name" content="Mind UA"/>
    <meta property="article:published_time" content="2019-12-09T10:04:00+00:00"/>
    <meta property="og:title" content="Милованов: «Проблеми вкладників «Укрбуду» – це відповідальність уряду»"/>
    <meta property="og:description" content="Очільник Мінекономіки обіцяє захистити ошуканих інвесторів корпорації «Укрбуд»"/>
  </head>
  <body>
    <article>
      <h1>Милованов: «Проблеми вкладників «Укрбуду» – це відповідальність уряду»</h1>
      <h2>Очільник Мінекономіки обіцяє захистити ошуканих інвесторів корпорації «Укрбуд»</h2>
      <address>
        <time datetime="2019-12-09T10:04:00+00:00">09 Dec 2019, 10:04</time>
      </address>
      <p>Уряд знайде шляхи вирішення проблеми вкладників будівельної компанії «Укрбуд», задіявши законодавчий, фінансовий та правоохоронний механізми, обіцяє міністр економічного розвитку, торгівлі та сільського господарства Тимофій Милованов.</p>
      <p>Про це він <a href="https://podrobnosti.ua/2329722-rinok-zeml-ta-privatizatsja-milovanov-pojasniv-situatsju.html">заявив в ефірі </a>телеканалу «Інтер».<br/><br/>Відповідаючи на запитання про те, як уряд збирається захистити інтереси вкладників будівельної компанії «Укрбуд», міністр сказав: «Уряд має відповідати за справедливість, тому ця проблема – теж відповідальність уряду. І завдання уряду – знайти правильний механізм для її вирішення».</p>
      <p>Милованов наголосив, що таким механізмом можуть стати «правоохоронні органи, фінансові рішення чи зміни в законодавстві».</p>
      <p>На уточнююче запитання, чи можуть вкладники «Укрбуду» спати спокійно, міністр резюмував: «Ми зробимо все можливе, і я особисто теж, щоб справедливість була поновлена».</p>
      <p>Нагадаємо, 5 грудня інвестори житлових комплексів корпорації «Укрбуд» звернулися до президента України Володимира Зеленського із закликом вплинути на ситуацію із зупинкою будівництва їхніх будинків.</p>
      <p>Того ж дня генеральний директор компанії «Укрбуд девелопмент» Олег Майборода заявив, що забудовник <a href="https://mind.ua/news/20205262-intergal-bud-pogodivsya-dobuduvati-vsi-obekti-ukrbudu-majboroda">«Інтергал-Буд» погодився добудувати всі об'єкти «Укрбуду»</a>.<br/><br/>6 грудня в компанії «Інтергал-Буд» заявили, що дійсно розглядають можливість завершення проєктів «Укрбуду», але будь-які зафіксовані <a href="https://mind.ua/news/20205282-intergal-bud-zafiksovanih-domovlenostej-shchodo-zavershennya-proektiv-ukrbudu-poki-nemae">домовленості зараз відсутні</a>.<br/><br/>Натомість експрезидент корпорації «Укрбуд» Максим Микитась заявив, що втратив контроль над компанією, а гендиректор «Укрбуд Девелопмент» <a href="https://mind.ua/news/20205245-majboroda-prodav-ukrbud-development-restoratoru-dmitru-fedotenkovu-mikitas">Олег Майборода організував продаж активів</a> девелоперської компанії ресторатору Дмитру Федотенкову.</p>
      <related>
        <h4>Також читайте</h4>
        <a href="https://mind.ua/news/20205282-intergal-bud-zafiksovanih-domovlenostej-shchodo-zavershennya-proektiv-ukrbudu-poki-nemae"/>
        <a href="https://mind.ua/news/20205262-intergal-bud-pogodivsya-dobuduvati-vsi-obekti-ukrbudu-majboroda"/>
        <a href="https://mind.ua/news/20205245-majboroda-prodav-ukrbud-development-restoratoru-dmitru-fedotenkovu-mikitas"/>
      </related>
    </article>
  </body>
</html>