<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/economic/ministrul-de-finante-anunta-ca-e-posibil-un-deficit-bugetar-mai-mic-de-4-4-nu-cred-ca-este-nevoie-sa-ne-mai-reinnoim-parcul-de-masini-la-ministere-309828.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T10:11:56+00:00"/>
    <meta property="og:title" content="Ministrul de Finanțe anunță că e posibil un deficit bugetar mai mic de 4,4%: &quot;Nu cred că este nevoie să ne mai reînnoim parcul de mașini la ministere&quot;"/>
    <meta property="og:description" content="Ministrul de Finanțe, Florin Cîțu a declarat pentru RFI că există posibilitatea ca deficitul bugetar să fie mai mic de 4,4% din PIB. Întrebat dacă există riscul ca deficitul bugetar pe 2019 să depășească..."/>
  </head>
  <body>
    <article>
      <h1>Ministrul de Finanțe anunță că e posibil un deficit bugetar mai mic de 4,4%: "Nu cred că este nevoie să ne mai reînnoim parcul de mașini la ministere"</h1>
      <address><time datetime="2019-12-09T10:11:56+00:00">09 Dec 2019, 10:11</time> by <a rel="author">B1.ro</a></address>
      <p>Ministrul de Finanțe, Florin Cîțu a declarat <a href="https://www.rfi.ro/politica-116627-ministru-finante-florin-citu-surprize-placute-buget">pentru RFI</a> că există posibilitatea ca deficitul bugetar să fie mai mic de 4,4% din PIB.</p>
      <p>Întrebat dacă există riscul ca deficitul bugetar pe 2019 să depășească această cifră, Florin Cîțu a răspuns: <b><i>”Nu. Din contră, eu încerc pe toate căile să avem o execuție mult mai bună de această estimare.</i></b></p>
      <p><b><i>Încerc și ați văzut că și premierul le-a spus miniștrilor la începutul ședinței de Guvern vineri să reducă cheltuielile care nu sunt necesare în acest moment, să facă economii, pentru că de multe ori sunt și estimări la sfârșit de an. Sper să avem o execuție mai bună, dar nu pe partea de reduceri de cheltuieli, că acolo cred că va fi greu, dar pe partea de colectare mai bună, câteva discuții cu cei de la ANAF și s-ar putea să avem câteva surprize plăcute”</i></b>.</p>
      <p>Florin Cîțu a mai precizat că va fi dificil să fie atins un deficit bugetar care să coboare sub 4%, dar se va urmări o cifră cât mai aproape de 4%. De asemenea, ministrul de Finanțe a dat exemplu unor măsuri menite să reducă deficitul bugetar.   </p>
      <p><b><i>”Nu cred că este nevoie să ne mai reînnoim parcul de mașini în fiecare an la ministere. Ministerul Finanțelor trăiește foarte bine cu un parc mai învechit, suntem OK, nu este o prioritate în acest moment. Este un exemplu. Trebuie peste tot, pentru că a fost un dezmăț în ceea ce privește cheltuielile acestea inutile aruncate în părți neproductive, în ultimii trei ani de zile și trebuie să oprim această practică. De fapt, asta este ideea de la care pornim pentru bugetul de anul viitor, de a nu mai irosi banul public și de a fi foarte atenți unde alocăm banul public, pentru că noi îi respectăm pe românii care muncesc și plătesc taxe și nu vrem să ne batem joc de banii lor”</i></b>, afirmă liberalul.</p>
      <p> </p>
    </article>
  </body>
</html>