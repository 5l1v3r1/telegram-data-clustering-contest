<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813383/%D8%AF%D9%88%D9%85%DB%8C%D9%86-%D9%81%D8%B1%D8%A7%D8%AE%D9%88%D8%A7%D9%86-%D8%A7%D9%86%D8%AA%D8%AE%D8%A7%D8%A8-%D9%88-%D8%A7%D9%86%D8%AA%D9%82%D8%A7%D9%84-%DB%8C%DA%A9%D8%B5%D8%AF-%D9%82%D8%A7%D8%B6%DB%8C-%D9%85%D8%AC%D8%B1%D8%A8-%D8%A8%D9%87-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D9%88-%D8%AF%D8%A7%D8%AF%D8%B3%D8%B1%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:28:45+00:00"/>
    <meta property="og:title" content="دومین فراخوان انتخاب و انتقال یکصد قاضی مجرب به دادگستری و دادسرای شهر تهران"/>
    <meta property="og:description" content="امور اداری و استخدامی قضات دومین فراخوان انتخاب و انتقال یکصد قاضی مجرب به دادگستری و دادسرای شهر تهران را اعلام کرد."/>
  </head>
  <body>
    <article>
      <h1>دومین فراخوان انتخاب و انتقال یکصد قاضی مجرب به دادگستری و دادسرای شهر تهران</h1>
      <address><time datetime="2019-12-09T10:28:45+00:00">09 Dec 2019, 10:28</time> by <a rel="author">زهرا میرزایی</a></address>
      <p>امور اداری و استخدامی قضات دومین فراخوان انتخاب و انتقال یکصد قاضی مجرب به دادگستری و دادسرای شهر تهران را اعلام کرد.</p>
      <p>به گزارش ایسنا به نقل از قوه قضاییه، پیرو بخشنامه شماره ۹۰۰۰/۸۴۲۴۷/۵۰۰۰ مورخ ۹۸/۰۷/۱۷ موضوع ابلاغ مصوبه یکصد و پنجاه و یکمین جلسه شورای معاونان قوه قضائیه مبنی بر انتخاب یکصد قاضی مجرب دادگستری‌های سراسر کشور جهت انتقال به شهر تهران و نظر به عدم تامین نیاز دادسرای شهر تهران و در اجرای تاکیدات جلسه مورخه ۹۸/۰۹/۱۲ کمیسیون نقل و انتقال قضات، بدینوسیله مراتب ابلاغ، تا قضات متقاضی انتقال به دادسرای عمومی و انقلاب شهر تهران (به استثنای استان‌های کردستان، خوزستان، بوشهر، هرمزگان، سیستان و بلوچستان، کرمان، اصفهان، زنجان و سمنان) با رعایت نکات ذیل و با تنظیم فرم پیوست، صرفاً از طریق سیستم راهکار سازمانی (بخش مدیریت درخواست‌های شخصی و طبق دستورالعمل ضمیمه) فقط تا پایان ماه جاری (آذر ۱۳۹۸) تمایل خود را به این امور ارسال نمایند.</p>
      <p>بدیهی است این اقدام به مانند مرحله اول به مفهوم قطعیت انتقال قضات متقاضی نبوده و هرگونه نقل و انتقال همکاران متقاضی، مستلزم بررسی‏های مقدماتی توسط مرکز حفاظت و اطلاعات قوه قضاییه و دادسرای انتظامی قضات و طی تشریفات معمول و تصویب در کمیسیون نقل و انتقال قضات و صرفاً تا هنگام رفع نیاز دادسرای عمومی و انقلاب شهر تهران بوده و موجب ایجاد تعهد این امور برای انتقال همکاران محترم قضایی نخواهد شد.</p>
      <p>همچون مرحله قبل و نظر به ضرورت اجتناب از هرگونه اختلال در انجام وظایف قانونی واحدهای قضایی سراسر کشور در این مرحله و جهت رفع نیاز فوری و مبرم دادسرای عمومی و انقلاب شهر تهران، تقاضای انتقال قضات با رعایت شرایط ذیل مورد بررسی قرارخواهد گرفت:<br/><br/>۱-تقاضای انتقال صرفاً برای تصدی سمت دادیاری و یا بازپرسی دادسرای شهر تهران و بر اساس سابقه قضایی متناسب تنظیم شده باشد.<br/><br/>۲- وضعیت استخدامی همکار محترم قضایی از آزمایشی به قطعی تغییر یافته و یا مورد تصویب قرار گرفته باشد.<br/><br/>۳- متقاضی محترم از جمله همکارانی نباشد که در قالب سهمیه ویژه مناطق محروم، جذب قوه قضاییه گردیده است.<br/><br/>۴- تقاضای ارسالی، مسبوق به رد، در جلسات پنجم و دوازدهم آذرماه ۱۳۹۸ کمیسیون نقل و انتقال قضات نباشد.<br/><br/>مهلت ارسال درخواست همکاران متقاضی انتقال (به استثنای استان‌های کردستان، خوزستان، بوشهر، هرمزگان، سیستان و بلوچستان، کرمان، اصفهان، زنجان و سمنان) تا پایان ماه جاری و بر اساس شرایط مندرج در بخشنامه ابلاغی و با تنظیم فرم تقاضا (پیوست) و طبق دستورالعمل مندرج در این خصوص است.</p>
      <p>انتهای پیام</p>
    </article>
  </body>
</html>