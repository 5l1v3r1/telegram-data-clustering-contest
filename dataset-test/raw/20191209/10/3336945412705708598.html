<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hd.se/2019-12-09/linde-i-kina-samtal-med-ny-eu-bas"/>
    <meta property="og:site_name" content="HD"/>
    <meta property="article:published_time" content="2019-12-09T10:26:00+00:00"/>
    <meta property="og:title" content="Linde i Kina-samtal med ny EU-bas"/>
    <meta property="og:description" content="Utrikesminister Ann Linde har tagit upp Sveriges kärvande relation med Kina i samtal med EU:s nye utrikeschef Josep Borrell. Några nya bud om Kinas handelshot finns ännu inte. Linde passade på att träffa den nytillträde Borrell i Bryssel på måndagsmorgo"/>
  </head>
  <body>
    <article>
      <h1>Linde i Kina-samtal med ny EU-bas</h1>
      <h2>Utrikesminister Ann Linde har tagit upp Sveriges kärvande relation med Kina i samtal med EU:s nye utrikeschef Josep Borrell. Några nya bud om Kinas handelshot finns ännu inte.</h2>
      <address><time datetime="2019-12-09T10:26:00+00:00">09 Dec 2019, 10:26</time> by <a rel="author">TT</a></address>
      <p>Linde passade på att träffa den nytillträde Borrell i Bryssel på måndagsmorgonen, inför EU-ländernas utrikesministermöte.</p>
      <p>– Vi har pratat om viktiga frågor, som Ryssland och Kina och hur EU ska lägga upp arbetet och också den svåra situationen i Nordkorea, berättar Linde på väg in till utrikesministermötet.</p>
      <p>Fallet med den fängslade svensk-kinesiske förläggaren Gui Minhai var ett givet ämne.</p>
      <p>– EU har varit väldigt stöttande när det gäller våra krav på att Gui Minhai ska bli fri och jag ville försäkra mig om att den nye utrikeskommissionären fortsätter den linjen. För mig var det viktigt bara att dels berätta bakgrunden, så att han känner till vad det handlar om, dels be om fortsatt stöd, säger Linde.</p>
      <p>TT: Fick du det?</p>
      <p>– Ja, säger utrikesministern – som samtidigt inte hört något nytt från Kina om de handelshot som landets ambassadör Gui Congyou uttalade i en intervju med Göteborgs-Posten i torsdags.</p>
      <p>Cui varslade då om att Kina ska ”begränsa utbytet och samarbetet inom ekonomi och handel” med Sverige, som en följd av att kulturminister Amanda Lind deltog då den fängslade Gui Minhai tilldelades svenska Pens Tucholsky-pris.</p>
      <p>– Vi har inte fått någon ny information till mig eller till Utrikesdepartementet. Men jag hoppas ju att det ska klarna om det finns något i det som ambassadören har framfört i media, säger Ann Linde i Bryssel.</p>
    </article>
  </body>
</html>