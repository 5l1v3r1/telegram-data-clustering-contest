<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483297"/>
    <meta property="og:site_name" content="طرفداری"/>
    <meta property="article:published_time" content="2019-12-09T10:35:09+00:00"/>
    <meta property="og:title" content="بارسلونا گزینه فروش آرتورو ویدال به اینتر را بررسی می‌کند؛ پای خرید لائوتارو در میان است؟"/>
    <meta property="og:description" content="طرفداری - اصرار اینتر به جذب آرتورو ویدال شاید نتیجه بدهد."/>
  </head>
  <body>
    <article>
      <h1>بارسلونا گزینه فروش آرتورو ویدال به اینتر را بررسی می‌کند؛ پای خرید لائوتارو در میان است؟</h1>
      <address><time datetime="2019-12-09T10:35:09+00:00">09 Dec 2019, 10:35</time> by <a rel="author" href="https://www.tarafdari.com/%D9%85%D9%87%D8%AF%DB%8C-%D8%A2%D8%B2%D8%A7%D8%AF%DB%8C/308716" target="_blank">مهدی آزادی</a></address>
      <pre>ویدال به علاوه پول در ازای مارتینز؟</pre>
      <p><a href="https://www.tarafdari.com/">طرفداری </a>- اصرار اینتر به جذب آرتورو ویدال شاید نتیجه بدهد.</p>
      <p>به گزارش <a href="https://www.mundodeportivo.com/futbol/fc-barcelona/20191209/472119382107/cita-inter-barca-por-vidal-y-lautaro.html">موندو دپورتیوو</a>، کاروان بارسلونا عصر امروز برای انجام آخرین بازی دور گروهی لیگ قهرمانان اروپا، راهی میلان خواهند شد. در دیدار فرداشب مقابل اینتر، تیم والورده هیچ نیازی به کسب امتیاز ندارد و صعودش به عنوان صدرنشین قطعی است. از همین رو احتمالا شاهد تغییرات گسترده در ترکیب اصلی تیم خواهیم بود. از آن سو اینتر برای صعود باید نتیجه‌ای مثل دورتموند یا بهتر بگیرد. دورتموند میزبان اسلاویا پراگ است.</p>
      <p>اما انتظار می‌رود در بیرون از زمین و در عرصه نقل و انتقالات، روز شلوغی در انتظار مدیران دو باشگاه باشد. پیشتر از <a href="https://www.tarafdari.com/node/1452897">علاقه جدی اینتر به جذب آرتورو ویدال</a> گفته شد. کونته روی همکاری دوباره با شاگرد شیلیایی‌اش اصرار دارد. آرتوروی 32 ساله از وضعیتش در بارسا راضی نیست و اخیرا هم صراحتا از احتمال ترک بارسا گفت. ویدال تا سال 2021 با بارسا قرارداد دارد. بارسا بسته به پیشنهادی که اینتر می‌دهد، گزینه فروش ویدال را بررسی خواهد کرد.</p>
      <p>نراتزوری شانس خوبی برای قهرمانی در سری آ دارد و کونته دوست ندارد این فرصت را به خاطر کمبود هافبک باکیفیت از دست بدهد. از همین رو از هر فرصتی برای تحت فشار گذاشتن مدیران اینتر برای خرید بازیکنان مدنظرش در نقل و انتقالات زمستانی استفاده می‌کند. از سوی دیگر از <a href="https://www.tarafdari.com/node/1481967">علاقه بارسلونا به جذب لائوتارو مارتینز</a> گفته شد. هیچ بعید نیست بارسا از ویدال به عنوان گزینه‌ای برای ارزان‌تر شدن خرید مارتینز استفاده کند. این مهاجم 22 ساله آرژانتینی، ظاهرا بند آزادسازی 111 میلیون یورویی در قراردادش دارد.</p>
    </article>
  </body>
</html>