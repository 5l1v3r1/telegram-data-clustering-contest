<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/126786/protoboylies-kai-minymata-mitsotaki-gia-apomonosi-tis-toyrkias"/>
    <meta property="og:site_name" content="Insider"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Τα μηνύματα Μητσοτάκη κατά Τουρκίας στις Βρυξέλλες"/>
    <meta property="og:description" content="Μητσοτάκης και Δένδιας φέρνουν στην ημερήσια διάταξη της Ε.Ε. την προκλητικότητα της Τουρκίας."/>
  </head>
  <body>
    <article>
      <h1>Τα μηνύματα Μητσοτάκη κατά Τουρκίας στις Βρυξέλλες</h1>
      <h2>Μητσοτάκης και Δένδιας φέρνουν στην ημερήσια διάταξη της Ε.Ε. την προκλητικότητα της Τουρκίας.</h2>
      <address>
        <time datetime="2019-12-09T10:00:00+00:00">09 Dec 2019, 10:00</time>
      </address>
      <p>Με στόχο την περαιτέρω διπλωματική απομόνωση της Τουρκίας πορεύεται η κυβέρνηση, με δεδομένα και τα σημαντικά ευρωπαϊκά ραντεβού αυτής της εβδομάδας.</p>
      <p>Την ίδια ώρα, δε, έτοιμη είναι και η απάντηση της ελληνικής πλευράς στην κατάθεση από μέρους της Τουρκίας στη γραμματεία του Γενικού Γραμματέα του ΟΗΕ του «Μνημονίου» που υπέγραψε με τη Λιβύη, προκειμένου να του προσδώσει τη νομιμοποιητική βάση μιας διμερούς συμφωνίας. Η ελληνική επιστολή θα αποσταλεί στην ίδια γενική γραμματεία άμεσα, αποδομώντας την επιχειρηματολογία της Τουρκίας σημείο προς σημείο.</p>
      <h3>Στην ημερήσια διάταξη της Ε.Ε. η προκλητικότητα της Τουρκίας</h3>
      <p>Αρχής γενομένης από σήμερα που <a href="https://www.insider.gr/eidiseis/politiki/126779/pos-tha-antidrasei-i-athina-stis-prokliseis-tis-agkyras">ο Νίκος Δένδιας θα βρίσκεται στις Βρυξέλλες για το Συμβούλιο Εξωτερικών Υποθέσεων της Ε.Ε.</a>, το ζήτημα θα τεθεί στην ημερήσια διάταξη. Το ίδιο ισχύει και για το Συμβούλιο Γενικών Υποθέσεων την Τρίτη, όπου την Ελλάδα εκπροσωπεί ο Μιλτιάδης Βαρβιτσιώτης. Βεβαίως, το πιο «κρίσιμο» ραντεβού είναι αυτό της Συνόδου Κορυφής στο τέλος της εβδομάδας, όπου το ζήτημα μπορεί να μην είναι στην ημερήσια διάταξη, αλλά ο Κυριάκος Μητσοτάκης είναι αποφασισμένος να το θέσει επί τάπητος, το πιθανότερο στο δείπνο, το βράδυ της Πέμπτης.</p>
      <p>Παρά το γεγονός ότι οι Τούρκοι κλιμακώνουν τις προκλήσεις και ανεβάζουν τους τόνους, η ελληνική πλευρά επιμένει να μην ακολουθεί σε αυτό το τέμπο και να κάνει τις κινήσεις της στη διπλωματική σκακιέρα. Εξ ου, άλλωστε, και σε μια κίνηση υψηλού συμβολισμού, την Πέμπτη θα βρίσκεται στην Αθήνα ο πρόεδρος της Βουλής της Λιβύης Αγκίλα Σαλέχ Ισσά, μετά από πρόσκληση του Κώστα Τασούλα. Είναι σαφές ότι η Αθήνα, παρά το ότι ο ΟΗΕ αναγνωρίζει ως νόμιμη κυβέρνηση την κυβέρνηση Σαράζ που υπέγραψε το Μνημόνιο Συνεργασίας με τον κ. Ερντογάν, θα επιμείνει στη στήριξη του στρατηγού Χαφτάρ. Παράγοντες του υπουργείου Εξωτερικών, δε, εκτιμούν ότι οι κινήσεις της κυβέρνησης Σαράζ στο μέτωπο με την Τουρκία είναι αποτέλεσμα και της πίεσης που υφίσταται η κυβέρνηση της Τρίπολης από τον Χαφτάρ.</p>
      <h3>Δεν αναμένονται κυρώσεις</h3>
      <p>Σε ευρωπαϊκό επίπεδο, δεν θα πρέπει να αναμένεται κάποιο πλαίσιο κυρώσεων εις βάρος της Τουρκίας. Βεβαίως, μετά από κυπριακές ενέργειες, σύμφωνα με πληροφορίες, αναμένεται να συγκεκριμενοποιηθούν οι κυρώσεις που είχαν επιβληθεί σε οικονομικά πρόσωπα προ μηνών, μετά τις έκνομες ενέργειες της Τουρκίας στην ΑΟΖ της Κύπρου. Εν προκειμένω, όμως, η Τουρκία έχει προβεί μόνο στη υπογραφή ενός Μνημονίου που η Αθήνα θεωρεί έκνομο. Υπό αυτό το πρίσμα, οι κυρώσεις αυτή τη στιγμή είναι εκτός κάδρου. Αν, βεβαίως, η Τουρκία προβεί σε περαιτέρω ενέργειες σε αυτό το μέτωπο, τότε τα δεδομένα διαφοροποιούνται.</p>
      <p>Σε κάθε περίπτωση, ο κ. Μητσοτάκης θέλει να αξιοποιήσει το ευνοϊκο διεθνές περιβάλλον, μιας και η καταδίκη των τουρκικών ενεργειών ήταν πολύπλευρη. Μάλιστα, ο ίδιος ο κ. Ερντογάν αποκάλυψε σε Τούρκους δημοσιογράφους ότι κατά τη διάρκεια της Συνόδου Κορυφής του ΝΑΤΟ δέχθηκε πιέσεις από Γαλλία και Γερμανία για το εν λόγω Μνημόνιο. Εν προκειμένω, ο κ. Μητσοτάκης επιδιώκει μια καθαρή καταγραφή της διαφοροποίησης της Ευρώπης από τις ενέργειες της Τουρκίας, σε μια περίοδο που η Τουρκία «κοιτά» προς την Ευρώπη, ιδίως σε ό,τι αφορά τη διαχείριση του προσφυγικού/μεταναστευτικού.</p>
      <p>Πηγή: <a href="https://www.reader.gr/news/politiki/314081/oi-protovoylies-tis-athinas-gia-apomonosi-tis-toyrkias-ta-minymata-mitsotaki">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/126662/mitsotakis-tha-kanoyme-oti-pernaei-apo-heri-mas-gia-na-min-perasei-i"/>
        <a href="https://www.insider.gr/epiheiriseis/tehnologia/126656/ti-syzitithike-sto-maximoy-gia-ta-kosti-dedomenon-stin-kiniti"/>
        <a href="https://www.insider.gr/epiheiriseis/tehnologia/126635/klironei-gia-tis-hreoseis-stin-kiniti-tilefonia-kai-ta-data"/>
      </related>
    </article>
  </body>
</html>