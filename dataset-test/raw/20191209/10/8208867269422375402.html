<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/sicurezza/2019/12/09/news/s_koda_diffonde_la_tecnologia_a_led-242986823/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Škoda, i super fari sono serviti"/>
    <meta property="og:description" content="La casa boema, proseguendo nel suo percorso di democratizzazione della sicurezza attiva, incrementa il numero dei modelli equipaggiati con questa particolare"/>
  </head>
  <body>
    <article>
      <h1>Škoda, i super fari sono serviti</h1>
      <h2>La casa boema, proseguendo nel suo percorso di democratizzazione della sicurezza attiva, incrementa il numero dei modelli equipaggiati con questa particolare illuminazione a Led</h2>
      <address>
        <time datetime="2019-12-09T10:28:00+00:00">09 Dec 2019, 10:28</time>
      </address>
      <p> <br/>Il cammino di democratizzazione della sicurezza attiva avviato da Škoda in Italia va oltre la dotazione di serie dei più recenti sistemi di assistenza attiva alla guida. Sulla base di questa filosofia il marchio boemo prosegue nel percorso di implementazione della sicurezza dei clienti dei suoi modelli e degli utenti della strada.<br/> <br/>L’ultimo passo in questa direzione arriva grazie alla sempre maggiore diffusione della tecnologia Led per i dispositivi di illuminazione che equipaggiano la gamma della casa boema.<br/> <br/>Tanto per fare un esempio, l’avanzata tecnologia Matrix Led, che rappresenta la più innovativa forma di illuminazione proposta da Škoda, è presente di serie sulle versioni Scout, Sportline e Laurin &amp; Klement della nuova ammiraglia Superb e presto equipaggerà anche la quarta generazione della Octavia, in arrivo nel corso della prossima primavera.<br/> <br/>“La potente luce bianca generata da questi gruppi ottici rende l’illuminazione della strada più omogenea e profonda e sfrutta il vantaggio di avere più fonti luminose controllate singolarmente – spiegano i tecnici – L’integrazione del gruppo ottico con la telecamera frontale che analizza la strada e con il software di gestione dell’illuminazione, permette ai fari Matrix Led di illuminare la carreggiata lasciando in ombra i veicoli che si incrociano o che precedono, così come gli oggetti riflettenti e le persone.<br/>Diventa quindi possibile viaggiare con gli abbaglianti accesi senza infastidire gli altri utenti della strada. Interfacciandosi con i dati Gps e con la cartografia di bordo, inoltre, l’auto è in grado di riconoscere anche le diverse situazioni di guida, quali per esempio città, campagna o autostrada e adattare automaticamente il fascio luminoso, accendendo per esempio le luci di svolta prima di una curva”.<br/> <br/>Il marchio della freccia alata però non propone la tecnologia Led solo sui modelli di segmento superiore ma rivolge la sua attenzione anche al resto della gamma ampliandone così la diffusione.<br/> <br/>Alro esempio sono Kamiq e Scala che già dalla versione di accesso Ambition propongono di serie gruppi ottici in cui i Led gestiscono tutte le principali funzioni di illuminazione (luce diurna, anabbaglianti e abbaglianti) mentre quelli di tipo full Led sono presenti su entrambi i modelli a partire dall’allestimento Style.<br/> <br/>E poi ancora, sui suv Karoq e Kodiaq, l’illuminazione full Led è presente come dotazione standard a partire dal secondo livello Executive, mentre per la compatta Fabia, troviamo i fari full Led di serie sulla versione Twin Color Monte Carlo (optional sul resto della gamma).<br/> <br/>“Oltre a favorire il lavoro dei designer e la creazione di gruppi ottici più sottili, la moderna tecnologia di illuminazione Led offre maggiore luminosità ed efficienza rispetto a una lampada alogena – aggiungono i tecnici – Per esempio, gli anabbaglianti full-Led di Fabia forniscono il 66% di luce in più rispetto al precedente faro tradizionale, cui si aggiunge il vantaggio di una durata maggiore e di un minor consumo di energia.<br/>I vantaggi generalizzati della tecnologia Led si ritrovano anche in caso di maltempo, quando le luci di svolta “cornering lights”possono illuminare più intensamente l’area direttamente di fronte all’auto. A ciò si aggiungono le funzionalità Afs che permettono il controllo automatico delle luci abbaglianti”.<br/> <br/>Da segnalare poi che la tecnologia Led non si limita soltanto ai gruppi ottici anteriori, ma viene estesa anche alle luci posteriori che si riflette in una maggiore visibilità come, ad esempio, con l’attivazione istantanea e la maggior luminosità delle luci di stop.<br/> <br/>Questo permette ai guidatori dei veicoli che seguono di rilevare più chiaramente e velocemente le fasi di frenata. Inoltre, gli indicatori di direzioni dinamici, di Scala, Kamiq e Superb (e presto su nuova Octavia), illuminandosi dall’interno verso l’esterno, migliorano la percezione della svolta da parte degli altri guidatori incrementando la sicurezza. (m.r.)</p>
    </article>
  </body>
</html>