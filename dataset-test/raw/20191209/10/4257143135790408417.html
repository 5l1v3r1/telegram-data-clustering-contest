<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/12/09/meghalt-bonis-ferenc-zenetortenesz"/>
    <meta property="og:site_name" content="infostart"/>
    <meta property="article:published_time" content="2019-12-09T10:48:52+00:00"/>
    <meta property="og:title" content="Meghalt Bónis Ferenc zenetörténész"/>
    <meta property="og:description" content="A magyar zenetudomány kiemelkedő alakja, mások mellett Kodály Zoltán és Bárdos Lajos tanítványa 87 évet élt."/>
  </head>
  <body>
    <article>
      <h1>Meghalt Bónis Ferenc zenetörténész</h1>
      <address><time datetime="2019-12-09T10:48:52+00:00">09 Dec 2019, 10:48</time> by <a rel="author">Infostart / MTI</a></address>
      <h3>A magyar zenetudomány kiemelkedő alakja, mások mellett Kodály Zoltán és Bárdos Lajos tanítványa 87 évet élt.</h3>
      <p>A Széchenyi-díjas zenetörténész december 3-án hunyt el váratlanul az otthonában. Temetéséről később intézkednek - közölte a Magyar Kodály Társaság.</p>
      <p>Bónis Ferenc a magyar zenetudomány kiemelkedő alakja volt, rendkívül gazdag és szerteágazó szerzői és szerkesztői életművet hagyott az utókorra elsősorban Kodály és Bartók vonatkozásában, de nevéhez fűződik a 19. századi zenetörténeti kutatások megindítása is.</p>
      <p>Dolgozott a Magyar Rádióban, a Magyar Tudományos Akadémia Bartók Archívumában, a Zenetudományi Intézetben és a Liszt Ferenc Zeneművészeti Főiskolán. A Magyar Kodály Társaság elnöke volt 1992 és 2007 között, emellett elnöke volt az Erkel Társaságnak is.</p>
      <p>Bónis Ferenc 1932. május 17-én született Miskolcon. 1957-ben a Zeneművészeti Főiskola zenetudományi szakán szerzett diplomát, 1950-től a rádió lektor-gyakornoka, műsorszerkesztője, 1970-től rovatvezető, 1993-tól szerkesztőségvezető, 1994 és 1996 között vezető szerkesztő, 1972 és 1981 között a Zeneművészeti Főiskola tanára volt. A zenetörténész 1961 és 1973 között a Magyar Tudományos Akadémia (MTA) Bartók Archívuma, majd a Zenetudományi Intézet tudományos munkatársa, 1959-től a Magyar Zenetudomány, 1968-tól a Magyar Zenetörténeti Tanulmányok című könyvsorozat, 1977-től Szabolcsi Bence életműkiadásának szerkesztője volt.</p>
      <p>Az 1990-es években vendégprofesszorként a kölni egyetemen magyar zenetörténetet tanított, 1987-ben a zenetudományok kandidátusa, 2003-ban a Magyar Tudományos Akadémia (MTA) doktora lett. Könyvei és előadásai idegen nyelven is megjelentek, 2017-ben adták ki Pictures of a Life című, Bartók Béla életét, életművét fotók és dokumentumok segítségével ismertető angol nyelvű kötetét.</p>
      <p>A tudós 1973-ban Erkel Ferenc-díjat, 1979-ben Szabolcsi Bence-díjat kapott, 2008-ban Széchenyi-díjjal tüntették ki a magyar zenetudomány fejlődése és ápolása, különös tekintettel Erkel Ferenc és Mosonyi Mihály műveinek megismertetése és népszerűsítése érdekében végzett munkásságáért.</p>
    </article>
  </body>
</html>