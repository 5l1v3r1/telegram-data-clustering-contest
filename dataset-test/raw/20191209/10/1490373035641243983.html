<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/soud-potvrdil-pokutu-pro-alzu-internetovy-obchod-ma-za-prodej-o-svatcich_1912091039_aur"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T10:39:00+00:00"/>
    <meta property="og:title" content="Soud potvrdil pokutu pro Alzu. Internetový obchod má za prodej o svátcích zaplatit 230 tisíc korun"/>
    <meta property="og:description" content="Městský soud v Praze minulý týden potvrdil platnost pokuty, kterou dostal internetový obchod Alza.cz od České obchodní inspekce. Zákaz prodeje o svátcích se vztahuje i na internetové obchody."/>
  </head>
  <body>
    <article>
      <h1>Soud potvrdil pokutu pro Alzu. Internetový obchod má za prodej o svátcích zaplatit 230 tisíc korun</h1>
      <address><time datetime="2019-12-09T10:39:00+00:00">09 Dec 2019, 10:39</time> by <a rel="author">ČTK</a></address>
      <p>
        <b>Zákaz prodeje o vybraných svátcích se vztahuje i na internetové obchody, pokud jejich výdejní plocha přesahuje 200 metrů čtverečních. Potvrdil to minulý týden Městský soud v Praze, když zamítl žalobu společnosti Alza proti pokutě, kterou dostala od České obchodní inspekce. Inspekce dala Alze v roce 2017 pokutu 230 tisíc korun, Alza proti ní podala žalobu, kterou soud zamítl. Napsaly to pondělní Hospodářské noviny.</b>
      </p>
      <p>„Soud se ztotožňuje s Českou obchodní inspekcí, že takové jednání není v uvedené státní svátky povoleno,“ citují <a href="https://archiv.ihned.cz/c1-66690600-alza-porusila-zakon-pokuta-za-prodej-o-svatcich-plati-presto-planuje-mit-otevreno-i-o-vanocich">Hospodářské noviny</a> soudce Ladislava Hejtmánka.</p>
      <related>
        <h4>Číst článek</h4>
        <a href="https://www.irozhlas.cz/ekonomika/nejvetsi-cesky-e-shop-alza-cz-otevrel-26-prosince-prodejnu-porusil-zakon-tvrdi-coi_201612271328_pjadrny"/>
      </related>
      <p>Omezení prodeje o svátcích začalo platit koncem roku 2016. Alza tuto reguli ignorovala a prodávala dál. Obhajovala se tvrzením, že se na ni jako na internetového prodejce zákaz nevztahuje. „Alza má virtuální prodejní plochu vymezenou na internetu, nelze hovořit o fyzické prodejní ploše,“ argumentoval právní zástupce Alzy Štěpán Kmoch.</p>
      <p>Obří nákupní prostory v Praze Holešovicích, které několikanásobně překračují povolenou prodejní plochu 200 metrů, jsou podle Kmocha pouze předváděcím showroomem jednotlivých výrobců.</p>
      <p>Česká obchodní inspekce ale poukazovala na to, že Alza je klasickým prodejcem a maloobchodní i velkoobchodní činnost má nejen v obchodním rejstříku, ale také ji vykonává.</p>
      <related>
        <h4>Číst článek</h4>
        <a href="https://www.irozhlas.cz/ekonomika/zakaz-prodeje-o-svatcich-porusil-podle-inspekce-jen-jeden-obchod-jde-opet-o-e_1712281319_jgr"/>
      </related>
      <p>Soudce podle Hospodářských novin přiznal, že s rozhodnutím čekal na to, až se vyřeší otázka, zda je zákon o prodejní době platný. Část senátorů jej totiž napadla u Ústavního soudu, který letos v březnu konstatoval, že je norma v pořádku.</p>
      <p>Alza zatím neřekla, jak na rozsudek bude reagovat. „Jakmile budeme mít k dispozici písemné vyhotovení rozhodnutí, učiníme další kroky,“ řekla listu mluvčí Patricie Šedivá. Hospodářské noviny podotýkají, že dlouhodobé ignorování zákona přineslo Alze i další pokuty. Česká obchodní inspekce firmě uložila pravomocně osm pokut za celkové dva miliony korun, Alza proti všem podala žaloby.</p>
      <p>Podle Hospodářských novin jsou pokuty nižší, než je průměrný zisk firmy za jeden den. Pokuty se však mohou podle inspekce zvyšovat, v případě opakovaného porušení zákona může inspekce dát za každé porušení maximální sankci pět milionů korun. Podle České obchodní inspekce je Alza jediným obchodem, který takto opakovaně postupuje.</p>
      <related>
        <h4>Související články</h4>
        <a href="https://www.irozhlas.cz/zpravy-domov/ceska-obchodni-inspekce-padelane-zbozi-kontrola-pokuta_1911111356_elev"/>
        <a href="https://www.irozhlas.cz/ekonomika/platform-energy-nepoctivi-prodejci-energii_1911110704_zit"/>
        <a href="https://www.irozhlas.cz/zpravy-domov/obchod-vevio-recenze-obchod-stiznosti_1911060600_zit"/>
        <a href="https://www.irozhlas.cz/zpravy-domov/statni-svatek-zavrene-obchody-ceska-obchodni-inspekce_1910270725_vtk"/>
        <a href="https://www.irozhlas.cz/zpravy-domov/nabijecka-nebezpeci-stazeni-z-prodeje-zakaz-cinsky-vyrobek-coi-ceska-obchodni_1907231152_mpr"/>
      </related>
    </article>
  </body>
</html>