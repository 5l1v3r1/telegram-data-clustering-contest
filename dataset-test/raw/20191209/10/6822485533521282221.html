<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T10:48:00+00:00"/>
    <meta property="og:title" content="بودجه وزارت ارتباطات ۱۲ درصد رشد کرد"/>
    <meta property="og:description" content="به گزارش ایسنا،‌ رئیس جمهوری لایحه بودجه سال آینده را روز گذشته تقدیم مجلس شورای اسلامی کرد. در لایحه بودجه سال ۱۳۹۹، دولت برای وزارت ارتباطات و فناوری اطلاعات حدود ۴۰۸۶ میلیارد تومان در نظر گرفته که شامل ۸۵۵ میلیارد تومان در بخش هزینه‌ای (جاری) و ۳۲۳۱ میلیارد تومان در بخش تملک دارایی‌های سرمایه‌ای (عمرانی) می‌شود. این در حالی است که سال گذشته برای این وزارتخانه ۳۶۳۷ میلیارد تومان در بودجه در نظر گرفته شده بود."/>
  </head>
  <body>
    <article>
      <h1>بودجه وزارت ارتباطات ۱۲ درصد رشد کرد</h1>
      <address>
        <time datetime="2019-12-09T10:48:00+00:00">09 Dec 2019, 10:48</time>
      </address>
      <p>بودجه تخصیص‌یافته به وزارت ارتباطات و فناوری اطلاعات در سال ۱۳۹۹، حدود ۴۰۸۶ میلیارد تومان در نظر گرفته شده که در مقایسه با ۳۶۳۷ میلیارد تومان بودجه مصوب سال گذشته، ۱۲ درصد رشد داشته است.</p>
      <p>به گزارش ایسنا،‌ رئیس جمهوری لایحه بودجه سال آینده را روز گذشته تقدیم مجلس شورای اسلامی کرد. در لایحه بودجه سال ۱۳۹۹، دولت برای وزارت ارتباطات و فناوری اطلاعات حدود ۴۰۸۶ میلیارد تومان در نظر گرفته که شامل ۸۵۵ میلیارد تومان در بخش هزینه‌ای (جاری) و ۳۲۳۱ میلیارد تومان در بخش تملک دارایی‌های سرمایه‌ای (عمرانی) می‌شود. این در حالی است که سال گذشته برای این وزارتخانه ۳۶۳۷ میلیارد تومان در بودجه در نظر گرفته شده بود.</p>
      <p>بودجه مصوب اختصاص‌یافته به بخش هزینه‌ای وزارت ارتباطات و فناوری اطلاعات در سال ۱۳۹۸، ۶۲۵ میلیارد تومان بوده که این عدد در بودجه سال ۹۹،‌ ۸۵۵ میلیارد تومان در نظر گرفته شده است. همچنین در بخش تملک دارایی‌های سرمایه‌ای، بودجه مصوب در سال ۹۸، ۳۰۱۲ میلیارد تومان بوده که این عدد در سال ۹۹ به ۳۲۳۱ میلیارد تومان افزایش یافته است. در واقع در مقایسه با سال ۹۸، بودجه وزارت ارتباطات و فناوری اطلاعات، ۴۴۹ میلیارد تومان افزایش یافته و حدود ۱۲ درصد رشد داشته است.</p>
      <p>این بودجه شامل تامین و توسعه زیرساخت‌های بخش ارتباطات و فناوری اطلاعات، تامین و توسعه کاربردها و خدمات بخش ارتباطات و فناوری اطلاعات، تامین و توسعه زیرساخت‌ها،‌ خدمات،‌ کاربردها و مدیریت بخش فضایی، تنظیم، نظارت، اعمال مقررات و مدیریت بهینه‌سازی منابع کمیاب بخش ارتباطات و فناوری اطلاعات، تامین و توسعه زیرساخت اقتصاد دیجیتال و  کسب‌وکارها، آموزش تخصصی فناوری‌های دیجیتال، تامین و توسعه فناوری‌های نوین فضایی و دیجیتالی، برنامه پژوهش و راهبری ارتباطات و فناوری اطلاعات، برنامه تجاری‌سازی ارتباطات و فناوری اطلاعات و برنامه توسعه فن‌آفرینی ارتباطات و فناوری اطلاعات می‌شود.</p>
    </article>
  </body>
</html>