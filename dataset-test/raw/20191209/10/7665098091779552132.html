<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rbnett.no/meninger/2019/12/09/Moldes-toppklubber-p%C3%A5-ville-veier-20572233.ece"/>
    <meta property="og:site_name" content="rbnett.no"/>
    <meta property="article:published_time" content="2019-12-09T10:17:48+00:00"/>
    <meta property="og:title" content="Moldes toppklubber på ville veier?"/>
    <meta property="og:description" content="28. november kunne vi lese i Romsdals Budstikke at Molde FK (MFK) og Aker akademiet vil samle regionens beste 13 åringer i klubben. MFK mener at det vil gi de aktuelle spillerne bedre matching og oppfølging enn de får i egen klubb. Helt naturlig fører dette til stor misnøye blant bygdeklubbene, blant annet fordi flere klubber ikke kan stille lag i neste års serie. Dette vil igjen skape en negativ effekt for de klubbene som kan stille lag, men ikke har noe å spille mot. Dagen etter, 29. november, leste vi i samme avis, at Nordmøre og Romsdal fotballkrets har mottatt negative reaksjoner på denne fremgangsmåten. Fotballkretsen ønsker ikke å involvere seg i MFK sine foreslåtte spiller-overganger."/>
  </head>
  <body>
    <article>
      <h6 class="kicker">LESERINNLEGG</h6>
      <h1>Moldes toppklubber på ville veier?</h1>
      <address><time datetime="2019-12-09T10:17:48+00:00">09 Dec 2019, 10:17</time> by <a rel="author">Frode Børstad, leder Skåla IL</a></address>
      <p>28. november kunne vi lese i Romsdals Budstikke at Molde FK (MFK) og Aker akademiet vil samle regionens beste 13 åringer i klubben. MFK mener at det vil gi de aktuelle spillerne bedre matching og oppfølging enn de får i egen klubb.</p>
      <p>Helt naturlig fører dette til stor misnøye blant bygdeklubbene, blant annet fordi flere klubber ikke kan stille lag i neste års serie. Dette vil igjen skape en negativ effekt for de klubbene som kan stille lag, men ikke har noe å spille mot.</p>
      <p>Dagen etter, 29. november, leste vi i samme avis, at Nordmøre og Romsdal fotballkrets har mottatt negative reaksjoner på denne fremgangsmåten. Fotballkretsen ønsker ikke å involvere seg i MFK sine foreslåtte spiller-overganger.</p>
      <p>Men, handler dette kun om spiller-overganger, eller handler det også om å beholde flere av ungdommene i idretten?</p>
      <p>Har ikke fotballkretsen, som er fotballforbundets representant i fylkene, et overordnet ansvar for både å rekruttere og å beholde?</p>
      <p>Dessverre er ikke dette bare et fotball-fenomen. Molde Håndballklubb (MHK) har også fristet unge spillere til overganger. Tradisjonsrike klubber som tidligere har hevdet seg godt i Midt-Norge, kan ikke lenger stille lag i de lokale seriene på grunn av mangel på spillere. En medvirkende årsak til dette er toppklubbens appetitt på unge og gode spillere.</p>
      <p>Skåla IL er en breddeklubb, og vi ønsker å legge til rette for at barn/ungdom på Bolsøya og Skåla skal kunne være fysisk aktive. Klubbens visjon er flest mulig, lengst mulig.</p>
      <p>MFK og MHK vet også at det blir ingen topper uten bredde. Dersom vi plukker ut såkalte talenter for tidlig, vet vi at mange utøvere tvinges til å slutte i idretten fordi de mangler et lokalt tilbud.</p>
      <p>Hvorfor inviterer ikke toppklubbene oss breddeklubbene til dialog og samarbeid på trener og ledernivå?</p>
      <p>Isteden velger man å «kjøre» sine egne løp, løp som gjør at det er lenge siden klubbenes omdømme har vært så lavt som det er akkurat nå.</p>
      <p>Her er det fristende å minne om visdomsordet:</p>
      <p>
        <i>«Som du sår, skal du høste»</i>
      </p>
      <p>Kanskje er det mangelen på langsiktighet, på å tenke totalitet og samarbeid som gjør at vi går glipp av den neste store lokale fotball- eller håndballspilleren. Molde trenger gode spillere som forbilder. Forbilder som gjør at rekruteringen øker, at vi igjen får en tilhørighet til og eierskap i toppklubbene.</p>
      <p>Kanskje kommer denne spilleren fra Skåla?</p>
      <p>2019 har vært en jubelsesong for MFK med seriegull og ingen tapte kamper på hjemmebane. Allikevel har klubben hatt det laveste tilskuer antallet på 12 år.</p>
      <p>Stort bedre er det ikke for MHK. På deres hjemmekamper er det glissent på hver kamp.</p>
      <p>
        <b>Er raseringen av by og bygdeklubbene i Molde og omegn den beste metoden for å skape nye helter og å fylle Aker stadion eller Molde Arena i fremtiden?</b>
      </p>
      <p>
        <b>Nei, nå må MFK og MHK gå i seg selv og være sitt ansvar bevisst. Skap dialog og inviter breddeklubbene inn i prosessen. Sammen kan vi gjøre forskjellen.</b>
      </p>
      <p>Mens vi venter på de gode løsningene, bør vi alle gå på kamper – i haller og på baner for å heie frem våre håpefulle.</p>
      <p>Frode Børstad, leder Skåla IL</p>
      <p>
        <i>
          <i>
            <i>
              <i>
                <i>
                  <i>
                    <i>
                      <i>
                        <i>
                          <i>
                            <i>
                              <i>
                                <i>
                                  <i>
                                    <i>
                                      <i>
                                        <b>--------</b>
                                      </i>
                                    </i>
                                  </i>
                                </i>
                              </i>
                            </i>
                          </i>
                        </i>
                      </i>
                    </i>
                  </i>
                </i>
              </i>
            </i>
          </i>
        </i>
      </p>
    </article>
  </body>
</html>