<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361378"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T10:08:00+00:00"/>
    <meta property="og:title" content="Чубриловић: Српска посвећена заштити људских права"/>
    <meta property="og:description" content="Предсједник Народне скупштине Републике Српске Недељко Чубриловић нагласио је да су Српска и њене институције посвећене заштити елементарних људских права и слобода свих њених грађана у складу са законима, Уставом и највишим међународним стандардима, конвенцијама и Декларацијом УН."/>
  </head>
  <body>
    <article>
      <h1>Чубриловић: Српска посвећена заштити људских права</h1>
      <address>
        <time datetime="2019-12-09T10:08:00+00:00">09 Dec 2019, 10:08</time>
      </address>
      <p>
        <i>Предсједник Народне скупштине Републике Српске Недељко Чубриловић нагласио је да су Српска и њене институције посвећене заштити елементарних људских права и слобода свих њених грађана у складу са законима, Уставом и највишим међународним стандардима, конвенцијама и Декларацијом УН.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1513/151347.jpg"/>
        <figcaption>Недељко Чубриловић<br/>Фото: СРНА</figcaption>
      </figure>
      <p>- Заштита људских права и слобода је у основи нашег уставног, правног и политичког система. Циљ је да институције сваком човјеку обезбиједе иста права. Народна скупштина Републике Српске, као највиша законодавна институција, дала је огроман допринос успостављању демократског система, владавине права и поштовању највиших права и слобода сваког човјека у нашем друштву - истакао је Чубриловић поводом 10. децембра, Међународног дана људских права.</p>
      <p>Он је рекао да су остваривање и заштита људских права и слобода свих, посебно најугроженијих категорија и мањинских заједница, основа сваког демократског, модерног и слободног друштва, владавине права и правне државе, саопштено је из Народне скупштине.</p>
      <p>- Заштита људских права је цивилизацијска тековина и неопходно је предано радити на испуњавању свих начела о људским правима и слободама -- навео је Чубриловић.</p>
      <p>Међународни дан људских права обиљежава се 10. децембра, јер је тог дана 1948. године потписана Општа декларација о људским правима којом је први пут у историји признато право свих људи на живот, слободу и безбједност без икаквих разлика.</p>
    </article>
  </body>
</html>