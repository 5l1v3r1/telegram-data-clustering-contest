<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/samhalle/musk-vann-i-domstolen-uttalande-var-inte-fortal-6981207"/>
    <meta property="og:site_name" content="Ny Teknik"/>
    <meta property="article:published_time" content="2019-12-09T10:48:00+00:00"/>
    <meta property="og:title" content="Musk vann i domstolen – uttalande var inte förtal"/>
    <meta property="og:description" content="Teslachefen och miljardären Elon Musk frias från anklagelserna om förtal, av en jury vid en domstol i Los Angeles i amerikanska Kalifornien."/>
  </head>
  <body>
    <article>
      <h1>Musk vann i domstolen – uttalande var inte förtal</h1>
      <address><time datetime="2019-12-09T10:48:00+00:00">09 Dec 2019, 10:48</time> by <a rel="author">TT</a></address>
      <h4>Teslachefen och miljardären Elon Musk frias från anklagelserna om förtal, av en jury vid en domstol i Los Angeles i amerikanska Kalifornien.</h4>
      <p>– Jag har fått tillbaka min tro på mänskligheten, säger Musk när han lämnar domstolen efter beskedet.</p>
      <p>Åtalet var det juridiska efterspelet till en hätsk offentlig ordväxling i juli förra året, då både den brittiske dykaren Vernon Unsworth och Musk försökte hjälpa till att rädda det pojklag som hade stängts inne av vattenmassor i ett grottkomplex i Thailand.</p>
      <p>Musk föreslog en miniubåt som skulle kunna få ut pojkarna, ett projekt som Unsworth kallade ett orealistiskt ”pr-trick”.</p>
      <p>Musk svarade med att kalla Unsworth för ”pedo guy”. Uttrycket kan översättas ungefär ”pedofilgubbe”, även om Musk hävdar att det under hans uppväxt i Sydafrika var ett mer allmänt uttryck för ”skum typ”.</p>
      <h3>Stämdes på 190 miljoner dollar – frias av domstolen</h3>
      <p>Unsworths advokat menade att uttalandet skadade hans klients kontakter och jobbmöjligheter för flera år framöver, och uppmanade juryn att lära Musk en läxa.</p>
      <p>Unsworth stämde Musk på 190 miljoner dollar, men en enhällig juryn valde att gå på Musks linje. Musks advokat hävdade i rätten att uttalandet skedde under ett bråk och att ingen kan förväntas ta uttalandet på allvar.</p>
      <hr/>
      <h4>Fakta: Elon Musk</h4>
      <p>Elon Musk, 48, är vd för rymdföretaget Space X, elbilsföretaget Tesla och äger företaget Neuralink, som utvecklar metoder för att koppla samman människors hjärnor med datorer.</p>
      <p>Elon Musk är, och har varit, involverad i ett gäng andra företag, till exempel The boring company som ämnar lösa storstädernas transportproblem genom att borra tunnlar.</p>
      <p>Den välkände entreprenören kommer från Sydafrika, som han lämnade för Kanada vid 17 års ålder.</p>
      <p>Space X, Tesla och Neuralinks huvudkontor ligger i Kalifornien i USA.</p>
      <p>Elon Musk får behålla sina slantar, då han frias från förtal. Bilden från tidigare i veckan när Musk anlände till domstolen i Los Angeles.</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/popularteknik/musk-jag-forolampade-honom-tillbaka-6980765"/>
        <a href="https://www.nyteknik.se/popularteknik/elon-musk-stams-for-fortal-6930795"/>
        <a href="https://www.nyteknik.se/fordon/tarfylld-elon-musk-jag-jobbar-120-timmar-i-veckan-6926394"/>
        <a href="https://www.nyteknik.se/popularteknik/elon-musk-kallade-hjaltedykare-pedofil-6923196"/>
      </related>
    </article>
  </body>
</html>