<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/brexit-seselio-temdomoje-d-britanijos-rinkimu-kampanijoje-finiso-tiesioji-943241"/>
    <meta property="og:site_name" content="Kauno diena"/>
    <meta property="article:published_time" content="2019-12-09T10:49:00+00:00"/>
    <meta property="og:title" content="„Brexit“ šešėlio temdomoje D. Britanijos rinkimų kampanijoje – finišo tiesioji"/>
    <meta property="og:description" content="Jungtinėje Karalystėje pirmadienį prasideda paskutinė karštligiška rinkimų kampanijos fazė, per kurią ministras pirmininkas Borisas Johnsonas (Borisas Džonsonas) ir leiboristų lyderis Jeremy Corbynas (Džeremis Korbinas) desperatiškai sieks užsitikrinti daugiau balsų prieš ketvirtadienį įvyksiantį svarbų balsavimą."/>
  </head>
  <body>
    <article>
      <h1>„Brexit“ šešėlio temdomoje D. Britanijos rinkimų kampanijoje – finišo tiesioji</h1>
      <address><time datetime="2019-12-09T10:49:00+00:00">09 Dec 2019, 10:49</time> by <a rel="author" href="https://kauno.diena.lt/autoriai/ruta-androsiunaite" target="_blank">Rūta Androšiūnaitė, BNS</a></address>
      <p>
        <b>Jungtinėje Karalystėje pirmadienį prasideda paskutinė karštligiška rinkimų kampanijos fazė, per kurią ministras pirmininkas Borisas Johnsonas (Borisas Džonsonas) ir leiboristų lyderis Jeremy Corbynas (Džeremis Korbinas) desperatiškai sieks užsitikrinti daugiau balsų prieš ketvirtadienį įvyksiantį svarbų balsavimą.</b>
      </p>
      <p>B. Johnsonas viliasi, kad konservatoriams pavyks susigrąžinti daugumą, kurią partija prarado per ankstesnius rinkimus prieš dvejus metus, kai prie jos vairo stovėjo dabartinio premjero pirmtakė Theresa May (Tereza Mei). J. Corbynas savo ruožtu tikisi paneigti prognozes ir po devynerių metų pertraukos atvesti į valdžią leiboristų vyriausybę.  </p>
      <p>Rinkimus temdo opus „Brexit“ klausimas, o jei B. Johnsonas nesugebės juose užsitikrinti daugumos, dėl numatyto šalies pasitraukimo iš Europos Sąjungos kils rimtų abejonių.  </p>
      <p>Ministras pirmininkas sekmadienį pareiškė, kad ketvirtadienio balsavimo poveikis bus „juntamas dešimtmečius“.   </p>
      <p>Dėl šių rinkimų svarbos ir ryškių ideologinių nuomonių skirtumų tarp B. Johnsono ir J. Corbyno kampanijos metu neišvengta aštrių asmeninio pobūdžio apsižodžiavimų. B. Johnsonui nekart teko sulaukti nemalonių klausimų apie jo patikimumą, o J. Corbynui – aiškintis dėl antisemitizmo jo partijoje.    </p>
      <p>Paskutiniuose televizijos debatuose penktadienį abu politikai surėmė ietis dėl „Brexit“, taip pat kitų svarbių rinkimų kampanijos temų, įskaitant sveikatos priežiūros paslaugas, taupymą bei terorizmą.</p>
      <p>
        <b>Paskutinis bandymas palenkti į savo pusę rinkėjus</b>
      </p>
      <p>Konservatorių dauguma parlamente beveik neabejotinai uždegtų žalią šviesą šalies pasitraukimui iš ES. Bet kokie kiti balsavimo rezultatai gali atverti kelią naujam referendumui ir 2016 metų plebiscito rezultatų anuliavimui.    </p>
      <p>Leiboristų lyderis sako, kad tapęs premjeru derėtųsi dėl vadinamojo švelnesnio „Brexit“, kuris referendume būtų siūlomas kaip alternatyva pasilikimui Bendrijoje.  </p>
      <p>B. Johnsonas pirmadienį ketina apsilankyti „Brexit“ palaikančiame Sanderlande Anglijos šiaurės rytuose, kad paskutinį kartą pamėgintų palenkti į savo pusę tradiciškai leiboristus palaikančius rinkėjus. </p>
      <p>„Leiboristų partija jus apvylė“, – ketina pasakyti premjeras, kurio būsimos kalbos ištraukas išplatino jo partija.   </p>
      <p>„Vadovaujant J. Corbynui, jie žadėjo gerbti referendumo rezultatus, tačiau balsuodavo prieš „Brexit“ kaskart, kai pasitaikydavo proga. Jie laimėjo mandatus pasitelkę melagingą programą ir tada nusispjovė ant visuomenės“, – sakoma B. Johnsono kalbos ištraukose.  </p>
      <p>Savo ruožtu J. Corbynas ministro pirmininko puolimui pasitelkė kaltinimą, kad jis pagal susitarimą su JAV prezidentu Donaldu Trumpu (Donaldu Trampu) dėl prekybinių šalių ryšių po „Brexit“ atvers amerikiečių įmonėms prieigą prie britų branginamos Nacionalinės sveikatos apsaugos tarnybos (NHS).</p>
      <p>Leiboristas Johnas McDonnellas (Džonas Makdonelas), kuris jo partijos pergalės atveju užimtų finansų ministro postą, pirmadienį turi pristatyti leiboristų vyriausybės prioritetus, tarp kurių yra pažadai padaryti galą taupymui, investuoti į „Žaliąją pramoninę revoliuciją“ ir nacionalizuoti svarbias komunalinių paslaugų įmones.  </p>
      <p>„Daugelyje šalies vietų tuščiai švaistomas žmonių potencialas“, – ketina pasakyti J. McDonnellas.</p>
      <p>„Dėl to kaltos vyriausybės, palikusios ištisų bendruomenių likimus rinkos jėgų malonei“, – kalbės jis. </p>
      <p>
        <b>Aštrūs kaltinimai</b>
      </p>
      <p>Visos rinkimų kampanijos metu J. Corbynas atsiliko nuo savo varžovo viešosios nuomonės apklausose ir kol kas nematyti ženklų, kad jam pavyktų pasiekti proveržį, panašų į tą, dėl kurio 2017-aisiais tuometinė premjerė Th. May liko be daugumos parlamente.</p>
      <p>Šeštadienį paskelbti viešosios nuomonės apklausų rezultatai rodo, kad konservatoriai vidutiniškai 10 proc. lenkia savo varžovus. </p>
      <p>Sociologai mano, kad B. Johnsonui ketvirtadienį reikia aplenkti leiboristus daugiau nei 6 proc. atotrūkiu, kad užsitikrintų daugumą. </p>
      <p>Rinkimų kampaniją supurtė lapkričio 29 dieną įvykdytas išpuolis ant Londono tilto per Temzės upę. Dviejų gyvybių pareikalavusią ataką surengęs 28 metų Usmanas Khanas (Usmanas Chanas) buvo nukautas policijos.</p>
      <p>Paaiškėjo, kad U. Khanas  jau anksčiau buvo nuteistas kalėti už teroristinę veiklą ir paleistas praeitais metais, atlikęs mažiau nei pusę jam skirtos bausmės. Vyriausybę dėl paaiškėjusių faktų užgriuvo sunkių klausimų banga. </p>
      <p>B. Johnsonas per penktadienio debatus sakė manąs, jog negerai, kad U. Khanas buvo paleistas neatlikęs visos jam skirtos bausmės. Į tai aštriai sureagavo per ataką žuvusio Jacko Merritto (Džeko Merito), padėjusio vykdyti vieną nusikaltėlių reabilitacijai skirtą projektą, tėvas.</p>
      <p>„B. Johnsonas melavo ir pasinaudojo mūsų sūnaus žūtimi siekdamas politinės naudos“, – parašė Davidas Merrittas (Deividas Meritas) socialiniame tinkle „Twitter“.</p>
      <p>„Pabusk, Britanija: šis žmogus yra sukčius. Jis blogiausias iš mūsų, – rašė vyras. – Balsuosiu už mažiausią iš blogybių – prieš torius.“ </p>
      <p>Tuo metu J. Corbynui rinkimų kampanijos metu teko aiškintis dėl antisemitizmo jo partijoje.  </p>
      <p>Jungtinėse Valstijose įsikūręs su antisemitizmu kovojantis Simono Wiesenthalio (Simono Vyzentalio) centras sekmadienį paskelbė J. Corbyną didžiausiu antisemitu šiais metais ir pridūrė, kad Britanija taps valstybe-pariju, jeigu leiboristų lyderis užims premjero postą.   </p>
    </article>
  </body>
</html>