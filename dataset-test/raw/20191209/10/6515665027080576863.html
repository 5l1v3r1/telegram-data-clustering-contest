<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/srbija/3372305/izgradnja-brze-saobracajnice-garantuje-dovodjenje-investitora-sombor-izlazi-na-auto-put"/>
    <meta property="og:site_name" content="kurir.rs"/>
    <meta property="article:published_time" content="2019-12-09T10:03:00+00:00"/>
    <meta property="og:title" content="IZGRADNJA BRZE SAOBRAĆAJNICE GARANTUJE DOVOĐENJE INVESTITORA: Sombor izlazi na auto-put"/>
    <meta property="og:description" content="Najava predsednika Srbije Aleksandra Vučića da će za tri, najkasnije četiri godine, početi da se gradi brza saobraćajnica od Bačkog Brega do Kikinde od izuzetnog je značaja, kako za Somborce, tako i za stanovnike Zapadno-Bačkog okruga.Reč je o brzoj saobraćajnici ..."/>
  </head>
  <body>
    <article>
      <h6 class="kicker">INFRASTRUKTURA</h6>
      <h1>IZGRADNJA BRZE SAOBRAĆAJNICE GARANTUJE DOVOĐENJE INVESTITORA: Sombor izlazi na auto-put</h1>
      <address>
        <time datetime="2019-12-09T10:03:00+00:00">09 Dec 2019, 10:03</time>
      </address>
      <p>Najava predsednika Srbije Aleksandra Vučića da će za tri, najkasnije četiri godine, početi da se gradi brza saobraćajnica od Bačkog Brega do Kikinde od izuzetnog je značaja, kako za Somborce, tako i za stanovnike Zapadno-Bačkog okruga.</p>
      <p>Reč je o brzoj saobraćajnici Bački Breg - Sombor - Kula - Vrbas - Srbobran - Bečej - Novi Bečej - Kikinda, a koja bi predstavljala nešto poput paralele koja bi se naslanjala na vertikalu Koridora 10, što bi značilo mnogo ne samo za zapadnobački, severnobački i južnobački okrug, već za ceo severni Banat. - To bi bilo od presudnog značaja za dovođenje investitora i time bismo još jedan veliki prelaz napravili od malog prelaza, tako da bi građani sa obe strane imali lakši prelaz mađarsko - srpske granice, istakao je nedavno Vučić.</p>
      <p>U proteklom periodu jedno od najvećih gradilišta na teritoriji Sombora je put Sombor - Baja 2, prekogranični projekat u kome su učestvovali osim Grada Sombora, Putevi Srbije i partner NIF iz Republike Mađarske. Odobrena sredstva iz EU za potrebe ovog projekta iznose oko 3.1 milion evra. Radi se o putu u dužini od 14,6 km, koji se proširuje sa postojećih 6,2 na 7,2 metra. Takođe, radi se i ojačanje nosivosti pomenutog puta, a rok za završetak radova je do kraja tekuće godine.</p>
      <figure>
        <img src="https://www.kurir.rs/data/images/2019/12/09/10/2077883_rtv-putstaparsivacigormirovic_ff.jpg?ver=1575882198"/>
        <figcaption>
          <cite>foto: Grad Sombor</cite>
        </figcaption>
      </figure>
      <p>Deonica prema Bezdanu predstavlja trasu državnog puta. Njegova revitalizacija jedan je od važnijih projekata Grada, a njegov završetak omogućiće da granični prelaz Bački Breg bude prekategorisan u prelaz za teretni saobraćaj. Ono što je bitno za sve građane Sombora je da se 85 posto ovog projekta, ovog dela deonice, finansira kroz fondove EU, a preostalih 15 Sekretarijat za finansije.</p>
      <p>Urađena je i rekonstrukcija puta od Bezdana ka graničnom prelazu ka Republici Hrvatskoj, u dužini od oko 2,3 km. Postojeći kolovoz je komplet presvučen novim asfaltom, a u postupku je i početak radova puta Stapar Sivac koji je od regionalnog značaja.</p>
      <figure>
        <img src="https://www.kurir.rs/data/images/2019/12/09/10/2077881_rtv-putstaparsivacigormirovic1_ff.jpg?ver=1575882207"/>
        <figcaption>
          <cite>foto: Grad Sombor</cite>
        </figcaption>
      </figure>
      <p>Rekonstrukcija puta od Gakova do Rastine još jedan je od značajnijih projekata. Projektno tehnička dokumentacija je urađena, sporazum je potpisan prošle godine, a 2020. se očekuje početak radova. Za Rastince je važan put, dužine 1,8 km, a koji je komplet rekonstruisan. Zahvaljujući njemu, otvoren je granični prelaz za putnički saobraćaj, Rastina-Bač-Sen Đerđ, kao i put od Rastine do graničnog prelaza.  </p>
      <p>Foto: Grad Sombor</p>
    </article>
  </body>
</html>