<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/real-estate/ellada/126787/apofasi-bomba-gia-airbnb-diamerisma-sto-nayplio"/>
    <meta property="og:site_name" content="Insider"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Απόφαση «βόμβα» απαγορεύει την ενοικίαση διαμερίσματος ως Airbnb"/>
    <meta property="og:description" content="«Στοπ» στην ενοικίαση διαμερίσματος ως Airbnb έβαλε το Μονομελές Πρωτοδικείο Ναυπλίου."/>
  </head>
  <body>
    <article>
      <h1>Απόφαση «βόμβα» απαγορεύει την ενοικίαση διαμερίσματος ως Airbnb</h1>
      <h2>«Στοπ» στην ενοικίαση διαμερίσματος ως Airbnb έβαλε το Μονομελές Πρωτοδικείο Ναυπλίου.</h2>
      <address>
        <time datetime="2019-12-09T10:00:00+00:00">09 Dec 2019, 10:00</time>
      </address>
      <p>Μία απόφαση «σταθμό» έλαβε το <b>Μονομελές Πρωτοδικείο Ναυπλίου</b>, το οποίο απαγόρευσε τη χρήση διαμερίσματος για βραχυπρόθεσμη ενοικίαση τύπου <b>Airbnb</b> σε πολυκατοικία της πόλης.</p>
      <p><a href="https://anagnostis.org/article/apofasi-bomba-gia-airbnb-diamerisma-sto-nayplio">Σύμφωνα με το anagnostis.org</a>, πρόκειται για την πρώτη απόφαση που κάνει δεκτά τα ασφαλιστικά μέτρα και αναμένεται να προκαλέσει «τσουνάμι» σε όλη τη χώρα, αν κινηθούν ανάλογα και άλλοι ιδιοκτήτες που αντιδρούν στη μίσθωση διαμερισμάτων στις πολυκατοικίες τους για χρήση Airbnb.</p>
      <h3>Δημιουργείται «δικαστικό προηγούμενο»</h3>
      <p>Όπως αναφέρεται στο σχετικό δημοσίευμα της τοπικής ιστοσελίδας, η δικαστική απόφαση αναφέρει πως οι ένοικοι της πολυκατοικίας ενοχλούνται από όσους διαμένουν κατά καιρούς στο συγκεκριμένο διαμέρισμα, γιατί κάνουν φασαρία και καταλαμβάνουν θέσεις στάθμευσης:</p>
      <p>«Οι επισκέπτες, οι οποίοι συνήθως είναι πολυμελείς οικογένειες ή μεγάλες παρέες, οχλαγωγούν τόσο κατά την παραμονή τους στο διαμέρισμα, όσο και στους κοινόχρηστους χώρους της οικοδομής, ακόμη και τις ώρες κοινής ησυχίας, αφήνουν τα απορρίμματά τους στους κοινόχρηστους χώρους, ενώ πολλές φορές καταλαμβάνουν, με τα σχήματά τους τις θέσεις στάθμευσης των λοιπών συνιδιοκτητών της πολυκατοικίας, παραβιάζοντας τις αποκλειστικές τους χρήσεις επί των θέσεων που αποτελούν παραρτήματα των ιδιοκτησιών τους και παρακωλύοντας τη δική τους στάθμευση», σημειώνεται χαρακτηριστικά.</p>
      <p>Η απόφαση δέχεται την αίτηση ασφαλιστικών μέτρων των υπολοίπων ιδιοκτητών διαμερισμάτων της πολυκατοικίας, και καλεί τον ιδιοκτήτη που μισθώνει το σπίτι του με Airbnb <b>να μην επαναλάβει στο μέλλον την επαγγελματική χρήση</b>, ως τουριστικού καταλύματος και<b> να περιοριστεί στη χρήση αυτής ως κατοικίας.</b></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/diethni/125549/mega-deal-gia-tin-airbnb-stoys-olympiakoys-agones"/>
        <a href="https://www.insider.gr/eidiseis/ellada/126783/erhetai-i-kakokairia-dido-me-brohes-kai-hionia-poies-periohes-tha-epireasei"/>
        <a href="https://www.insider.gr/eidiseis/ellada/126770/antikapnistikos-posa-prostima-moirasan-oi-arhes"/>
      </related>
    </article>
  </body>
</html>