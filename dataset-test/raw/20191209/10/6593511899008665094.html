<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7954760"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T10:17:00+00:00"/>
    <meta property="og:title" content="До 20 дни газ от Турция, през май го пускаме към Сърбия"/>
    <meta property="og:description" content="Обявяват търгове за обратен поток от България през Румъния към Украйна Готови сме от 1 януари да обърнем потока и да осигурим потреблението на газ за България"/>
  </head>
  <body>
    <article>
      <h1>До 20 дни газ от Турция, през май го пускаме към Сърбия</h1>
      <address><time datetime="2019-12-09T10:17:00+00:00">09 Dec 2019, 10:17</time> by <a rel="author" href="https://www.24chasa.bg/authors/6257" target="_blank">Марияна Бойкова</a></address>
      <p>
        <b>Обявяват търгове за обратен поток</b>
      </p>
      <p>
        <b>от България през Румъния към Украйна</b>
      </p>
      <p>Готови сме от 1 януари да обърнем потока и да осигурим потреблението на газ за България, Гърция и Северна Македония през “Турски поток”. Това заяви за “24 часа” Владимир Малинов, изпълнителен директор на “Булгартрансгаз”.</p>
      <figure>
        <img src="https://cache1.24chasa.bg/Images/Cache/769/Image_7954769_128.jpg"/>
      </figure>
      <p>Дори от началото на годината да спре транзитът на руски газ през Украйна към България по Трансбалканския газопровод, ние сме подготвени празниците да ги прекараме спокойно, увери Малинов.</p>
      <figure>
        <img src="https://cache1.24chasa.bg/Images/Cache/771/Image_7954771_128.jpg"/>
        <figcaption>Владимир Малинов</figcaption>
      </figure>
      <p>На 30 ноември</p>
      <p>турците са</p>
      <p>направили</p>
      <p>златната заварка,</p>
      <p>която е съединила “Турски поток” с “Балкански поток”, както се казва газопроводът на територията на страната ни. През тази седмица “Булгартрансгаз” ще започне да запълва 11-те км газопровод и измервателната станция, а турската страна ще запълва 140 км от газопровода на тяхна територия. Ние ще сме готови към 15 декември, надявам се те да приключат към 20-и, каза Малинов.</p>
      <p>По този начин ще бъде подсигурен газ за България, Гърция и Северна Македония.</p>
      <p>Към 5 януари потреблението в страната е 12,5 млн. куб. м газ. От тях 5,8 млн. са руски газ от компресорната станция при Негру вода, 3,3 млн. са от газовото хранилище в Чирен и 3,3 млн. са от Гърция. 19 дни през тази година физически сме пренесли газ от Гърция с произход от САЩ, от терминала за втечнен газ, уточнява Малинов и добавя, че и в момента има реална диверсификация.</p>
      <p>По повод критиките на руския президент Владимир Путин, че България нарочно закъснява със строителството на “Балкански поток”, шефът на газовия оператор заяви, че на 31 май догодина ще бъдат положени тръбите на 308 км отсечка от Полски Сеновец до сръбската граница при Зайчар. А от Провадия до Полски Сеновец ще се ползва националната мрежа, докато бъде построен и другият участък от 168 км от компресорната станция Нова Провадия до Полски Сеновец. Така</p>
      <p>от 31 май към</p>
      <p>Сърбия ще</p>
      <p>могат да се</p>
      <p>транспортират</p>
      <p>8,750 млн. куб. м</p>
      <p>на ден,</p>
      <p>което прави към 3 млрд. куб. м на годишна база, като потреблението в Сърбия е 2,4 млрд. на година.</p>
      <p>Източници от газовия сектор, запознати с проекта на сръбска територия, изказват съмнения, че сърбите са готови. Построени са 85% от линейната част. Далеч от готова била обаче газоизмервателната станция, която ще трябва да мери газа, който влиза от България. По цялото трасе на “Турски поток” има измервателна станция при изхода на тръбата от Черно море, на приемния терминал при Къйъкьой. Построена беше и открита измервателната станция “Странджа” на входа на газа от Турция и третата трябва да е при Зайчар.</p>
      <p>По договора за строителството на северната част на “Балкански поток”, който бе подписан на 18 септември, срокът за изграждането на участъка от Полски Сеновец до Зайчар е 250 дни, а от Провадия до Полски Сеновец - 615 дни. Срокът тече от 25 септември.</p>
      <p>Поръчката бе стартирана на 2 декември 2018 г., като според плановете тогава договорът трябваше да бъде подписан на 1 април. Обжалването в КЗК и в съда обаче забави изграждането с 6 месеца, и то в строителен сезон.</p>
      <p>Не бива да се забравя още един факт - при пазарните тестове резервирането на капацитет от “Газпром” и от други участници в първата година е по-малко. От 1 октомври 2021 г. те са 30 млн. куб. м на ден.</p>
      <p>Експерти припомнят, че и унгарците трябва да направят определени инвестиции, за да може газът от “Турски поток” да стигне да хранилището в Баумгартен, Австрия. Унгарската система има връзка с австрийското хранилище, но тя е с капацитет 1 млрд. куб. м на година, затова трябва да бъдат направени разширения. А те не са дори в начална фаза.</p>
      <p>От 1 януари през</p>
      <p>територията на</p>
      <p>страната ни няма</p>
      <p>да се</p>
      <p>транспортира</p>
      <p>само руски газ</p>
      <p>При входа на тръбите ни от Турция и Гърция има свободен капацитет, който ще може да се търгува. При Кулата има свободен капацитет за внос на 4,6 млн. куб. м на ден от Гърция. Водят се преговори с гръцкия газов оператор ДЕСФА той да бъде увеличен на 6 млн., което за година е 2 млрд. куб. м. Така оттам може да влиза газ от терминала за втечнен газ Ревитуса, тоест предимно американски.</p>
      <p>На границата с Турция свободният капацитет от “Турски поток” е 8 млн. куб. м на ден.</p>
      <p>Капацитет от 11 млн. дневно се очаква да се освободи по сегашната тръба, по която се транспортира руски газ към Турция, при Маркочлар. България преговаря с Турция да обърнем потока, обясняват от българския газов оператор.</p>
      <p>Така, без увеличението на капацитета при Кулата, на вход могат да влизат за търгуване 23,6 млн. куб. м на ден. Ако се постигне договореност с гърците, то търгуваните количества ще станат 25 млн. на ден.</p>
      <p>Накъде се</p>
      <p>насочват тези</p>
      <p>потоци?</p>
      <p>На 16 декември е месечният търг за капацитет съгласно единния календар на цялата еврозона. “Булгартрансгаз” е подписала с румънската “Трансгаз” допълнение към споразумението за междусистемна свързаност и е обявен от 1 януари свободен капацитет за 15 млн. куб. м на ден за Негру вода - Кардам. Това означава, че посоката за транспортиране на газ се обръща - от Гърция или Турция през България към Румъния, Молдова и Украйна. Вече има заявен интерес.</p>
      <p>Два милиона куб. м пък е капацитетът по газовата връзка Русе-Гюргево.</p>
      <p>Така че едната газова магистрала може да е от Кулата през България и Румъния към Украйна и Молдова, по този маршрут ще се транспортира гориво от терминала за втечнен газ.</p>
      <p>Другият маршрут е от Турция през съществуващата тръба пак в тази посока. 8 млн. куб. м на ден е свободният капацитет и на газопровода към Зайчар.</p>
      <p>Така се оформя свободен</p>
      <p>капацитет за</p>
      <p>транспортиране</p>
      <p>на газ на изхода</p>
      <p>на тръбите от</p>
      <p>България от 25</p>
      <p>млн. куб. м на</p>
      <p>ден, или 9 млрд.</p>
      <p>куб. м на година</p>
      <p>И това е по съществуващите и построени вече газопроводи. Към тях прибавяме и резервираните 30 млн. на ден по “Балкански поток”.</p>
      <p>Бъдещите магистрали идват от Каспийския регион, Турция, Иран, Ирак.</p>
      <p>На 30 ноември беше открит ТАНАП, газопроводът, по който ще се транспортира газ от находището “Шах Дениз 2” и по който България очаква да получи договорения 1 млрд. куб. м азерски газ. Той спира обаче на 5 км от турско-гръцката граница, защото Трансадриатическият газопровод (ТАП) не е завършен. Очаква се да бъде пуснат в експлоатация към средата на 2020 г. и едва тогава ще тръгнат потоците газ от Азербайджан към Гърция и Италия.</p>
      <p>Точно с този газопровод ще се свърже и българо-гръцката газова връзка, която вече се строи, след дълги години забавяне. Пускът ѝ се очаква към 1 октомври 2020 г., за да съвпадне с газовата година. По него се очаква да се транспортират тези 1 млрд. куб. м газ, което прави 3 млн. куб. м на ден и няма никакъв проблем българската газова система да ги приеме. В бъдеще се очаква</p>
      <p>да има интерес</p>
      <p>по нея да се</p>
      <p>транспортира газ</p>
      <p>от Туркменистан,</p>
      <p>Узбекистан,</p>
      <p>тоест - Каспийския регион, а и от Иран и Ирак. За този очакван газ маршрутите са осигурени, казват от “Булгартрансгаз”.</p>
      <p>Турция има капацитет от терминали за втечнен газ от 100 млн. куб. м на ден. Затова целта е да бъде обърната посоката на потока газ по съществуващата тръба от Турция към България, това са тези 11 млн. куб. м капацитет на ден. И така се осигурява още един източник на газови доставки.</p>
      <p>“Трябва да осигурим България да има алтернативи и когато се водят преговори за доставки, да не ти казват - няма откъде да го вземеш. Не, има откъде. Трябва да осигурим инфраструктурата така, че България да има силна позиция. Както казва премиерът Борисов - ето го хъба, всеки може да спечели с по-добра цена”, обясни шефът на “Булгартрансгаз”.</p>
      <p>Още една магистрала е предстоящата българо-сръбска газова връзка, която е отделна от “Балкански поток”.</p>
      <p>За нея бе осигурено финансиране от 45 млн. евро по ОП “Иновации и конкурентоспособност” още от предишния програмен период. Сега 39 млн. евро от тях отидоха за строителството на българо-гръцкия интерконектор. С останалите 6 млн. евро ще се прави проектът и ще се отчуждават земи по трасето на бъдещата газова връзка със Сърбия.</p>
      <p>Сърбите са осигурили финансирането на техния участък от предприсъединителни фондове. “Булгартрансгаз” ще кандидатства по механизма “Свързана Европа”. През втората половина на годината ще се обяви обществена поръчка за строителство на 62 км газопровод на наша територия. Плановете са до края на 2021 г. да е въведен в експлоатация. На първия етап капацитетът е 1,8 млрд. куб. м газ на година, вторият етап ще увеличи възможностите до 3,2 млрд. Газопроводът ще бъде двупосочен, така че има опция да се доставя газ от Баумгартен.</p>
      <p>Северна Македония пък иска да прокараме газопровод от Петрич до Струмица, градът е газифициран по времето, когато кмет е Зоран Заев, но няма тръба до него.</p>
      <h3>Днес е първият търг</h3>
      <h3>на газовата борса</h3>
      <p>Днес, 9 декември, ще се проведе първият търг за 220 млн. куб. м газ на газовата борса, съобщи изпълнителният директор на “Булгартрансгаз” Владимир Малинов. Количествата са осигурени от “Булгаргаз”. Половината от количествата са за годишни продукти, другите 50% - за месечни.</p>
      <p>Вторият търг е насрочен за 16 декември. Двете наддавания са само за потребление на газа в България, търговците са длъжни да посочат закъде го купуват и нямат право да го изнасят.</p>
      <p>Ако от първите два търга останат некупени количества, те ще се обявят за продажба на следващите два търга - на 23 и 30 декември. За тях няма ограничения закъде се купува газът.</p>
      <p>На “Газов хъб “Балкан”, както се казва борсата, са се регистрирали вече 28 наши и чужди компании. Желание са заявили още 2 фирми, така че на втория и третия търг участниците могат да бъдат повече.</p>
      <p>От януари на газовата борса ще започнат да се търгуват газ за балансиране и за двустранни договори. Системата за борсова търговия е на канадската компания Trayport Limited, която оперира 20 борси в Европа. Чуждестранните търговци са отказали обучение, тъй като работели с този софтуер.</p>
    </article>
  </body>
</html>