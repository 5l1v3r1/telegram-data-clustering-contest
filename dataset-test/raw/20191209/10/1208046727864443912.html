<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/allsvenskan-herrar/allsvenskan-sondag-aranas-fick-ratsida-pa-aik/"/>
    <meta property="og:site_name" content="Handbollskanalen"/>
    <meta property="article:published_time" content="2019-12-09T10:55:08+00:00"/>
    <meta property="og:title" content="Allsvenskan söndag: Aranäs fick rätsida på AIK"/>
    <meta property="og:description" content="Tätduon befäste sina positioner efter 13 omgångar. Allra mest övertygade HK Aranäs som vände på steken under sista tredjedelen mot AIK och står kvar i serieledning. Kungsbackalaget hade hemmaplan men fick ändå hantera en del ovana märkligheter innan söndagstriumfen var i hamn. Inom loppet av fem minuter i andra halvlek försvann fem Aranäs-spelare tillfälligt från […]"/>
  </head>
  <body>
    <article>
      <h1>Allsvenskan söndag: Aranäs fick rätsida på AIK</h1>
      <address><time datetime="2019-12-09T10:55:08+00:00">09 Dec 2019, 10:55</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>Tätduon befäste sina positioner efter 13 omgångar. Allra mest övertygade HK Aranäs som vände på steken under sista tredjedelen mot AIK och står kvar i serieledning.</b>
      </p>
      <p>Kungsbackalaget hade hemmaplan men fick ändå hantera en del ovana märkligheter innan söndagstriumfen var i hamn. Inom loppet av fem minuter i andra halvlek försvann fem Aranäs-spelare tillfälligt från planen efter olika förseelser.</p>
      <p>I takt med att tvåminutarna tickade in fick Aranäs jobba på i tre mot sex. AIK tog över ledningen men hemmalaget stod i startgroparna för en stark slutforcering.</p>
      <p>Daniel Bergqvist mellan stolparna och Rasmus Thorbjörnsson med fina avslutstakter var tydliga kandidater som matchvinnare med 29–26 som slutfacit. AIK åkte hem som tabellfyra med Mattias Windahl (sju) som främsta skytt.</p>
      <p>Hammarby IF bestämde färdriktningen i Eriksdalshallen men hade svårt att stänga matchen mot Kärra HF. Med 10–4 efter en kvart och 21–11 i andra halvleks linda borde det ha varit finito för den gästande nykomlingen.</p>
      <p>Kärra försökte dock med blågul inspiration och kom så när ikapp, 28–27 efter bland annat en fin period från Marcus Grüner. Martin Dolk svarade med det sista av sina tio mål så att Bajen fick pusta ut som klar tvåa.</p>
      <p><b>Kungälv över 40 mot RP IF<br/></b>HK Torslanda hade 14 spelare med sig längst norrut till Bodens BK. Med full klaff och mål från 13 av dem gick reströttheten snabbt över i en säker seger.</p>
      <p>Kungälvs HK susade fram i bottenuppgörelsen med RP IF. Det var överraskande stor skillnad mellan lagen på respektive sida nedflyttningsstrecket och status quo i det senare avseendet när bortalaget forcerade till 41–29. David Näsman i RP slog till nio gånger, Adam Jöhnsson var snäppet värre med tio Kungälv-mål.</p>
      <p>Skånela IF drog nytta av en högre nivå efter paus och knäckte LIF Lindesberg på kuppen med 30–27 till slut. Belöningen blev första tjing i klungspurten, tredje plats med fyra poäng upp till Hammarby och fem till Aranäs.</p>
      <p><b>Allsvenskan 8 december</b><br/>HK Aranäs–AIK 29–26 (16–15)<br/>Bodens BK–HK Torslanda 30–35 (14–21)<br/>Hammarby IF–Kärra HF 31-28 (15–10)<br/>RP IF–Kungälvs HK 29–41 (15–22)<br/>Skånela IF–LIF Lindesberg 30–27 (13–16)</p>
    </article>
  </body>
</html>