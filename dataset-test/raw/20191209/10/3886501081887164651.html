<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/120381-nova-stranka-saopstenje-agencije-predstavlja-recenicu-sastavljenu-u-kabinetu-predsednika-srbije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T10:00:05+00:00"/>
    <meta property="og:title" content="Nova stranka: Saopštenje Agencije predstavlja rečenicu sastavljenu u kabinetu predsednika Srbije"/>
    <meta property="og:description" content="Nova stranka navela je da saopštenje Agencije za borbu protiv korupcije o tome da otac ministra policije Branko Stefanović nije ni vlasnik niti zaposlen u privrednom društvu GIM, predstavlja rečenicu sastavljenu &quot;direktno iz kabineta predsednika Srbije Aleksandra Vučića&quot;.Ta stranka je navela da je ova ocena agencije predstavljena kao rezultat rada te agencije, koja protiv takvih slučajeva treba da se bori, kako je istakla, svim raspoloživim sredstvima. &quot;Vreme je da se aktivnom, doslednom borbom ovaj režim otera u političku istoriju, gde mu je i mesto, a istraga i pravda vrate u ruke pravosudnih organa kako bi svi navedeni primeri, na čelu sa duboko ukorenjenom korupcijom, zauvek ostali ružna prošlost jedne lepe zemlje kao što je Srbija&quot;, navodi se u saopštenju.Nova stranka je istakla da je na Medjunarodni dan borbe protiv korupcije, njihova dužnost da &quot;dignu glas protiv kriminala na svim nivoima&quot; i, kako su naveli, odupru &quot;sistemskom urušavanja države&quot;.&quot;Kako stoga apelovati na gradjane, na buduće generacije,…"/>
  </head>
  <body>
    <article>
      <h1>Nova stranka: Saopštenje Agencije predstavlja rečenicu sastavljenu u kabinetu predsednika Srbije</h1>
      <address>
        <time datetime="2019-12-09T10:00:05+00:00">09 Dec 2019, 10:00</time>
      </address>
      <p><b>Nova stranka navela je da saopštenje Agencije za borbu protiv korupcije o tome da otac ministra policije Branko Stefanović nije ni vlasnik niti zaposlen u privrednom društvu GIM, predstavlja rečenicu sastavljenu "direktno iz kabineta predsednika Srbije Aleksandra Vučića".</b><br/><br/>Ta stranka je navela da je ova ocena agencije predstavljena kao rezultat rada te agencije, koja protiv takvih slučajeva treba da se bori, kako je istakla, svim raspoloživim sredstvima. <br/><br/>"Vreme je da se aktivnom, doslednom borbom ovaj režim otera u političku istoriju, gde mu je i mesto, a istraga i pravda vrate u ruke pravosudnih organa kako bi svi navedeni primeri, na čelu sa duboko ukorenjenom korupcijom, zauvek ostali ružna prošlost jedne lepe zemlje kao što je Srbija", navodi se u saopštenju.<br/><br/>Nova stranka je istakla da je na Medjunarodni dan borbe protiv korupcije, njihova dužnost da "dignu glas protiv kriminala na svim nivoima" i, kako su naveli, odupru "sistemskom urušavanja države".<br/><br/>"Kako stoga apelovati na gradjane, na buduće generacije, da se uključe u borbu protiv korupcije, jer i ta, kao i svaka druga borba, mora krenuti od pojedinca, kada živimo pod režimom koji slične primere ne samo što ne kažnjava, već kriminalci budu nagradjeni mestom u vrhu vlasti", upitala je Nova stranka.<br/><br/>Ta stranka je upozorila da je svaki dinar "otet korupcijom dinar manje u ionako istanjenim novčanicama gradjana Srbije".<br/><br/>Agencija za borbu protiv korupcije saopštila je ranije danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom osnovu u privrednom društvu GIM, kao i da nije bio angažovan u tom preduzeću na bilo koji način od njegovog osnivanja.<br/><br/>Nakon izvršene provere, zaključeno je i da kupovina naoružanja Кrušika od strane privrednog društva GIM ne predstavlja sukob interesa ministra Nebojše Stefanovića, da ne može da utiče na nepristrasno i nezavisno vršenje javne funkcije ministra, te da ne postoji odnos zavisnosti koji funkcioner mora da izbegava pri vršenju javne funkcije, navodi se u saopštenju agencije.</p>
    </article>
  </body>
</html>