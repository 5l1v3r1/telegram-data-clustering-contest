<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2834067-specsluzbi-britanii-pidozruut-rf-u-kradizci-sekretnih-danih-zmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:41:00+00:00"/>
    <meta property="og:title" content="Спецслужби Британії підозрюють РФ у крадіжці секретних даних — ЗМІ"/>
    <meta property="og:description" content="Центр урядового зв'язку Британії (ЦУЗ), що відповідає за ведення радіоелектронної розвідки, розслідує можливу хакерську атаку, в результаті якої пов'язані з Москвою хакери могли викрасти секретні документи про переговори між США і Великою Британією."/>
  </head>
  <body>
    <article>
      <h1>Спецслужби Британії підозрюють РФ у крадіжці секретних даних — ЗМІ</h1>
      <h2>Центр урядового зв'язку Британії (ЦУЗ), що відповідає за ведення радіоелектронної розвідки, розслідує можливу хакерську атаку, в результаті якої пов'язані з Москвою хакери могли викрасти секретні документи про переговори між США і Великою Британією.</h2>
      <address>
        <time datetime="2019-12-09T10:41:00+00:00">09 Dec 2019, 10:41</time>
      </address>
      <p>Про це повідомляє <a href="https://www.thetimes.co.uk/article/gchq-investigates-russia-kremlin-link-to-labour-nhs-leak-kbw3thtzx">Sunday Times</a>.</p>
      <p>"Британська розвідслужба розслідує можливу роль Кремля у витоку урядових торговельних документів, що несе "ознаки" російського втручання", - йдеться у повідомленні.</p>
      <p>ЦУЗ закликав Секретаріат кабінету міністрів Британії вказати походження викрадених британсько-американських документів, які лейборист Джеремі Корбін використав як "доказ" того, що консерватори хочуть продати частину державної Національної служби охорони здоров'я (NHS) у торговельних переговорах з президентом США Дональдом Трампом.</p>
      <p>Папери з'явилися на Reddit і трьох інтернет-сайтах Німеччини. У цих документах - секретні переговори між Лондоном і Вашингтоном з приводу можливого продажу американським компаніям Національної системи охорони здоров'я Британії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-technology/2832616-britania-nazvala-rosijsku-korporaciu-zla-najnebezpecnisou-bandou-hakeriv-u-sviti.html">Британія назвала російську "Корпорацію зла" найнебезпечнішою бандою хакерів у світі</a>
      </blockquote>
      <p>Як пише <a href="https://www.euractiv.com/section/digital/news/uk-investigating-whether-leaked-trade-papers-were-hacked/">Euractive</a>, крім побоювань, що Росія могла знову втрутитися у вибори, розкриття секретних документів викликало питання про безпеку делікатних дискусій між США і одним з їхніх найближчих союзників.</p>
      <p>Національний центр кібербезпеки <a href="https://www.ukrinform.ua/tag-britania">Британії</a> допомагає уряду розслідувати, як документи потрапили в мережу.</p>
      <p>Два джерела повідомили, що одна з ліній розслідування полягає в тому, щоб визначити, чи опинилися документи в інтернеті в результаті хакерської атаки.</p>
      <p>"Є явні ознаки того, що за цим стоїть щось більше, ніж недбалість", - сказало одне з джерел.</p>
    </article>
  </body>
</html>