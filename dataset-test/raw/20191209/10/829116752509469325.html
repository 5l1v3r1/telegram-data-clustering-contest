<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-megkeselte-neveloapjat-a-sukosdi-kamasz.html"/>
    <meta property="og:site_name" content="Origo"/>
    <meta property="article:published_time" content="2019-12-09T10:42:00+00:00"/>
    <meta property="og:title" content="Mellkason szúrta a nevelőapját egy sükösdi kamasz"/>
    <meta property="og:description" content="Egy kutyán vesztek ösztek."/>
  </head>
  <body>
    <article>
      <h1>Mellkason szúrta a nevelőapját egy sükösdi kamasz</h1>
      <address><time datetime="2019-12-09T10:42:00+00:00">09 Dec 2019, 10:42</time> by <a rel="author">Origo</a></address>
      <p><b>Egy 15 éves sükösdi fiú Pünkösd vasárnapjának estéjén rátámadt a nevelőapjára, miután összevesztek egy kutya miatt. A körülbelül 15 cm-es késsel életveszélyes sérüléseket okozott áldozatának, aztán elmenekült. Eközben a férfit sikerült újraéleszteni, a fiút pedig elfogták a rendőrök, most vádat emeltek ellene. <br/></b>A kamasz egyedül lakott nagyanyja sükösdi házában, az anyja ugyanis odaköltözött az élettársához. Nem járt iskolába, egész nap csak számítógépezett, és alig evett valamit, amit többször szóvá tette a nevelőapja a robbanékony természetű gyereknek.</p>
      <aside>A férfi és a nevelt fia ezen gyakran összevesztek.</aside>
      <p>Idővel a kamasz egyre agresszívabbá vált és nem tűrte el, hogy fegyelmezzék. Egyszer azzal állt elő, hogy szeretne egy nagyobb kutyát, amit az anyja nem engedett meg. Ennek ellenére június 9-én este pénzt akart kérni tőle pórázra. Ezen aztán a fiú és nevelőapja ismét összeveszett. A férfi kiment az udvarra, a kamasz pedig magához vett egy kést, beállt a bejárati ajtóba, és provokálni kezdte a nevelőapját. A férfi elindult felé.</p>
      <p>
        <mark>A kamasz egy hirtelen mozdulattal mellkason szúrta áldozatát, amitől a férfi elájult.</mark>
      </p>
      <p>A férfi elájult, újra kellett éleszteni. Miután sikerült, kórházba vitték, ahol hetekig kezelték. </p>
      <aside>Mivel a kés a kulcscsont alatti verőeret is érte, a férfi életveszélyben volt. A szakszerű és gyors beavatkozásnak köszönhető, hogy életben maradt. </aside>
      <p>A támadó elmenekült a tetthelyről, de már másnap elfogták és őrizetbe vették a rendőrök. A késelés után három nappal a bíróság elrendelte a letartóztatását, most a <a href="http://ugyeszseg.hu/vademeles-az-anyja-elettarsat-megkeselo-sukosdi-fiu-ellen/">főügyészség</a> vádat emelt ellene gyilkossági kísérlet miatt. Kezdeményezték, hogy a bíróság zárja a fiatalkorúak börtönébe, és tiltsa el a közügyektől. </p>
    </article>
  </body>
</html>