<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://itavisen.no/2019/12/09/epic-games-hapet-pa-fortnite-saerbehandling-av-google-fikk-istedet-blankt-nei/"/>
    <meta property="og:site_name" content="ITavisen"/>
    <meta property="article:published_time" content="2019-12-09T10:12:00+00:00"/>
    <meta property="og:title" content="Epic Games håpet på Fortnite-særbehandling av Google, fikk istedet blankt nei - ITavisen"/>
    <meta property="og:description" content="Epic Games og Google er i en krangel om Fortnite og Play Store – Epic mener at Google krever altfor mye av inntektene."/>
  </head>
  <body>
    <article>
      <h1>Epic Games håpet på Fortnite-særbehandling av Google, fikk istedet blankt nei - ITavisen</h1>
      <h2>Det skal ikke være lett å spille Fortnite på Android.</h2>
      <address><time datetime="2019-12-09T10:12:00+00:00">09 Dec 2019, 10:12</time> by <a rel="author">Seirwan Kareemi</a></address>
      <p>Epic Games har opplevd det som svært trøblete å tilby Fortnite på Android, stort sett på grunn av ønsket om å unngå Googles retningslinjer som skal ha det til at 30 prosent av spillinntektene fra salg i spillet går rett i lomma på Google dersom spillet distribueres fra Play Store.</p>
      <h3>Ønsker egen betalingsløsning</h3>
      <p>Selskapet har derfor hittil måttet lene seg på en såkalt sideloading-metode for å gi Fortnite-spillere muligheten til å ta del i Battle Royale-kampene på Android. Denne metoden har blitt kritisert av årsaker som kan knyttes til flere ting, deriblant at det er slitsomt å måtte ta del i prosessen før man kan spille, og dessuten at det er sikkerhetsrisiko knyttet til det.</p>
      <p>Planen i disse tider har derfor vært å introdusere spillet en gang for alle på Play Store, men gjennom Epic sin egen betalingsløsning og dermed et brudd på selskapets retningslinjer. Ifølge 9To5Google skal de nærmest ha krysset fingrene for at dette skal gå gjennom, men Google har vært raske til å understreke at Epic ikke er unntatt fra retningslinjene deres.</p>
      <p>Mens Epic bedyrer at de 30 prosentene Google forlanger er for mye, forsvarer sistnevnte dette med at disse ressursene går tilbake til investeringer som skal forbedre og holde plattformen ved like.</p>
      <p>
        <b>Hvorvidt Epic ender opp med å bruke Play Store i lengden eller ikke er uvisst, men vi følger saken.</b>
      </p>
    </article>
  </body>
</html>