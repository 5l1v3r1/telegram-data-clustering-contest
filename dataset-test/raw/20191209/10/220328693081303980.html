<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/rushi-vidinliev-e-zak-v-18-sivo-408650.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T10:34:11+00:00"/>
    <meta property="og:title" content="Руши Видинлиев е Зак в „18% сиво“"/>
    <meta property="og:description" content="Филмът тръгва в кината от 24 януари"/>
  </head>
  <body>
    <article>
      <h1>Руши Видинлиев е Зак в „18% сиво“</h1>
      <address><time datetime="2019-12-09T10:34:11+00:00">09 Dec 2019, 10:34</time> by <a rel="author">Агенция Стандарт</a></address>
      <p>„18% сиво“ - филмът по едноименната книга на Захари Карабашлиев, тръгва в кината от 24 януари. Историята е интересна и нестандартна за родната литература. Разбито сърце, луда нощ в Мексико, чувал с марихуана и спомени за България през 90-те години. Всичко това преживява главният герой в романа – Зак. Той пропътува Съединените щати, за да достигне крайната си цел - Ню Йорк, където го очакват най-големите изпитания и истината за отсъствието на любимата му - Стела.</p>
      <p>Братя Чучкови харесват много романа и решават да направят филм по него, като пренесат историята от САЩ в Европа и действието се развива в наши дни. „Следваме основната линия, но направихме филм за съвременните хора тук и сега, защото светът е много по различен от 90-те години и искаме пътуването, което пресъздаваме да е актуално към средата“, споделя Виктор Чучков-син, режисьор на лентата.  Ето и още подробности от сюжета в лентата. Следвайки своята мечта,  главните  герои, влюбените Захари и Стела, се местят от Варна в Лондон. Но оцеляването в новата страна не е толкова лесно, и когато жена му го напуска, Захари се отправя на лудо пътешествие от Лондон до Берлин, по време на което среща поредица от необикновени  хора. Това е пътуване, което разкрива истината за неговата изгубена любов, и в крайна сметка го довежда до  неудобни открития за самия него.</p>
      <p>С нелеката задача да влезе в образа на главния герой Зак се нагърбва Рушен Видинлиев. „За да спечеля ролята, трябваше да мина през необикновено дълъг кастинг период, в който до последно не знаех дали Виктор ме е избрал. Ще запомня филма с това, че вървях истински по стъпките на героя. Точно както и Зак, преживях много нови запознанства по пътя. За първи път срещах актьорите, с които си партнираме във филма на всяко ново място, на което пристигахме за снимки. Проектът съчета двете ми най-любими неща – кино и пътуване, за което съм изключително благодарен. И силно се надявам разказът да докосне хората.“, споделя Руши, който този път пред камерите е двойка с Доля Гавански. Оператор е Ненад Бороевич, музиката е на Виктор Чучков.</p>
      <p>През последните години Руши работи активно като актьор и режисьор. Завършва магистърска програма за късометражно кино в Ню Йорк, снима реклами, видеоклипове за други артисти. За  главна роля в „Цветът на хамелеона“ получава наградата за най-добър актьор от Българската филмова академия. Участва с главна роля и в „Снимка с Юки“ на режисьора Лъчезар Аврамов, на който отново братя Чучкови са продуценти.</p>
      <p>През цялото време Руши не спира да работи и като автор на музикални проекти за други изпълнители. A след серия рекордно разпродадени лайв събития и заради огромния интерес на феновете, тази година поп звездата издаде и съвсем нова авторска музика.</p>
      <p> </p>
    </article>
  </body>
</html>