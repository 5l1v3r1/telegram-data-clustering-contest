<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/diafora/health/717067-nea-ereyna-anatrepei-ta-dedomena-ayxhmenos-kindynos-karkinoy-akoma-kai-me-mikrh-katanalosh-alkool.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T10:40:00+00:00"/>
    <meta property="og:title" content="Νέα έρευνα ανατρέπει τα δεδομένα: Αυξημένος κίνδυνος καρκίνου ακόμα και με μικρή κατανάλωση αλκοόλ"/>
    <meta property="og:description" content="Με αυξημένο κίνδυνο καρκίνου συνδέεται και η ελαφριά έως μέτρια κατανάλωση αλκοόλ, σύμφωνα με μία νέα ιαπωνική επιστημονική έρευνα. Ο χαμηλότερος δυνατός κίνδυνος σχετίζεται με"/>
  </head>
  <body>
    <article>
      <h1>Νέα έρευνα ανατρέπει τα δεδομένα: Αυξημένος κίνδυνος καρκίνου ακόμα και με μικρή κατανάλωση αλκοόλ</h1>
      <address>
        <time datetime="2019-12-09T10:40:00+00:00">09 Dec 2019, 10:40</time>
      </address>
      <p>Με αυξημένο κίνδυνο καρκίνου συνδέεται και η ελαφριά έως μέτρια κατανάλωση αλκοόλ, σύμφωνα με μία νέα ιαπωνική επιστημονική έρευνα. Ο χαμηλότερος δυνατός κίνδυνος σχετίζεται με τη μηδενική κατανάλωση αλκοόλ.<br/><br/>Μερικές μελέτες στο παρελθόν έχουν συνδέσει την περιορισμένη κατανάλωση αλκοόλ με μικρότερο κίνδυνο ορισμένων ειδών καρκίνου, σύμφωνα όμως με τη νέα έρευνα, ακόμη και χαμηλά επίπεδα κατανάλωσης αυξάνουν τον κίνδυνο. Οι Ιάπωνες επιστήμονες διαπίστωσαν μία σχεδόν γραμμική συσχέτιση ανάμεσα στην κατανάλωση αλκοόλ και τον κίνδυνο καρκίνου, δηλαδή όσο αυξάνει η πρώτη, τόσο αυξάνει ο δεύτερος, όπως εξηγεί το ΑΜΠΕ.<br/><br/>Οι ερευνητές, με επικεφαλής τον δρα Μασαγιόσι Ζαΐτσου του Πανεπιστημίου του Τόκιο και της Σχολής Δημόσιας Υγείας του Πανεπιστημίου Χάρβαρντ, που έκαναν τη δημοσίευση στο περιοδικό «Cancer» της Αμερικανικής Εταιρείας Καρκίνου, ανέλυσαν κλινικά στοιχεία για 63.232 καρκινοπαθείς και άλλα τόσα άτομα χωρίς καρκίνο. Όλοι οι συμμετέχοντες ανέφεραν πόσο αλκοόλ έπιναν.<br/><br/>Η μελέτη δείχνει ότι η κατανάλωση μίας μερίδας αλκοόλ την ημέρα (23 γραμμάρια αιθανόλη ή μία μπίρα μεγάλη ή ένα ποτήρι κρασί των 180 ml ή ένα ποτήρι ουίσκι των 60 ml) επί δέκα χρόνια ή δύο μερίδων για πέντε χρόνια αυξάνει τον κίνδυνο καρκίνου κατά περίπου 5%. Όσοι πίνουν δύο ποτά την ημέρα έχουν αυξημένο κίνδυνο άσχετα με το πόσο καιρό είχαν αυτήν τη συνήθεια.<br/><br/>Ο κίνδυνος αφορά κυρίως κοινούς καρκίνους όπως του εντέρου, του στομάχου, του οισοφάγου, του προστάτη και του μαστού.</p>
    </article>
  </body>
</html>