<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2418489,KSW-52-Mamed-Khalidov-nie-chce-wracac-na-emeryture-Jeszcze-wam-pokaze"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T10:37:00+00:00"/>
    <meta property="og:title" content="KSW 52: Mamed Khalidov nie chce wracać na emeryturę. &quot;Jeszcze wam pokażę&quot;"/>
    <meta property="og:description" content="Mamed Khalidov po porażce ze Scottem Askhamem na gali KSW 52 nie zamierza wracać na sportową emeryturę. Legenda polskiego MMA przyznała, że Anglik zdołał ją oszukać w sobotnim starciu i teraz nadszedł czas na wprowadzenie czegoś nowego."/>
  </head>
  <body>
    <article>
      <h1>KSW 52: Mamed Khalidov nie chce wracać na emeryturę. "Jeszcze wam pokażę"</h1>
      <address>
        <time datetime="2019-12-09T10:37:00+00:00">09 Dec 2019, 10:37</time>
      </address>
      <p>
        <b>Mamed Khalidov po porażce ze Scottem Askhamem na gali KSW 52 nie zamierza wracać na sportową emeryturę. Legenda polskiego MMA przyznała, że Anglik zdołał ją oszukać w sobotnim starciu i teraz nadszedł czas na wprowadzenie czegoś nowego.</b>
      </p>
      <p>Mamed Khalidov w sobotę przegrał jednogłośną decyzją sędziów i trzeba przyznać, że nie było tu żadnych kontrowersji. Askham, który przebojem wdarł się do KSW, znów pokazał się ze świetnej strony, zaskakując swojego rywala nietypową strategią, w której było dużo walki w parterze.</p>
      <p>Po raz pierwszy zawalczył w okrągłej klatce dla polskiej organizacji w marcu roku 2018 i zmierzył się wówczas z Michałem Materlą, którego rozgromił dosłownie w nieco ponad minutę. Później pokonał Marcina Wójcika, wyłączając go z gry kopnięciem na wątrobę, a w trzeciej walce dla KSW ponownie pokonał Materlę.</p>
      <figure>
        <iframe data-src="https://twitter.com/Arrachion/status/1203240010562113536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Nie odchodzę! Przeżywam drugą młodość, jeszcze wam pokażę! - zapewniał od razu po walce.</p>
      <p>Khalidov zapowiedział więc jasno, że nie wróci na sportową emeryturę, na którą przeszedł pod koniec ubiegłego roku, po porażce z Tomaszem Narkunem. Wtedy mówił też dużo o depresji i wypaleniu, teraz jednak wydaje się, że zdołał wyjść na prostą i znów czuje się w pełni sił do walki.</p>
      <p>Co zadecydowało o porażce z Askhamem?</p>
      <p>- Myślałem, że on będzie się bił w stójce, a on szedł do parteru. Zabrakło mi siły. To była dla mnie walka na przetarcie po powrocie, kolejne doświadczenie, a uczę się całe życie. Nie będę filozofował i się tłumaczył, był dzisiaj lepszy i oszukał mnie, jego gra była lepsza niż moja. Teraz czeka mnie przerwa i przemyślenia, trzeba wprowadzić coś nowego. Przegrałem trzy walki z rzędu, nie jestem osobą, która by miał teraz coś do wyboru, poczekam, co mi zaproponują - przyznał Khalidov. </p>
      <p>Jedna z najbardziej rozpoznawalnym postaci MMA w Polsce rozpoczęła swoją przygodę z KSW w 2007 roku, by dwa lata później zdobyć pas mistrzowski organizacji w kategorii półciężkiej. Z każdym kolejnym pojedynkiem Khalidov zbierał coraz więcej fanów, stając się jednocześnie prawdziwym okrętem flagowym organizacji.</p>
      <p>W marcu 2018 roku po raz pierwszy od wielu lat poczuł smak porażki. W starciu z Tomaszem Narkunem był bezdyskusyjnym faworytem, wydawało się, że wszystko przebiega po jego myśli. Tak było aż do trzeciej rundy, kiedy to młodszy rywal, dotychczas skupiony na defensywie i momentami walczący o przetrwanie, ale wciąż niezwykle groźny, dostrzegł swoją szansę. Najpierw zaatakował, a po założeniu Khalidovowi trójkąta zmusił go do odklepania. To była sensacja i jednocześnie sygnał, że być może 37-letni wówczas zawodnik czuje już wszystkie stoczone przez lata pojedynki.</p>
      <p>Przed rewanżem deklarował, że jest przygotowany i zdeterminowany, by zemścić się za porażkę. Wszystko to, co zaprezentował w klatce, okazało się jednak niewystarczające na Narkuna. Decyzja o tym, że już czas skończyć karierę, nie była nagła, ale prawdopodobnie była uzależniona od tego, jaki będzie rezultat tej walki.</p>
      <p>Teraz Mamed wrócił i deklarował, że ponownie czuje ogień w sercu i chęć do walki. To jednak nie wystarczyło na bardzo wymagającego Scotta Askhama.</p>
      <figure>
        <iframe data-src="https://twitter.com/BloodyElbow/status/1203736008132612097?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <i>ps</i>
      </p>
      <related>
        <a href="https://www.polskieradio.pl/5/4147/Artykul/2418018,KSW-52-nokaut-za-nokautem-w-Gliwicach-Khalidov-czy-Askham-Janikowski-czy-Kolecki-WYNIKI"/>
      </related>
    </article>
  </body>
</html>