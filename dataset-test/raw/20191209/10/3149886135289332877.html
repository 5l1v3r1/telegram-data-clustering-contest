<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lifestyle.bg/tendencies/smogat-finite-prahovi-chastitsi-vav-vazduha-i-efektat-im-varhu-zdraveto.html"/>
    <meta property="og:site_name" content="Lifestyle.bg"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Смогът, фините прахови частици във въздуха и ефектът им върху здравето"/>
    <meta property="og:description" content="Какво има в него и как да се предпазим"/>
  </head>
  <body>
    <article>
      <h1>Смогът, фините прахови частици във въздуха и ефектът им върху здравето</h1>
      <address><time datetime="2019-12-09T10:15:00+00:00">09 Dec 2019, 10:15</time> by <a rel="author" href="https://lifestyle.bg/author/rositsa-tashkova" target="_blank">Росица Ташкова</a></address>
      <p>През последните няколко дни Столицата и други градове в страната са <b>обвити в гъст смог</b> и всеки от нас в различна степен преживява негативните последствия от това.</p>
      <p>Вече може да <b>проследим състоянието</b> на въздуха над София в <b>реално време</b> в страницата на проекта "<a href="https://airsofia.info/">AirBG.info</a>", който представлява независима национална мрежа от станции за измерване на атмосферните условия и фините прахови частици и извършва повече от 100 000 замервания дневно на територията на столицата.</p>
      <p>Смогът над населените места може да се различава <b>по състав</b> в зависимост от това дали източникът му е предимно изгарянето на въглища, дърва и газ, или се дължи на промишлеността и транспорта.</p>
      <figure>
        <img src="https://webnews.bg/uploads/images/51/2951/332951/640x.jpg?_=1549976224"/>
        <figcaption>
          <cite>Източник: iStock</cite>
        </figcaption>
      </figure>
      <p>Значение за състава му има и <b>сезонът</b>. Например през <b>горещите и слънчеви дни</b> преобладава т.нар. <b>фотохимически смог</b>, който се образува при взаимодействието между слънчевите лъчи и замърсителите с индустриален или транспортен произход.</p>
      <p>Взаимодействието на азотните оксиди и летливите органични съединения под влияние на високите температури и слънчевата светлина води до образуването на <b>озон</b> в приземния слой на атмосферата, който може да предизвика възпаление на дихателната система, намаляване на функционалността на белия дроб и потискане на имунната система.</p>
      <figure>
        <img src="https://webnews.bg/uploads/images/29/6529/456529/640x.jpg?_=1575879403"/>
        <figcaption>
          <cite>Източник: iStock</cite>
        </figcaption>
      </figure>
      <p>Освен озона, характерен за летните месеци, смогът е наситен още с <b>азотен и серен диоксид, въглероден оксид и фини прахови частици</b>. Всички тези вещества са <b>особено опасни</b> <b>за по-възрастните хора, децата и страдащите от астма или други заболявания на дихателната система</b>, като предизвикват <b>възпаления</b>, <b>дразнене</b> <b>на очите и носа</b>, както и <b>изсушаване</b> на лигавицата на носа и гърлото, което понижава способността на организма да се защитава от вирусни или бактериални инфекции.</p>
      <p>Особено опасни са <b>фините прахови частици,</b> като вредата, която нанасят зависи от техния размер, химичен състав и от веществата, които са полепнали по тях, в това число мутагени, ДНК-модулатори и др. Основните източници на прах са промишлеността, транспортът (включително частици от износването на гуми, катализатори и др.), енергетиката и битовото отопление, а метеорологичните условия през зимата често <b>пречат на разсейването</b> на частиците и те дълго се задържат в атмосферата около източника си.</p>
      <figure>
        <img src="https://webnews.bg/uploads/images/52/2952/332952/640x.jpg?_=1549976224"/>
        <figcaption>
          <cite>Източник: iStock</cite>
        </figcaption>
      </figure>
      <p><b>Колкото по-малък е размерът</b> на праховите частици, <b>толкова по-опасни</b> стават те, тъй като горните пътища на дихателната система не успяват да ги филтрират и те навлизат дълбоко в белия дроб, достигайки дори до най-фините му отдели - алвеолите, откъдето могат да бъдат отстранени много бавно и трудно.</p>
      <p>Учените изследват въпроса за преминаването на <b>ултрафините прахови частици</b> в кръвта и дори навлизането им в мозъка с всички последствия от това.</p>
      <related>
        <a href="https://lifestyle.bg/tendencies/zamarsyavaneto-vrabchetata-gradskite-ptitsi-i-kak-im-vliyae-mrasniyat-vazduh.html"/>
      </related>
      <p>Докато чакаме отговорните институции да вземат мерки, единственият начин, по който можем да се предпазим, е <b>да намалим престоя си на открито</b>... или да носим противогаз.</p>
      <related>
        <h4>Още по темата</h4>
        <a href="https://lifestyle.bg/tendencies/koshmarite-efektat-im-varhu-mozaka-i-kak-ni-predpazvat-ot-strahovete-ni.html"/>
        <a href="https://lifestyle.bg/tendencies/beliyat-shum-efektat-mu-varhu-sanya-i-za-kakvo-da-vnimavame.html"/>
        <a href="https://lifestyle.bg/ideas/domat-mrasniyat-vazduh-i-navitsite-koito-go-sazdavat.html"/>
        <a href="https://lifestyle.bg/tendencies/aspirinat-mrasniyat-vazduh-i-namalyava-li-lekarstvoto-negativniya-efekt-ot-nego.html"/>
        <a href="https://lifestyle.bg/art/led-varhu-ogan-hbo-leonardo-di-kaprio-i-kakvo-shte-vidim-v-dokumentalniya-film.html"/>
        <a href="https://lifestyle.bg/tendencies/alkoholat-vredite-za-zdraveto-i-kak-da-se-predpazim-ot-tyah.html"/>
        <a href="https://lifestyle.bg/tendencies/mrasniyat-vazduh-vliyanieto-mu-varhu-mozaka-i-kak-ni-promenya-zamarsyavaneto.html"/>
        <a href="https://lifestyle.bg/tendencies/byuroto-ni-barkotiyata-varhu-nego-i-za-kakvo-e-znak-tya.html"/>
        <a href="https://lifestyle.bg/tendencies/kitovete-fitoplanktonat-klimatichnite-promeni-i-efektat-na-bozaynitsite-varhu-okolnata-sreda.html"/>
      </related>
    </article>
  </body>
</html>