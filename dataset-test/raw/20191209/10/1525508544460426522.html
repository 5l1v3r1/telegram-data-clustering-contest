<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793156/%D8%B1%D8%A6%DB%8C%D8%B3-%D8%B4%D9%88%D8%B1%D8%A7%DB%8C-%D9%87%DB%8C%D8%A6%D8%AA-%D9%87%D8%A7%DB%8C-%D9%85%D8%B0%D9%87%D8%A8%DB%8C-%D8%A7%D8%B3%D8%AA%D8%A7%D9%86-%D8%A8%D9%88%D8%B4%D9%87%D8%B1-%D8%A7%D9%86%D8%AA%D8%AE%D8%A7%D8%A8-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:32:15+00:00"/>
    <meta property="og:title" content="با برگزاری انتخابات؛ رئیس شورای هیئت‌های مذهبی استان بوشهر انتخاب شد"/>
    <meta property="og:description" content="بوشهر - با برگزاری انتخابات هیئت رئیسه شورای هیئات مذهبی استان بوشهر، رئیس و سایر اعضای هیئت رئیسه انتخاب شدند."/>
  </head>
  <body>
    <article>
      <h1>با برگزاری انتخابات؛ رئیس شورای هیئت‌های مذهبی استان بوشهر انتخاب شد</h1>
      <address>
        <time datetime="2019-12-09T10:32:15+00:00">09 Dec 2019, 10:32</time>
      </address>
      <p>به گزارش <a href="https://www.mehrnews.com/">خبرنگار مهر</a>، مدیرکل تبلیغات اسلامی بوشهر صبح دوشنبه در آئین برگزاری انتخابات هیئت رئیسه شورای هیئات مذهبی استان بوشهر گفت: خدمتگزاری به دستگاه اهل بیت عصمت و طهارت یک توفیق بزرگ الهی است و از این بابت باید شاکر این نعمت ارزشمند الهی باشیم.</p>
      <p>حجت‌الاسلام عبدالرضا سروستانی با بیان اینکه امروز مهمترین معروف در جامعه حفظ انقلاب اسلامی است بیان داشت: خیمه اهل بیت عصمت و طهارت (ع) به‌ویژه حضرت امام حسین (ع) و عترت پاک پیامبر راه رستگاری برای جهان بشریت است.</p>
      <p>وی تصریح کرد: اگر دنبال سعادت در دنیا و آخرت باشیم راهی جز پیمودن مسیر الهی اهل بیت عصمت و طهارت نداریم و هیئات مذهبی باید مروجین معارف اهل بیت عصمت و طهارت باشند.</p>
      <p>وی با بیان این که هیئات مذهبی هم پرچمدار و هم منادی اسلام خواهی بودند، هستند و خواهند بود، اظهار داشت: ما اگر به قبل از پیروزی انقلاب برگردیم مجالس سیدالشهدا مجالسی که همرزمان شما بزرگواران برگزار می‌کردند باعث شد تا روشنگری در جامعه افزایش پیدا کند و به برکت این مجالس رژیم طاغوت جمع شود و امروز که بیش از چهار دهه از پیروزی انقلاب اسلامی می گذرد همچنان هیئت‌های مذهبی کارکرد بالایی دارند و رسالت هیئات مذهبی امروز نسبت به گذشته دو چندان است.</p>
      <p>مدیرکل تبلیغات اسلامی بوشهر افزود: بعضی‌ها ادعا می‌کنند که هیئت مذهبی باید سکولار باشد و وارد جریانات سیاسی نشود، در حالی که سیدالشهدا (ع) قیامش را بر اساس امر به معروف و نهی از منکر عنوان می‌کند یعنی باید معروف ها در جامعه شناسانده شوند و منکرات باید از جامعه برچیده شود؛ حالا منکرات بعضی وقت ها یک کار حرامی است و بعضی وقتها هم یک جریان سیاسی و اعتقادی انحرافی است.</p>
      <p>حجت‌الاسلام سروستانی ادامه داد: بنابراین در شرایط فعلی انقلاب هیئات مذهبی باید پایگاه محکمی برای ارزش‌های دینی و برای انقلاب اسلامی باشند، همان جریانات نابی که فقط به کلام امام و مقتدای خود گوش می‌کنند و آنچه که امام از آنها مطالبه می‌کند عمل می‌کنند.</p>
      <p>مدیرکل تبلیغات اسلامی بوشهر با بیان این که امروز مهمترین معروف در جامعه، حفظ انقلاب اسلامی است افزود: ما باید در عمل ثابت کنیم که بر اساس وظیفه همچون یاران سیدالشهدا (ع) یار و رهرو امام زمان خود هستیم.</p>
      <p> انتخابات هیئت رئیسه شورای هیئات مذهبی استان بوشهر با دستور کار انتخاب رئیس، نائب رئیس و دبیر شورا در سالن اجتماعات تبلیغات اسلامی استان برگزار شد.</p>
      <p>در این جلسه ابتدا هر یک از داوطلبین واجد شرایط به بیان برنامه ها و طرح های خود در راستای توانمندسازی و بصیرت افزایی هیئات مذهبی سطح استان پرداختند.</p>
      <p>در ادامه این مراسم انتخابات هیئت رئیسه برگزار شد و نوشاد نوشادی به عنوان رئیس، مهدی زآبی به عنوان نائب رئیس و محمدرضا مقام نیا به عنوان دبیر شورای هیئات مذهبی استان بوشهر به مدت دو سال انتخاب شدند.</p>
      <p>نوشاد نوشادی، رئیس شورای هیئات مذهبی استان بوشهر در ابتدای این مراسم ضمن تشریح برنامه های خود تلاش در راستای توسعه و تقویت روحیه دینمداری و انقلابی گری در سطح جامعه را به عنوان راهبرد مهم شورای هیئات مذهبی عنوان کرد.</p>
      <p>در خاتمه این مراسم نوشادی، رئیس شورای هیئات مذهبی کشور با اهداء لوح سپاس از خدمات مدیرکل، معاون فرهنگی تبلیغات اسلامی و اعضاء شورای هیئات مذهبی استان تقدیر به عمل آورد.</p>
    </article>
  </body>
</html>