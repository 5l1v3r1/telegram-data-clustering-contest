<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/r-karbauskis-konservatorius-apeme-desperacija-943233"/>
    <meta property="og:site_name" content="Kauno diena"/>
    <meta property="article:published_time" content="2019-12-09T10:19:00+00:00"/>
    <meta property="og:title" content="R. Karbauskis: konservatorius apėmė desperacija"/>
    <meta property="og:description" content="Konservatorių sprendimas nepalaikyti kitų metų biudžeto – desperacija iš nevilties, teigia „valstiečių“ lyderis Ramūnas Karbauskis. Pasak jo, konservatoriai niekuomet nepalaikė valdančiųjų iniciatyvų, todėl ir šiemet toks jų sprendimą R. Karbauskio nenustebino. Politikas tikina, kad kaip ir praėjusiais metais, taip ir šiemet biudžeto projektas bus priimtas."/>
  </head>
  <body>
    <article>
      <h1>R. Karbauskis: konservatorius apėmė desperacija</h1>
      <address><time datetime="2019-12-09T10:19:00+00:00">09 Dec 2019, 10:19</time> by <a rel="author" href="https://kauno.diena.lt/autoriai/paulina-levickyte" target="_blank">Paulina Levickytė, ELTA</a></address>
      <p>
        <b>Konservatorių sprendimas nepalaikyti kitų metų biudžeto – desperacija iš nevilties, teigia „valstiečių“ lyderis Ramūnas Karbauskis. Pasak jo, konservatoriai niekuomet nepalaikė valdančiųjų iniciatyvų, todėl ir šiemet toks jų sprendimą R. Karbauskio nenustebino. Politikas tikina, kad kaip ir praėjusiais metais, taip ir šiemet biudžeto projektas bus priimtas.</b>
      </p>
      <p>„O kada jie ką palaikė? Per tuos trejus metus, jie tik vieną kartą yra palaikę, tik vieną įstatymą. Kurį palaikė sąmoningai, tai yra urėdijų reforma. Dabar, kai reikia balsuoti pagal KT reikalavimus, nes procedūros ten buvo neišlaikytos, jie jau dabar nebebalsuoja. Kitaip tariant, jie nieko niekada nepalaikė ir be jų palaikymo kažkaip susitvarkydavome. Tai gali nepalaikyti ir toliau. Nelabai mums skauda dėl jų palaikymo ar nepalaikymo“, – Eltai sakė R. Karbauskis.</p>
      <p>Jis mano, kad biudžetas bus priimtas ir apims visos visuomenės poreikius.</p>
      <p>„Toks beviltiškumas apima į jų pusę bežiūrint, nes labai daug šnekų, ir jie mato, kad dabar bus biudžetas tikrai geras, jis atitiks visuomenės interesą. Labai sunku bus prikelti ką nors į kokį nors protestą po šito biudžeto priėmimo. Jie tokioje neviltyje, kad jie pradeda šnekėti, kad jie nepalaikys, plius, kad jie prašys prezidentą vetuoti ir t.t. Tai desperacija... iš nevilties (...) Biudžetas bus priimtas ir juos labai nuvils, nes jis atitiks visuomenės interesą“, – teigė R. Karbauskis.</p>
      <p>ELTA primena, kad Tėvynės sąjungos–Lietuvos krikščionių demokratų (TS-LKD) partijos taryba šeštadienį nusprendė nepalaikyti kitų metų biudžeto projekto.</p>
      <p>TS–LKD rezoliucijoje taip pat rašoma, kad, „Vyriausybei nesiėmus reikiamų sprendimų“, prezidentas Gitanas Nausėda turėtų vetuoti kitų metų biudžetą ir imtis lyderystės telkiant skirtingas politines jėgas, profesines sąjungas, kitas viešojo sektoriaus darbuotojų organizacijas.</p>
    </article>
  </body>
</html>