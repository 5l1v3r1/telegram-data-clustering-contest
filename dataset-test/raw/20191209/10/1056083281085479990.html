<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813359/%D8%AA%D8%B9%D8%B7%DB%8C%D9%84%DB%8C-%D8%AA%D9%86%D9%87%D8%A7-%D9%85%D8%B1%DA%A9%D8%B2-%D8%AF%D8%A7%D9%86%D8%B4%DA%AF%D8%A7%D9%87%DB%8C-%DA%A9%D9%84%D8%A7%D8%AA-%D8%A7%D9%81%D8%AA-%D8%B3%D8%B7%D8%AD-%D8%AA%D8%AD%D8%B5%DB%8C%D9%84%D8%A7%D8%AA-%D8%AF%D8%AE%D8%AA%D8%B1%D8%A7%D9%86-%D8%B1%D8%A7-%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:13:26+00:00"/>
    <meta property="og:title" content="تعطیلی تنها مرکز دانشگاهی کلات، افت سطح تحصیلات دختران را در این شهرستان در پی دارد"/>
    <meta property="og:description" content="ایسنا/خراسان رضوی رئیس دانشگاه پیام‌نور کلات گفت: اگر دانشگاه پیام‎نور این شهرستان به عنوان تنها موسسه آموزش عالی کلات به دلیل نداشتن ساختمان تعطیل شود، احتمالا در آینده سطح تحصیلات به خصوص در میان دختران کلات افت خواهد کرد."/>
  </head>
  <body>
    <article>
      <h6 class="kicker">رئیس دانشگاه پیام‌نور کلات:</h6>
      <h1>تعطیلی تنها مرکز دانشگاهی کلات، افت سطح تحصیلات دختران را در این شهرستان در پی دارد</h1>
      <address><time datetime="2019-12-09T10:13:26+00:00">09 Dec 2019, 10:13</time> by <a rel="author">سیمین سلیمانی</a></address>
      <p>ایسنا/خراسان رضوی رئیس دانشگاه پیام‌نور کلات گفت: اگر دانشگاه پیام‎نور این شهرستان به عنوان تنها موسسه آموزش عالی کلات به دلیل نداشتن ساختمان تعطیل شود، احتمالا در آینده سطح تحصیلات به خصوص در میان دختران کلات افت خواهد کرد.</p>
      <p>عباس حشمتی در گفت‌وگو با ایسنا عنوان کرد: به دلیل اینکه بیشتر مردم کلات از نظر فرهنگی نمی‎پذیرند که دخترانشان برای ادامه تحصیل چهار سال از خانواده جدا شوند، در صورت تعطیلی این مرکز بسیاری از دختران نخواهند توانست ادامه تحصیل بدهند به همین جهت احتمالا سطح تحصیلات آنان در آینده افت خواهد کرد.</p>
      <p>وی ادامه داد: در حال حاضر 80 درصد دانشجویان دانشگاه پیام‌نور کلات بومی هستند و 70 درصد دانشجویان بومی نیز دختر هستند به همین دلیل اگر دانشگاه تعطیل شود، بسیاری از آن‌ها طی سال‌های آینده نمی‌توانند ادامه تحصیل بدهند.</p>
      <p>حشمتی بیان کرد: اولتیماتوم هیئت نظارت برای تامین ساختمان مورد نیاز دانشگاه، تا تابستان 98 بوده که با رایزنی‎های صورت گرفته مقرر شد یک سال دیگر دانشجو پذیرش شود؛ امسال نیز حدود 70 نفر دانشجو جذب شدند، اما مشخص نیست مسئولان استان سال آینده نیز مساعدت لازم را خواهند داشت و یا پذیرش دانشجو متوقف می‌شود.</p>
      <p>رئیس دانشگاه پیام‌نور کلات افزود: خوشبختانه تعداد دانشجو در کلات زیاد است اما با مشکل نبود فضای آموزشی مناسب مواجهیم که باید ساختمان مورد نیاز طی دو سال اول تاسیس، توسط هیئت موسس تامین می‌شد.</p>
      <p>وی در خصوص وضعیت اعضای هیئت علمی دانشگاه شهرستان کلات اظهار کرد: براساس قانون باید به ازای هر کد رشته محل بتوانیم یک عضو هیئت علمی جذب کنیم، در سال 90 یک عضو هیئت علمی برای رشته مدیریت بازرگانی جذب شده ولی سال‌های بعد برای دو رشته دیگر نتوانستیم هیئت علمی جذب نماییم.</p>
      <p>حشمتی افزود: به رغم اینکه برای هر سه رشته تحصیلی باید هیئت علمی داشته باشیم ولی فقط یک عضو هیئت علمی داریم، اگرچه برای افزایش رشته منتظر تعیین تکلیف شدن ساختمان نبودیم اما تا وقتی ساختمان نباشد خود وزارت علوم مجوز افزایش هیئت علمی و رشته را نمی‎دهد.</p>
      <p>حشمتی گفت: برخلاف گذشته برای جذب هیئت علمی سخت‌گیری‌ها زیاد شده است، باید از طریق سامانه جذب وزارت علوم درخواست جذب هیئت علمی و افزایش دانشجو دهیم ولی یکی از ملاک‎ها داشتن فضای مناسب است به همین دلیل استقرار هیئت علمی در دانشگاه کلات تایید نمی‎شود.</p>
      <p>وی اظهار کرد: اگر مسئولان شهرستان مقداری اهمیت وجود دانشگاه را برای مردم تبیین کنند، بدون شک خیران به کمک دانشگاه خواهند آمد، اگر ساختمان تامین نشود بنا به قوانینی که وجود دارد، دانشگاه تعطیل می‎شود.</p>
      <p>انتهای پیام</p>
    </article>
  </body>
</html>