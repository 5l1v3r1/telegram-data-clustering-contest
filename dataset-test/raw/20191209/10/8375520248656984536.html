<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/odnu-z-vulic-kijeva-nazvut-imenem-zhurnalista-yakiy-rozkriv-pravdu-pro-golodomor-645472.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T10:40:32+00:00"/>
    <meta property="og:title" content="Одну з вулиць Києва назвуть іменем журналіста, який розкрив правду про Голодомор"/>
    <meta property="og:description" content="Провулок Шевченківському районі може носити ім’я Гарета Джонса"/>
  </head>
  <body>
    <article>
      <h1>Одну з вулиць Києва назвуть іменем журналіста, який розкрив правду про Голодомор</h1>
      <address>
        <time datetime="2019-12-09T10:40:32+00:00">09 Dec 2019, 10:40</time>
      </address>
      <h4>Провулок Шевченківському районі може носити ім’я Гарета Джонса</h4>
      <p>На засіданні постійної комісії Київської міської ради з питань культури, туризму та інформаційної політики депутати підтримали перейменування низки столичних топонімів.</p>
      <p>Відтак, у Шевченківському районі столиці може з’явитися провулок, який носитиме ім’я британського журналіста Гарета Джонса (зараз провулок Проєктний 13120). Про це <a href="https://kmr.gov.ua/uk/content/odnu-z-kyyivskyh-vulyc-mozhut-nazvaty-imyam-gareta-dzhonsa-zhurnalista-yakyy-rozpoviv-pravdu">повідомляє</a> пресслужба Київради.</p>
      <p>Гарет Джонс був одним із перших західних кореспондентів, які своїми публікаціями донесли світові правду про Голодомор мільйонів людей в Україні у 1932-1933 роках.</p>
      <p>29 березня 1933-го він скликав у Берліні прес-конференцію, на якій вперше публічно заявив про катастрофічний голод в Україні. Пресреліз передрукували провідні світові видання, зокрема New York Evening Post та Manchester Guardian.</p>
      <p>Ідею присвоєння столичній вулиці ім'я Гарета Джонса підтримали 104 особи, лише двоє проголосували проти. Громадське обговорення відбувалося на сайті КМДА з 19 березня по 19 травня 2019 року.</p>
      <p>Крім того, безіменний провулок у Дарницькому районі може отримати ім’я українського поета Якова Щоголева. Вулиця Проєктна 13118, що у Святошинському районі може носити назву Олеся Бердника – члена-засновника Української гельсінської групи, письменника-фантаста. Окрім того, площа між вулицями Євгена Сверстюка та Раїси Окіпної у Дніпровському районі може стати площею Сергія Набоки. Це український журналіст, правозахисник та дисидент.</p>
      <p>Також профільна комісія погодила нові назви для деяких зелених зон. Зокрема: </p>
      <ul>
        <li>сквер на розі вулиць Зоологічної та Дегтярівської у Шевченківському районі може отримати ім’я «Мюнхенський»; </li>
        <li>сквер на розі вулиць Рейтарської та Стрілецької у Шевченківському районі - ім’я Павла Шеремета;</li>
        <li>скверу на перехресті вулиці Січових Стрільців та непарної сторони вулиці В’ячеслава Чорновола у Шевченківському районі планують присвоїти ім’я Мусліма Магомаєва.</li>
      </ul>
      <p>Всі перейменування мають розглянути на пленарному засіданні Київради.</p>
      <blockquote><b>Читайте також <br/></b><br/>   •  <b><a href="https://glavcom.ua/country/society/cina-pravdi-areta-dzhonsa-premjera-filmu-pro-golodomor-vse-shcho-varto-znati-641739.html">«Ціна правди» Ґарета Джонса. Реальна історія про Голодомор та вбивчу силу радянських фейків<br/></a></b>   •  <b><a href="https://glavcom.ua/columns/vakarchuk/dumki-pislya-pereglyadu-filmu-pro-golodomor-cina-pravdi-643147.html">Думки після перегляду фільму про Голодомор «Ціна правди»</a></b></blockquote>
      <related>
        <a href="https://glavcom.ua/world/observe/bilya-budivli-fsb-u-moskvi-aktivisti-vshanuvali-pamyat-zhertv-golodomoru-643633.html"/>
        <a href="https://glavcom.ua/world/observe/v-arhivah-institutu-natsionalnoji-pam-jati-polshchi-je-bagato-materialiv-pro-golodomor-istorik-642080.html"/>
        <a href="https://glavcom.ua/country/society/nashchadki-postrazhdalih-vid-golodomoru-mozhut-pozivatisja-do-kremlja-prokuror-642059.html"/>
      </related>
    </article>
  </body>
</html>