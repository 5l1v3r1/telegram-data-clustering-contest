<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/12/09/sudjuci-pastyrma-onlain-no-ima-li-garanciia-za-kachestvoto.432299"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Суджуци, пастърма онлайн, но има ли гаранция за качеството?"/>
    <meta property="og:description" content="Никой не контролира мезетата в интернет, няма изискване | Dnes.bg"/>
  </head>
  <body>
    <article>
      <h1>Суджуци, пастърма онлайн, но има ли гаранция за качеството?</h1>
      <h2>Никой не контролира мезетата в интернет, няма изискване</h2>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Търговци продават колбаси и месо в интернет без никакъв контрол, показа проверка на Нова тв.</p>
      <p>Суджуци и луканки, произведени в домашни условия, се предлагат свободно в сайтове с обяви.</p>
      <related>
        <a href="https://www.dnes.bg/obshtestvo/2019/11/21/prodadeni-sa-45-kg-pushena-skumriia-i-50-kg-sudjuk-s-listeriia.430401"/>
      </related>
      <p>В интернет има десетки обяви за колбаси, директно от производителя. Домашните майстори привличат с оферти за конски суджук, магарешка пастърма, телешка луканка, биофиле "Елена" и дори кайма на атрактивни цени.</p>
      <p>Един от пусналите оферта за домашни суджуци, произведени в пловдивско, обяснява, че месото е качествено, а колбасите - безопасни.</p>
      <p>"Лично аз си ги правя - 13 лв. струва, а сухите са по 20 лв. за килограм. В магазина искат 30-35 за боклуци, а домашното месо – аз си го гледам", каза онлайн продавачът и добавя, че сам коли животните в обора си.</p>
      <p>Никой не контролира продажбите на домашни мезета и колбаси в интернет, защото все още няма законови изисквания към този тип търговия. И всеки носи лична отговорност, ако си купува месо онлайн.</p>
      <p>Сигнали за продажби в интернет на месо постъпват и в Агенцията по безопасност на храните. От там проверяват всеки такъв случай, но признават, че контролът е труден.</p>
      <p>"Пазарът в интернет е необхватен, извършва се контрол на някакъв извадков принцип, както и при сигнали от граждани, които ние получаваме. Тогава започваме разследване от наша страна, за да проучим точно от къде постъпват към потребителите тези продукти, съответно уведомяване и други компетентни органи. Това са нерегламентирани продажби. И санкцията при търговия и производство от нерегистриран обект е между 1500 и 6000 лв.", заяви Иван Енчев от "Контрол на храните" в БАБХ.</p>
      <p>В обявите обаче информация за произхода на месото се намира трудно.</p>
      <p>"Обявяват, че са домашно производство. Не знаем какво е вложено в този продукт – дали има добавки, които са забранени, има ли алергени", поясни Енчев.</p>
    </article>
  </body>
</html>