<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/jechal-z-kazachstanu-przez-25-tys-km-bez-odpoczynku-powinien-zaplacic-120-tys-zl-grzywny/"/>
    <meta property="og:site_name" content="Polsat News"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Jechał z Kazachstanu, 2,5 tys. km pokonał bez odpoczynku. Powinien zapłacić 120 tys. zł grzywny"/>
    <meta property="og:description" content="Kierowca, który podjął ładunek w Kazachstanie, został zatrzymany w Częstochowie. Kiedy inspektorzy transportu drogowego zsumowali czas jazdy z dwóch kart, których używał, otrzymali zatrważający obraz pracy szofera - Można śmiało powiedzieć, że pracował za dwóch - przekazali inspektorzy. Gdyby nie ustawowe ograniczenie, kara nałożona podczas tej jednej kontroli musiałaby wynieść blisko 120 tys. zł."/>
  </head>
  <body>
    <article>
      <h1>Jechał z Kazachstanu, 2,5 tys. km pokonał bez odpoczynku. Powinien zapłacić 120 tys. zł grzywny</h1>
      <address>
        <time datetime="2019-12-09T10:15:00+00:00">09 Dec 2019, 10:15</time>
      </address>
      <p>
        <b>Kierowca, który podjął ładunek w Kazachstanie, został zatrzymany w Częstochowie. Kiedy inspektorzy transportu drogowego zsumowali czas jazdy z dwóch kart, których używał, otrzymali zatrważający obraz pracy szofera - Można śmiało powiedzieć, że pracował za dwóch - przekazali inspektorzy. Gdyby nie ustawowe ograniczenie, kara nałożona podczas tej jednej kontroli musiałaby wynieść blisko 120 tys. zł.</b>
      </p>
      <related>
        <a href="https://www.polsatnews.pl/wiadomosc/2019-12-03/przewozili-czolgi-na-lawetach-moga-zaplacic-nawet-25-tys-zlotych-kary/"/>
      </related>
      <p>Rekordzista z Kazachstanu natrafił w miniony poniedziałek na kontrolę śląskich inspektorów z częstochowskiego oddziału ITD. Już podczas pobierania dokumentów dotyczących przewożonego towaru i kierowcy, inspektorzy ustalili, że kierowca ciężarowej scanii podjął ładunek tydzień wcześniej w Kazachstanie.</p>
      <p>Dane cyfrowe zapisane na karcie kierowcy nie odzwierciedlały jednak podróży z tego azjatyckiego kraju do Polski. Okazało się, że kierowca po prostu używał karty innego kierowcy. Zsumowanie czasu pracy z dwóch kart dało zatrważający obraz pracy kazachskiego szofera. - Można śmiało powiedzieć, że rzeczywiście pracował za dwóch - poinformowali inspektorzy.</p>
      <p>
        <b>W paszporcie pieczątki z Kazachstanu, a odpoczynek zarejestrowany w Rosji</b>
      </p>
      <p>Pracą, jaką wykonał w minionych 4 tygodniach ten kierowca, można by bowiem obdzielić co najmniej dwóch kierowców. Taki wniosek płynął z analizy czasu pracy kazachskiego kierowcy, który za nic miał przestrzeganie norm czasu jazdy, przerw i odpoczynków. Dziennie potrafił pokonywać odległości ponad 900 km! Zapewne miał tego świadomość i na wszelki wypadek starał się to ukryć, dlatego przez większość trasy przebytej poza terenem państw UE używał karty innego kierowcy do rejestracji swojego czasu pracy.</p>
      <p>
        <a href="https://www.polsatnews.pl/wiadomosc/2019-11-28/tir-zmiazdzyl-osobowa-skode-kierowca-ciezarowki-byl-pod-wyplywem-srodkow-psychoaktywnych/">
          <b>ZOBACZ: Tir zmiażdżył skodę. Kierowca ciężarówki był pod wypływem środków psychoaktywnych</b>
        </a>
      </p>
      <p>Jego pobyt w ojczystym kraju potwierdzały graniczne pieczęcie w paszporcie. Jednak dane zapisane na karcie nie potwierdzały odbycia w ostatnim tygodniu tak dalekiej podróży. Kierowca miał w tym czasie zapisany na karcie kilkunastodniowy odpoczynek odbywany gdzieś na terenie Rosji. Według szacunków inspektorów brakowało zapisów aktywności kierowcy podczas podróży z Kazachstanu do Polski na dystansie około 2500 km!</p>
      <p>
        <b>Choć sam pokazał drugą kartę kierowcy, to mandatu nie przyjął</b>
      </p>
      <p>Zagadkę pomogły rozwiązać dane z pamięci tachografu, bowiem wskazały inspektorom, że podczas brakującej podróży używano w tachografie karty innego kierowcy. Mimo ewidentnych faktów, pytań i okazania w końcu przez kierowcę nienależącej do niego karty, której używał zamiast swojej, ten i tak nie przyznał się do jej używania i nie przyjął proponowanego mandatu.</p>
      <figure>
        <img src="https://r.dcs.redcdn.pl/http/o2/redefine/cp/6z/6zwfegprv3e9c46gwnvg423op81qhva5.jpg"/>
        <figcaption>Mimo ewidentnych dowodów, kierowca i tak nie przyznał się do winy i nie przyjął proponowanego mandatu</figcaption>
      </figure>
      <p>Inspektorzy zsumowali aktywności z obydwu kart. Okazało się również, że kierowca nie tylko w ostatnim tygodniu używał nie swojej karty, ale robił to już wcześniej. Stwierdzono kilkadziesiąt naruszeń wszelkich obowiązujących norm czasu pracy kierowcy, m.in. 8 przekroczeń dziennego czasu jazdy, 14 przekroczeń czasu jazdy bez przerwy, 11 skróceń odpoczynków dziennych, czy też trzy bardzo duże przekroczenia jedno- i dwu-tygodniowego czasu jazdy.</p>
      <p>Kwota naliczonych kar sięgnęła blisko 120 tys. zł, jednakże ustawowe limity pozwoliły nałożyć karę 12 tys. zł na przewoźnika oraz 3 tys. zł na osobę zarządzającą pracą kierowcy.</p>
      <p>
        <a href="https://www.polsatnews.pl/wiadomosc/2019-11-08/staranowal-tirem-ogrodek-piwny-zatrzymal-sie-wewnatrz-restauracji/">
          <b>ZOBACZ: Staranował tirem ogródek piwny. Zatrzymał się wewnątrz restauracji [WIDEO]</b>
        </a>
      </p>
      <p>
        <b>Kierowca trafił do aresztu, a pojazd na parking </b>
      </p>
      <p>Sprawę stwierdzonych wykroczeń kierowcy inspektorzy skierowali na drogę sądową. Kierowca trafił do aresztu, a pojazd na parking strzeżony do czasu wpłaty 15 tys. zł kaucji. Kierowca nie był w stanie jej wpłacić w imieniu firmy, toteż pojazd trafił na strzeżony parking.</p>
      <p>
        <a href="https://www.polsatnews.pl/wideo/vision-urbanetic-pomysl-mercedesa-na-rozladowanie-miejskich-korkow_6722072/">WIDEO - Vision Urbanetic - pomysł Mercedesa na rozładowanie miejskich korków</a>
      </p>
      <figure>
        <img src="https://s.redefine.pl/file/o2/redefine/cp/5v/5v32jizyb2yccaqhjqgg7275r9j2ujx7.jpg"/>
      </figure>
    </article>
  </body>
</html>