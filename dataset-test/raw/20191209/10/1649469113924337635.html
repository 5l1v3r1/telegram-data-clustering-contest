<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/renginiai/sluojami-bilietai-i-cirque-du-soleil-sou-trupe-skelbia-papildomus-pasirodymus/"/>
    <meta property="og:site_name" content="Made in vilnius"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Šluojami bilietai į „Cirque du Soleil“ šou, trupė skelbia papildomus pasirodymus"/>
    <meta property="og:description" content="Iki „Cirque du Soleil“ šou „Corteo“ Vilniuje – dar beveik visi metai, tačiau žiūrovai šluoja bilietus į keturis planuotus pasirodymus. Vos prieš tris savaites paskelbus startą, bilietų pardavimai gerina rekordus, todėl kanadiečių trupės šou organizatoriai skelbia papildomą „Corteo“ dieninį pasirodymą, kuris įvyks 2020 m. lapkričio 28 d. „Cirque du Soleil“..."/>
  </head>
  <body>
    <article>
      <h1>Šluojami bilietai į „Cirque du Soleil“ šou, trupė skelbia papildomus pasirodymus</h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">Made in Vilnius</a></address>
      <p>Iki „Cirque du Soleil“ šou „Corteo“ Vilniuje – dar beveik visi metai, tačiau žiūrovai šluoja bilietus į keturis planuotus pasirodymus. Vos prieš tris savaites paskelbus startą, bilietų pardavimai gerina rekordus, todėl kanadiečių trupės šou organizatoriai skelbia papildomą „Corteo“ dieninį pasirodymą, kuris įvyks 2020 m. lapkričio 28 d.</p>
      <h3>„Cirque du Soleil“ tampa fenomenu Lietuvoje</h3>
      <p>„Cirque du Soleil“ Lietuvoje tampa fenomenu. Kaip rodo pastarojo mėnesio neįtikėtinai aktyvūs bilietų pardavimai, susidomėjimas „Corteo“ pranoksta perkamiausiu iki šiol buvusį kitą „Cirque du Soleil“ šou – „Toruk – the First Flight“. „Džiaugiamės, kad Lietuvos publikos itin pamilta trupė sutiko ateinantį lapkritį viešėdama Lietuvoje surengti papildomą „Corteo“ pasirodymą“, – sako „Seven Live“ vadovas Tomas Inčikas.</p>
      <p>Į keturis planuotus „Corteo“ pasirodymus žiūrovai jau išpirko 30 proc. bilietų, o į lapkričio 28-osios vakarinį šou jų jau beveik visai neliko.</p>
      <p>Pernai arenoms pritaikytas „Corteo“ bus visiškai kitoks, nei kiti iki šiol Lietuvoje matyti „Cirque du Soleil“ šou. Pasak T. Inčiko, jis gražus ir įspūdingas kaip ir šiemet matytas „Toruk – the First Flight“, jo metu skamba gyvai atliekama muzika kaip „Alegria“, jis spalvingas kaip „Quidam“, dramatiškas kaip „Varekai“, o akrobatinių numerių gausa ir sudėtingumu yra artimas klasikiniam „Cirque du Soleil“ šou „Saltimbanco“.</p>
      <p>„Cirque du Soleil“ „Corteo“ šou, kurį atlieka 51 akrobatas, muzikantai, dainininkai ir aktoriai iš viso pasaulio, sulaukė didžiulės sėkmės. 19 šalių 4 kontinentuose, jį išvydo 9 milijonai žiūrovų. Lietuvoje Daniele Finzi Pasca sukurtą ir režisuotą pasirodymą bus galima pamatyti 2020 m. lapkričio 26–29 d. „Siemens“ arenoje.</p>
      <h3>„Corteo“ – užburianti scenografija ir neregėti techniniai sprendimai</h3>
      <p>„Corteo“ italų kalba reiškia kortežą – tai džiaugsminga eisena, šventinis paradas, kurį įsivaizduoja pagrindinis šou personažas klounas.</p>
      <p>Klounas fotografuoja savo laidotuves, vykstančias tvyrant karnavalo atmosferai ir stebimas tylių bei rūpestingų angelų. Pasak „Corteo“ meno vadovo Marko Shaubo, tai anaiptol ne liūdna istorija, o atvirkščiai – gražiai nugyvento gyvenimo šventė. Pagrindinis „Corteo“ personažas klounas, vardu Mauro, įsivaizduoja savo laidotuves, į kurias susirenka visi jį pažinoję žmonės ir švenčia savo draugo gyvenimą cirke. Šou veiksmas ir įspūdingos dekoracijos nukelia žiūrovus į linksmą ir komišką pasaulį, tvyrantį kažkur tarp dangaus ir žemės.</p>
      <p>Šiam spalvingam spektakliui sukurta daugiau nei 260 kostiumų, o vizualiniams sprendimams panaudota daugiau nei 9000 atskirų vaizdų, jau nekalbant apie akrobatinę įrangą bei dekoracijas, kurios specialiai kuriamos kiekvienam cirko spektakliui.</p>
      <p>Pirmą kartą „Cirque du Soleil“ šou vyks lig šiol dar nematytoje arenoms pritaikytoje besisukančioje scenoje, kuri sukuria teatro atmosferą, tad žiūrovai gali ne tik puikiai matyti veiksmą, bet ir tarsi atlikėjo akimis stebėti publiką anapus scenos.</p>
      <p>Vien tik įspūdingo dydžio – daugiau nei 17 m pločio ir 12 m ilgio – barokinio stiliaus scenos uždangai sukurti prireikė daugybės meistrų darbo. Užsklanda, kuri pasirodyme atlieka ne menkesnį vaidmenį nei jos dydis, buvo pasiūta Kanadoje ir išsiųsta dekoruoti į Prancūziją. Dailininkams prireikė mėnesio, kol centrinė uždangos dalis virto tapybos darbu, kurį įkvėpė XIX a. prancūzų dailininko, garsiojo Mulen Ružo architekto Adolfo Vileto, kūriniai.</p>
      <p>„Corteo“ bus jau šeštasis „Cirque du Soleil“ šou Lietuvoje. Ankstesnius „Cirque du Soleil“ šou sostinės arenoje jau matė per 100 tūkst. žiūrovų.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>2 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/renginiai/kur-ir-kaip-praleisti-sventini-vakara-su-draugemis-renginiu-top-10/"/>
        <a href="https://madeinvilnius.lt/pramogos/renginiai/palydekite-metus-nemokamuose-koncertuose-ir-susitikimuose-su-idomiais-zmonemis/"/>
        <a href="https://madeinvilnius.lt/pramogos/renginiai/kablio-gruodis-legendinio-minimal-wave-kuratore-veronica-vasicka-klubo-numyletiniai-schwefelgelb-ir-kiti/"/>
        <a href="https://madeinvilnius.lt/pramogos/renginiai/savaitgalio-renginiu-top-10-49-asis-metu-savaitgalis-2/"/>
        <a href="https://madeinvilnius.lt/pramogos/renginiai/rengiantis-naujam-dviraciu-sezonui-diskusija-saugesnes-keliones-dviraciais-ir-e-paspirtukais-2020-metais/"/>
        <a href="https://madeinvilnius.lt/pramogos/renginiai/svenciantys-loftai-kviecia-antrus-metus-is-eiles-pazinti-naujamiescio-kvartala/"/>
      </related>
    </article>
  </body>
</html>