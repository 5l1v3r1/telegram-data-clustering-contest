<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/tylko-w-rmf24/patryk-serwanski/blogi/news-bussana-vecchia-miasto-widmo-ktore-powtornie-ozylo,nId,3378759"/>
    <meta property="og:site_name" content="RMF24"/>
    <meta property="article:published_time" content="2019-12-09T10:42:12+00:00"/>
    <meta property="og:title" content="Bussana Vecchia. Miasto widmo, które powtórnie ożyło"/>
    <meta property="og:description" content="Bussana Vecchia to niewielkie miasteczko położone w Ligurii – kilka kilometrów od San Remo. Miejscowość została opuszczona przez mieszkańców w 1887 roku po trzęsieniu ziemi, które niemal całkowicie ją zniszczyło. Kilkadziesiąt lat później zaczęli się tam osiedlać artyści z różnych europejskich krajów. Dziś Bussana Vecchia znów tętni życiem, choć ślady kataklizmu sprzed ponad stu lat są tu ciągle doskonale widoczne."/>
  </head>
  <body>
    <article>
      <h1>Bussana Vecchia. Miasto widmo, które powtórnie ożyło</h1>
      <address><time datetime="2019-12-09T10:42:12+00:00">09 Dec 2019, 10:42</time> by <a rel="author">RMF FM</a></address>
      <p>
        <b>Bussana Vecchia to niewielkie miasteczko położone w Ligurii – kilka kilometrów od San Remo. Miejscowość została opuszczona przez mieszkańców w 1887 roku po trzęsieniu ziemi, które niemal całkowicie ją zniszczyło. Kilkadziesiąt lat później zaczęli się tam osiedlać artyści z różnych europejskich krajów. Dziś Bussana Vecchia znów tętni życiem, choć ślady kataklizmu sprzed ponad stu lat są tu ciągle doskonale widoczne.</b>
      </p>
      <h3>
        <a href="https://www.rmf24.pl/foto/zdjecie,iId,2797952,iAId,348775">Bussana Vecchia – miasto widmo, które powtórnie ożyło (16 zdjęć)</a>
      </h3>
      <slideshow>
        <figure>
          <img src="https://i.iplsc.com/bussana-vecchia-miasto-widmo-ktore-powtornie-ozylo/0009G9IA2FYL5UVV-C322.jpg"/>
          <figcaption>fot. Patryk Serwanski / RMF FM</figcaption>
        </figure>
        <figure>
          <img src="https://i.iplsc.com/bussana-vecchia-miasto-widmo-ktore-powtornie-ozylo/0009G9I6EBF7Q25K-C322.jpg"/>
          <figcaption>fot. Patryk Serwanski / RMF FM</figcaption>
        </figure>
        <figure>
          <img src="https://i.iplsc.com/bussana-vecchia-miasto-widmo-ktore-powtornie-ozylo/0009G9I25QCF5EN4-C322.jpg"/>
          <figcaption>fot. Patryk Serwanski / RMF FM</figcaption>
        </figure>
        <figure>
          <img src="https://i.iplsc.com/bussana-vecchia-miasto-widmo-ktore-powtornie-ozylo/0009G9I90QSO4I9Q-C322.jpg"/>
          <figcaption>fot. Patryk Serwanski / RMF FM</figcaption>
        </figure>
        <figure>
          <img src="https://i.iplsc.com/bussana-vecchia-miasto-widmo-ktore-powtornie-ozylo/0009G9I7IQ94PBHE-C322.jpg"/>
          <figcaption>fot. Patryk Serwanski / RMF FM</figcaption>
        </figure>
      </slideshow>
      <p>
        <a href="https://www.rmf24.pl/foto/zdjecie,iId,2797952,iAId,348775">+ 12</a>
      </p>
      <p>Bussana Vecchia to miejscowość z niemal tysiącletnią historią. Została założona w IX wieku. Zgodnie z ówczesnymi kanonami zbudowano ją na wzgórzu, co miało ułatwiać ewentualną obronę przed napastnikami. W 1887 roku kataklizm zniszczył niemal całkowicie stare budynki. W trzęsieniu ziemi, które o poranku nawiedziło Bussanę Vecchię, zginąć miało dwa tysiące osób. We wcześniejszych latach miejscowość przetrwała kilka mniejszych trzęsień, ale to z 1887 roku oznaczało zagładę wioski. Wszystko to wydarzyło się w środę popielcową w ciągu zaledwie 20 sekund. W tak krótkim czasie miasteczko niemal przestało istnieć. Spora część ofiar to ludzie, którzy uczestniczyli w porannym nabożeństwie w kościele. Zawalił się na nich dach świątyni. Ściany budynku stoją jednak do dziś.</p>
      <p>Lokalne władze po trzęsieniu zdecydowały się na przeniesienie miejscowości w niższe rejony, bliżej wybrzeża i mimo sprzeciwu mieszkańców powstała Bussana Nuova. Stara wioska przez kilkadziesiąt lat był opuszczona i spokojnie niszczała pozostawiona sama sobie.</p>
      <p>W latach 50. ubiegłego wieku zaczęli napływać do niej artyści. Stopniowo podnosili z gruzów zniszczone budynki, choć na miejscu brakowało elektryczności czy bieżącej wody. Zamieszkane dziś budynki udało się odbudować właśnie kilkadziesiąt lat temu. Dość szybko Bussanę Vecchię "odkryli" nie tylko włoscy ale i zagraniczni artyści, którzy stworzyli tam swego rodzaju wspólnotę. </p>
      <p>Dziś na miejscu znajdziemy sklepy z rękodziełem, biżuterią czy galerię sztuki. Nie brakuje także kawiarenki czy restauracji. Bussana Vecchia odbudowana jest tylko w niewielkim stopniu. Wchodząc w chłodne, ciche uliczki ma się świadomość, że spacerujemy po miejscu wyjątkowym, naznaczonym tragedią sprzed lat. Możemy poczuć się jak w średniowieczu, bo trudno mówić w Bussanie Vecchii o jakiejkolwiek nowoczesności. Budynki porośnięte bluszczem, kamienne chodniki, ruiny - wszystko to tworzy zupełnie wyjątkową mozaikę. Kościół, których pochłonął najwięcej ofiar trzęsienia ziemi, pozostał nieodbudowany i dziś pozostaje symbolem tragedii z 1887 roku.</p>
      <p>Chętnie do Bussany Vecchi zaglądają turyści, choć oczywiście nie zobaczycie tam zatłoczonych uliczek. Na miejsce można dostać się samochodem. Można też zafundować sobie spacer z Bussany Nouvo. Śmiałków czeka jednak ponad 2-kilometrowy spacer pod górę. Nagrodą będzie posiłek w jednej z restauracji, z której rozciąga się wspaniały widok na całą okolicę.</p>
    </article>
  </body>
</html>