<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171078/zomrela-hviezda-star-treku-americky-herec-rene-auberjonois.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T10:02:00+00:00"/>
    <meta property="og:title" content="Zomrela hviezda Star Treku, americký herec René Auberjonois"/>
    <meta property="og:description" content="Vo veku 79 rokov zomrel americký herec René Auberjonois, známy najmä ako Odo zo sci-fi série Star Trek: Stanica Deep Space Nine. Rodák z New Yorku skonal v..."/>
  </head>
  <body>
    <article>
      <h1>Zomrela hviezda Star Treku, americký herec René Auberjonois</h1>
      <h2>Vo veku 79 rokov zomrel americký herec René Auberjonois, známy najmä ako Odo zo sci-fi série Star Trek: Stanica Deep Space Nine. Rodák z New Yorku skonal v nedeľu vo svojom dome v Los Angeles v dôsledku metastázujúcej rakoviny pľúc, informoval o tom jeho syn Remy-Luc Auberjonois.</h2>
      <address>
        <time datetime="2019-12-09T10:02:00+00:00">09 Dec 2019, 10:02</time>
      </address>
      <h3>Každý ho pozná inak</h3>
      <p>René Auberjonois je každej generácii filmových či televíznych divákov známy niečim iným. Filmové publikum zo 70. rokov minulého storočia ho môže poznať najmä ako otca Johna Mulcahyho z filmu M.A.S.H. (1970), ktorý bol jeho prvou spoluprácou s režisérom Robertom Altmanom. Pre divákov a diváčky amerických sitkomov z osemdesiatych rokov bol zase Clayton Runnymede Endicott III zo seriálu Benson (1979 - 1986). A pre fanúšikov sci-fi z deväťdesiatych rokov spomínaný Odo z Deep Space Nine. <b>"Som všetkými tými postavami a milujem to,"</b> vyjadril sa Auberjonois v roku 2011 pre webstránku Star Treku.</p>
      <p>K jeho úmrtiu už sa prostredníctvom siete Twitter vyjadrilo viacero jeho hereckých kolegov. William Shatner napríklad poznamenal, že je takmer nemožné zhrnúť jeho život v jednom tweete a George Takei napísal: <b>"Fanúšikovia Star Treku ho poznali ako Oda z Deep Space Nine. My sme ho poznali ako Reného. Bol to úžasný, starostlivý a inteligentný muž. Bude nám chýbať. Keď sa pozriem na hviezdy, budem na teba myslieť, priateľ môj."</b></p>
      <h3>Dlhá a úspešná kariéra</h3>
      <p>Auberjonois sa narodil v roku 1940 v New Yorku ako syn Fernanda Auberjonoisa, vo Švajčiarsku narodeného korešpondenta amerických novín, a vnuk švajčiarskeho postimpresionistického maliara Reného Auberjonoisa. Vyrastal v New Yorku, Paríži, Londýne a istý čas žil s rodinou v umeleckej kolónii v Rockland County. Po absolvovaní pittsburského Carnegie Institute of Technology, v súčasnosti Carnegie Mellon University, cestoval po USA a účinkoval v rôznych hereckých spoločnostiach a v roku 1968 získal tri roly na Broadwayi.</p>
      <p>Už v nasledujúcom roku sa predstavil ako Sebastian Baye po boku Katharine Hepburn v hre Coco o legendárnej módnej návrhárke Coco Chanel, ktorá mu vyniesla cenu Tony. Ďalšie nominácie na toto prestížne divadelné ocenenie si vyslúžil účinkovaním v hrách The Good Doctor, Big River alebo City of Angels.</p>
      <p>V roku 1970 účinkoval v Altmanovom filme M.A.S.H. Ešte v tom istom roku sa predstavil aj v jeho fantasy komédii Brewster McCloud, v roku 1971 vo westerne McCabe a pani Millerová a v roku 1972 v hororovej dráme Vidiny. V sedemdesiatych rokoch prevažne hosťoval v rôznych seriáloch a v roku 1980 sa v druhej sezóne pridal k hereckému obsadeniu Bensona. Väčšiu časť zvyšku svojej kariéry strávil nahrávaním hlasov pre animáky.</p>
      <p>V rokoch 1993 až 1999 stvárňoval Oda v Deep Space Nine a zaradil sa medzi pravidelných účastníkov Star Trek conventions, kde okrem iného zbieral peniaze pre organizáciu Lekári bez hraníc. V rokoch 2004 až 2008 účinkoval v seriáli Bostonské zločiny (2004 - 2008). Ku koncu kariéry spolupracoval aj s nezávislými filmovými tvorcami, napríklad s Kelly Reichardt na poviedkovom filme Isté ženy (2016) alebo dráme First Cow (2019), ktorá bola jeho posledným filmom.</p>
    </article>
  </body>
</html>