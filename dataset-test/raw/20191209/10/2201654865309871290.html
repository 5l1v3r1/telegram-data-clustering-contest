<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/nemzetkozi_gazdasag/van_ahol_csutortokig_12_gw_szelenergiara_lehet_palyazni.696506.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T10:47:00+00:00"/>
    <meta property="og:title" content="Van, ahol csütörtökig 1,2 GW szélenergiára lehet pályázni"/>
    <meta property="og:description" content="Mielőtt bárki a szívéhez vagy a fejéhez kapna: Indiában írták ki azt a tendert, ahol december 12-ig 1200 MW szél+napelem építési és üzemeltetési projekttel lehet pályázni. Meglepetést nem az kelt, hogy van hozzá egy további 1200 MW-os másik tender is, hanem hogy mindkettő termését egyetlen cég veszi majd meg."/>
  </head>
  <body>
    <article>
      <h1>Van, ahol csütörtökig 1,2 GW szélenergiára lehet pályázni</h1>
      <h2>Mielőtt bárki a szívéhez vagy a fejéhez kapna: Indiában írták ki azt a tendert, ahol december 12-ig 1200 MW szél+napelem építési és üzemeltetési projekttel lehet pályázni. Meglepetést nem az kelt, hogy van hozzá egy további 1200 MW-os másik tender is, hanem hogy mindkettő termését egyetlen cég veszi majd meg.</h2>
      <address><time datetime="2019-12-09T10:47:00+00:00">09 Dec 2019, 10:47</time> by <a rel="author" href="https://www.napi.hu/szerzo/Szab%C3%B3%20M.%20Istv%C3%A1n" target="_blank">Szabó M. István</a></address>
      <p>Globális ajánlatot kér India 1,2 GW PV-szélenergia-projektekhez úgy, hogy további 1,2 GW napelemes termelési kapacitásra opcionálisan van lehetőség. Az Indiai Solar Energy Corp. (SECI) e beruházásokat nem, azok termését azonban 25 évig megvásárolja - írta meg a <a href="https://www.pv-magazine.com/2019/12/09/india-seeks-global-bids-for-1-2-gw-of-pv-wind-projects-plus-another-1-2-gw-of-pv/">PV Magazine</a>. Az energiavásárlási megállapodás nem köt ki mást, csak a pályázók közti árversenyt - a projektek fejlesztői szabadon építhetnek, birtokolhatnak és üzemeltethetnek Indiában.</p>
      <p>A SECI tervei szerint a két hatalmas méretű áramtermelési aukció sikeres lesz, pláne, hogy mind a napenergiás projektet (ISTS-VIII), mind a szél-napenergia hibrid projekteket (Tranche-III) összekapcsolják a indiai államközi átviteli hálózati rendszerrel is.</p>
      <p>A prognózisok szerint India telepíti 2019-ben a világ megújuló energiatermelő potenciáljának <a href="https://en.wikipedia.org/wiki/Renewable_energy_in_India">több mint egyharmadát</a> (35 százalékot), és ezzel a kontiensnyi ország teljes villamosenergia-termelésének 17 százalékát zöldenergiából állítja elő. India a Párizsi klímamegállapodásban szereplő vállalást - amely szerint 2030-ra a teljes villamosenergia-termelésének 40 százalékát nem fosszilis tüzelőanyag-forrásokból állítja elő - szeretné túlteljesíteni: 2027-re megcélozták az 57 százalékos szint elérését.</p>
      <p>Az <a href="https://timesofindia.indiatimes.com/india/india-on-track-to-achieve-175-gw-of-renewable-energy-by-2022-union-minister/articleshow/71598208.cms">India Timesnak</a> októberben nyilatkozó energiaügyi miniszter, R. K. Singh azt mondta, hogy 2022-re szeretnék elérni a 175 GW-os határt a hálózatra kapcsolt megújuló energiás termelő erőművekkel, és mivel idén mintegy 30 GW zölderőművi növekedésük lesz - a már meglévő 112 GW mellé -, ezt egyáltalán nem tartja túlzó vállalásnak.</p>
      <p>Csak a mihez tartás végett: miközben november elején a kínosan alacsony <a href="https://www.napi.hu/magyar_gazdasag/2030-szereny-vallalas-lett-csak-a-markans-igeretekbol.681614.html">vállalás miatt</a> már átdolgozott magyar klímatervekről egy konferencián <a href="https://www.portfolio.hu/gazdasag/20191107/kaderjak-a-gdp-25-szazalekat-kene-klimacelokra-forditani-406343">Kaderják Péter</a>, energiaügyekért és klímapolitikáért felelős államtitkár a korábbi megújuló villamosenergia célok 24 százalékos növekedését mondta be új kívánalomként, <a href="https://www.indiatoday.in/india/story/pm-modi-vows-more-double-india-non-fossil-fuel-target-450-gw-1602422-2019-09-24">Narendra Modi,</a>az indiai miniszterelnök szeptemberben 2030-ra a 450 gigawattos határt tűzött az országa elé. Ez utóbbi kevesebb idő alatt, 2022-2030 között számolva is több mint 250 százalékos növekedést jelent.</p>
    </article>
  </body>
</html>