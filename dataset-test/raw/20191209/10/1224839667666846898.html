<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/nees-prasines-theseis-ergasias-stin-pallini-a-114107.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T10:54:00+00:00"/>
    <meta property="og:title" content="230 νέες, «πράσινες» θέσεις εργασίας στην Παλλήνη"/>
    <meta property="og:description" content="Τη δημιουργία 230 «πράσινων», νέων θέσεων εργασίας έχει, μεταξύ άλλων, ως αποτέλεσμα, η υλοποίηση της μεγάλης επένδυσης για τη Μονάδα Παραγωγής Μηχανημάτων Ανταποδοτικής Ανακύκλωσης, που έγινε στην Παλλήνη."/>
  </head>
  <body>
    <article>
      <h1>230 νέες, «πράσινες» θέσεις εργασίας στην Παλλήνη</h1>
      <address>
        <time datetime="2019-12-09T10:54:00+00:00">09 Dec 2019, 10:54</time>
      </address>
      <p>Τη δημιουργία 230 «πράσινων», νέων θέσεων εργασίας έχει, μεταξύ άλλων, ως αποτέλεσμα, η υλοποίηση της μεγάλης επένδυσης για τη Μονάδα Παραγωγής Μηχανημάτων Ανταποδοτικής Ανακύκλωσης, που έγινε στην Παλλήνη.</p>
      <p>Η Mονάδα, η οποία αποτελεί προϊόν της σύμπραξης της Eλληνικής εταιρείας ΤΕΧΑΝ και της Aμερικανικής ENVIPCO, εγκαινιάστηκε την Πέμπτη 4 Δεκεμβρίου από τον Πρωθυπουργό, Κυριάκο Μητσοτάκη και τον πρέσβη των ΗΠΑ στην Ελλάδα Τζέφρι Πάιατ, παρουσία του Δημάρχου Παλλήνης Θανάση Ζούτσου.</p>
      <p>Στην εκδήλωση παραβρέθηκαν, μεταξύ άλλων, οι υπουργοί Περιβάλλοντος και Ενέργειας, Κ. Χατζηδάκης και Εσωτερικών, Τ. Θεοδωρικάκος καθώς και ο Περιφερειάρχης Αττικής, Γ. Πατούλης.</p>
      <p>Επίσης, προβλήθηκε μήνυμα του πρεσβευτή της ανταποδοτικής ανακύκλωσης, διεθνούς μπασκετμπολίστα, Γιάννη Αντετοκούμπο</p>
      <p>Πρόκειται για την πρώτη μονάδα παραγωγής του συγκεκριμένου είδους που δημιουργείται εκτός ΗΠΑ. Στόχος της είναι να γίνει κόμβος εξαγωγής μηχανημάτων «Made in Greece» στην ευρύτερη περιοχή της ΝΑ Ευρώπης.</p>
      <p>«Είμαστε χαρούμενοι και περήφανοι που η Παλλήνη επιλέχθηκε για αυτή την πολύ μεγάλη και σημαντική επένδυση, που θα δημιουργήσει άμεσα νέες θέσεις εργασίας ενώ θέτει στο επίκεντρο την πράσινη καινοτομία» δήλωσε ο Δήμαρχος Παλλήνης, Θανάσης Ζούτσος.</p>
      <p>Συμπλήρωσε ακόμη ότι το νέο Εθνικό Σχέδιο Διαχείρισης Απορριμμάτων που ανακοίνωσε ο Πρωθυπουργός ότι θα παρουσιαστεί στους επόμενους μήνες, «είναι η τελευταία ευκαιρία της χώρας μας να θέσει επιτέλους, κεντρικά και στοχευμένα, ως πρώτη προτεραιότητα την ανακύκλωση και την κυκλική οικονομία».              </p>
    </article>
  </body>
</html>