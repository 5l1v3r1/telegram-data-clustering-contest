<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/12/09/opasno-ravnishte-na-zamyrsiavaneto-na-vyzduha-v-saraevo.432287"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T10:08:00+00:00"/>
    <meta property="og:title" content="Опасно равнище на замърсяването на въздуха в Сараево"/>
    <meta property="og:description" content="Градът се намира в долина и е заобиколен от високи планини | Dnes.bg"/>
  </head>
  <body>
    <article>
      <h1>Опасно равнище на замърсяването на въздуха в Сараево</h1>
      <h2>Градът се намира в долина и е заобиколен от високи планини</h2>
      <address><time datetime="2019-12-09T10:08:00+00:00">09 Dec 2019, 10:08</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Замърсяването на въздуха в столицата на Босна и Херцеговина Сараево е достигнало опасно равнище през последните дни, предаде Асошиейтед прес, като се позова на босненските власти.</p>
      <p>Властите забраниха движението на товарни автомобили, отмениха публичните прояви на открито и предупредиха хората да не излизат.</p>
      <p>Други предприети мерки са намаляване на температурата на централното отопление, което работи на въглища, и забрана на строителни работи, при които се произвежда прах.</p>
      <p>Тези мерки бяха наложени през седмицата от регионалното правителство в Сараево. Властите съобщиха, че през последните три дни стойността на праховите частици във въздуха е била най-малко два пъти, а понякога и пет пъти по-висока от лимита в ЕС от 50 микрограма на кубичен метър.</p>
      <p>Босненската столица е разположена в долина и е заобиколена от високи планини, пише БТА. Градът винаги е страдал от високи концентрации на мъгла, смог и прах. Положението обаче се влоши през последното десетилетие заради построяването на високи сгради, които блокират движението на въздуха, старите и силно замърсяващи околната среда автомобили и увеличената употреба на отопление на въглища.</p>
      <p>Според неотдавнашен доклад на Програмата на ООН за околна среда жителите на Сараево са изложени на едни от най-високите концентрации на замърсяване на въздуха в Европа. ООН посочи, че това намалява продължителността на живота в страната с до 1,3 години.<br/> </p>
      <figure>
        <iframe src="https://www.youtube.com/embed/UJMmguulL2Y" width="650" height="365" data-service="Youtube" scrolling="no"/>
      </figure>
    </article>
  </body>
</html>