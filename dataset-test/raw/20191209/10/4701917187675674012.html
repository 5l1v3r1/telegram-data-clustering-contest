<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/12/9/jeremic-lazni-izbori-na-prolece-pravi-na-zimu/"/>
    <meta property="og:site_name" content="www.pravda.rs"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="ЈЕРЕМИЋ: Лажни избори на пролеће, прави на зиму"/>
    <meta property="og:description" content="Председник Народне странке и председавајући Савеза за Србију Вук Јеремић изјавио је да ће 2020. година бити пресудна и да ће, ако опозиција истраје у бојкоту, следеће године избори вароватно бити одржани два пута, лажни на пролеће и прави на зиму, када ће власт бити поражена."/>
  </head>
  <body>
    <article>
      <h1>ЈЕРЕМИЋ: Лажни избори на пролеће, прави на зиму</h1>
      <address><time datetime="2019-12-09T10:25:00+00:00">09 Dec 2019, 10:25</time> by <a rel="author">Фонет</a></address>
      <p>
        <b>Председник Народне странке и председавајући Савеза за Србију Вук Јеремић изјавио је да ће 2020. година бити пресудна и да ће, ако опозиција истраје у бојкоту, следеће године избори вароватно бити одржани два пута, лажни на пролеће и прави на зиму, када ће власт бити поражена.</b>
      </p>
      <p>„У наредних неколико недеља уследиће велики притисци да променимо нашу одлуку о бојкоту лажних избора на пролеће. Ако се не поколебамо и останемо чврсти, настаће нове околности и постаће јасно да режим више нема легитимитет. Спољна и унутрашња ситуација ће бити таква да неће бити алтернативе одржавању правих избора“, рекао је Јеремић.</p>
      <p>Он је у Новом Саду на обележавању годину дана од оснивања Градског одбора странке, навео да ће ускоро бити објављено да је испуњен значајан број услова за фер и поштене изборе, јер ће бити усвојени неки закони и можда промењен понеки члан РЕМ, а опозициони лидери почеће да добијају позиве за гостовања на телевизијама са националним фреквенцијама.</p>
      <p>„Тада ће нам наши партнери из ЕУ, од којих већина има добре намере, рећи да ипак размислимо о изласку на изборима, јер се не можемо борити ван институција ако желимо да изградимо демократски поредак. То ће бити јако сугестивно и неће бити лако одупрети се томе. Али Народна странка нема дилему и сигурно ће бојкотовати изборе, а уверен сам да ће то учинити и наши партнери из СЗС“, рекао је Јеремић.</p>
      <p>Јеремић је навео да 2020. године свет поново обратити пажњу на Западни Балкан, јер ће на наплату киначно доћи обећање председника Србије Александра Вучића да ће решити питање Косова и Метохије тако што ће омогућити ступање Приштине у УН.</p>
      <p>Вучић то неће испунити, између осталог и зато што су се ствари на Косову промениле, рекао је Јеремић и додао да ће зато из перспективе међународне заједнице у великој мери опасти Вучићева употребна вредност, па ће последично опасти и њихов степен толеранције према диктатури у Србији.</p>
      <p>„Морамо да учинимо све да спречимо Вучића да призна Косово и да истрајемо на бојкоту лажних избора, јер је то најкраћи и најбржи пут ка промени власти, која ће пасти нагло, у тренутку“, рекао је Јеремић, пренела је Народна странка.</p>
      <figure>
        <img src="http://www.pravda.rs/fileadmin/_processed_/4/c/csm_Mustafa_Golubic_640_x_360_12ba1985dd.jpg"/>
      </figure>
      <p>Прекаљени руски борци ушли џиповима у градове где нико други није смео! Више о томе читајте <b><a href="http://www.pravda.rs/2019/12/9/putin-im-usadio-lavovsku-hrabrost-prekaljeni-ruski-borci-usli-dzipovima-u-gradove-gde-niko-drugi-nije-smeo/"><b>ОВДЕ.</b></a></b></p>
    </article>
  </body>
</html>