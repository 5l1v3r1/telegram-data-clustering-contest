<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://auto.dziennik.pl/aktualnosci/artykuly/615011,volkswagen-id-3-zderzenie-poduszka-powietrzna-samochod-elektryczny-wypadek.html"/>
    <meta property="og:site_name" content="auto.dziennik.pl"/>
    <meta property="article:published_time" content="2019-12-09T10:33:00+00:00"/>
    <meta property="og:title" content="Czy elektryczny ID.3 jest bezpieczny? Volkswagen opracował nowatorską poduszkę powietrzną"/>
    <meta property="og:description" content="Volkswagen ID.3 niebawem trafi na polskie drogi. Inżynierowie niemieckiej marki na pokładzie swojego elektrycznego dzieła zastosowali szereg nowatorskich rozwiązań. A najbardziej dumni są ze środkowej poduszki powietrznej."/>
  </head>
  <body>
    <article>
      <h1>Czy elektryczny ID.3 jest bezpieczny? Volkswagen opracował nowatorską poduszkę powietrzną</h1>
      <h2>Volkswagen ID.3 niebawem trafi na polskie drogi. Inżynierowie niemieckiej marki na pokładzie swojego elektrycznego dzieła zastosowali szereg nowatorskich rozwiązań. A najbardziej dumni są ze środkowej poduszki powietrznej.</h2>
      <address>
        <time datetime="2019-12-09T10:33:00+00:00">09 Dec 2019, 10:33</time>
      </address>
      <figure>
        <img src="https://s6.dziennik.pl/pliki/12586000/12586296-volkswagen-id-58-900-557.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
      <p>Redakcja Dziennik.pl</p>
      <p><b>Volkswagen ID.3</b> jest pierwszym autem niemieckiej marki opartym na stworzonej od podstaw <b>platformie MEB </b>przystosowanej wyłącznie do napędu elektrycznego. Prace nad nim trwały cztery lata. Tyle zajęło stworzenie e-auta od szkicu na kartce po premierę seryjnego modelu. A jak jest z ochroną pasażerów na pokładzie nowego Volkswagena na prąd? Sekrety zastosowanych rozwiązań odsłania Stefan Hagen, odpowiedzialny za bezpieczeństwo konstrukcji, w szczególności podczas zderzeń bocznych.</p>
      <figure>
        <img src="https://s4.dziennik.pl/pliki/12585000/12585816-volkswagen-id-45-900-557.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
      <p>Ekspert wskazuje, że oprócz wszystkich skomplikowanych rozwiązań związanych z <b>zabezpieczeniem w razie wypadku akumulatora</b> o wysokim napięciu, w przypadku ID.3 bardzo ważna była również ochrona podróżujących nim ludzi.</p>
      <blockquote><i>– Dodatkowe systemy powinny wywindować na nowy poziom bezpieczeństwo, które gwarantuje ID.3. Temu służy, między innymi, <b>seryjnie montowana innowacyjna środkowa poduszka powietrzna</b>, która napełnia się między przednimi fotelami i <b>powinna zapobiegać kolizji głów <a href="https://www.dziennik.pl/tagi/kierowca">kierowcy</a> i siedzącego obok niego pasażera</b> w wypadku zderzenia w bok auta – </i>powiedział Hagen i zaznaczył, że niezwykle trudny był sam proces programowania czujników, ponieważ nikt wcześniej nie zajmował się opisem zderzenia bocznego z takiego punktu, a na prace badawcze było bardzo mało czasu.</blockquote>
      <figure>
        <img src="https://s2.dziennik.pl/pliki/12586000/12586072-volkswagen-id-77-900-555.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
      <p>W ocenie inżyniera ID.3 jest samochodem tak samo bezpiecznym, jak auta napędzane silnikiem spalinowym.</p>
      <p><i>– Wyjątkowo solidnym elementem konstrukcji są fragmenty nadwozia, które w razie wypadku chronią akumulator o wysokim napięciu. Dzięki nim <a href="https://www.dziennik.pl/tagi/samochod">samochód</a> jest niewiarygodnie sztywny. Odzwierciedlają to jego stosunkowo <b>niewielkie odkształcenia </b>w wewnętrznych testach zderzeniowych</i> – wyjaśnił.</p>
      <figure>
        <img src="https://s9.dziennik.pl/pliki/12585000/12585912-volkswagen-id-51-900-555.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
      <p>Hagen stwierdził, że najbardziej ekscytującą chwilą był dla niego pierwszy test zderzeniowy zrealizowany we wrześniu 2018 r.</p>
      <p><i>– Teraz mamy możliwość testowania auta z produkcji przedseryjnej "w realu", ale wszystkie wcześniejsze <b>crash-testy ID.3</b> odbywały się wyłącznie w świecie wirtualnym. Po tym, jak spędziliśmy ogromnie dużo czasu na teoretycznym opracowywaniu i planowaniu wszystkiego nadszedł moment, aby po raz pierwszy przetestować prototyp w rzeczywistości. To było dla mnie wielkie wydarzenie </i>– powiedział.</p>
      <figure>
        <img src="https://s1.dziennik.pl/pliki/12586000/12586168-volkswagen-id-86-900-556.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
      <p>Ale na czym polegały próby? Inżynier Volkswagena wyjaśnił, że w początkowej fazie jego zespół miał do dyspozycji tylko <b>siedem prototypów</b>, które posłużyły do przeprowadzenia różnych zderzeń – czołowych, bocznych i w tył auta.</p>
      <p><i><i>–</i> Szybko stało się oczywiste, że konstrukcja pojazdu nie może być opracowana na podstawie tych jednostkowych prób. W tym miejscu wkracza symulacja, bez której rozwój nowoczesnego auta nie byłby po prostu możliwy. <b>Konstrukcja nadwozia i systemy bezpieczeństwa</b> zostały zaprojektowane i zoptymalizowane w symulacjach komputerowych jeszcze na długo przed pierwszym testem zderzeniowym. Dzięki temu zaoszczędziliśmy dużo czasu, ponieważ słabe punkty dało się wcześnie zidentyfikować, skorygować i wyeliminować. Mimo to prawdziwe testy zderzeniowe są niezbędne do potwierdzenia słuszności założeń konstrukcyjnych i do uzyskania homologacji, szczególnie w wypadku <a href="https://www.dziennik.pl/tagi/samochod">samochodu</a> tak innowacyjnego jak ID.3. I ta zasada nie zmieni się w najbliższej przyszłości –</i> skwitował Hagen.</p>
      <figure>
        <img src="https://s4.dziennik.pl/pliki/12585000/12585720-volkswagen-id-41-900-554.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
      <p><b>W chwili rozpoczęcia sprzedaży Volkswagen ID.3 </b>będzie oferowany z trzema akumulatorami litowo-jonowymi do wyboru. Z zestawem podstawowym o pojemności (45 kWh) przejedzie 330 km (wg normy WLTP). Wariant średni 58 kWh, który ma być najpopularniejszy, zapewni 420 km zasięgu. Korzystając ze stacji szybkiego ładowania prądem o mocy 100 kW w ciągu 30 minut <a href="https://www.dziennik.pl/tagi/auto">auto</a> można zasilić do pojemności wystarczającej na pokonanie 290 km (według WLTP) lub 200 km podczas jazdy z prędkością autostradową – to znacznie więcej niż dotychczas w samochodach kompaktowych. ID.3 z największym akumulatorem (77 kWh) to imponujące 550 km podróży bez przystanku na ładowanie. Tu akumulator można "uzupełnić" prądem zmiennym o maksymalnej mocy 11 kW lub stałym o mocy do 125 kW.</p>
      <p><b>W <a href="https://www.dziennik.pl/tagi/polska">Polsce</a> cena seryjnego ID.3 </b>z akumulatorem o najmniejszej pojemności ma wynosić <b>ok. 130 tys. zł.</b> Pierwsze <a href="https://www.dziennik.pl/tagi/samochod">samochody</a> zostaną dostarczone klientom w połowie <b>2020 roku.</b></p>
      <figure>
        <img src="https://s5.dziennik.pl/pliki/12586000/12586104-volkswagen-id-82-900-557.jpg"/>
        <figcaption>Volkswagen ID.3 / Dziennik Gazeta Prawna</figcaption>
      </figure>
    </article>
  </body>
</html>