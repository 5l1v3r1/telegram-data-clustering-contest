<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/detski_dnevnik/zdrave/2019/12/09/4002912_v_zdraveopazvaneto_sa_nujni_nepopuliarni_merki_smiata/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="В здравеопазването са нужни непопулярни мерки, смята проф. Генчо Начев"/>
    <meta property="og:description" content="Като първа наложителна промяна той вижда реално остойностяване на услугите в болничната и в доболничната помощ."/>
  </head>
  <body>
    <article>
      <h1>В здравеопазването са нужни непопулярни мерки, смята проф. Генчо Начев</h1>
      <address><time datetime="2019-12-09T10:43:00+00:00">09 Dec 2019, 10:43</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Нужен е политически консенсус за предприемане на непопулярни мерки в здравеопазването, които в началото няма да се харесат, но след година-две всички ще бъдат много по-доволни. Казва в интервю за вестник "Труд" днес националният консултант по кардиология и изпълнителен директор на УБАЛ "Света Екатерина" проф д-р Генчо Начев.</p>
      <p>Като първа наложителна промяна той вижда реално остойностяване на услугите в болничната и в доболничната помощ. А втората стъпка е определяне на това какъв процент от сумата ще поема общественото осигуряване и какъв пациентът.</p>
      <p>"Когато има точно остойностяване, е ясна точната сума необходима за здравеопазване", пояснява Начев. Той допълва, че са възможни два варианта за доплащането от страна на пациентите - "кешово плащане" или допълнително осигуряване и застраховане.</p>
      <p>В отговор на въпрос проф д-р Генчо Начев посочва, че в момента 47% от парите за здравеопазване идват директно от джоба на пациента. "Страшното обаче е, че по неофициални данни 50% от тези пари са нерегламентирани. Когато допълнителното заплащане е регламентирано, хората знаят за какво дават парите си", е неговото мнение.</p>
      <p>Специалистът казва, че въпреки <a href="https://www.dnevnik.bg/zdrave/2019/10/22/3979780_s_234_mln_lv_poveche_za_bolnichno_lechenie_predvijda/">поредното увеличаване на парите за здраве</a> в бюджета догодина при сегашната ситуация никаква промяна или подобрение в здравеопазването не могат да се очакват.</p>
      <p>"В продължение на години виждаме как системно се увеличава финансирането, а дори не може да говорим за качество, защото никой не го следи. Няма елемент, който да ни каже какво е качеството на здравеопазването. Освен това не намалява и неудовлетворението. Недоволни са и лекарите, и пациентите", обобщава проф д-р Генчо Начев.</p>
    </article>
  </body>
</html>