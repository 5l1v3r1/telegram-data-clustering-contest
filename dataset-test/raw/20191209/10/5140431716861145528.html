<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.icreatemagazine.nl/hardware/mac-pro/"/>
    <meta property="og:site_name" content="iCreate"/>
    <meta property="article:published_time" content="2019-12-09T10:36:00+00:00"/>
    <meta property="og:title" content="Mac Pro"/>
    <meta property="og:description" content="De Mac Pro is Apple's krachtigste Mac, bedoeld voor professioneel gebruik. Een overzicht van alle features, specificaties en prijzen van de Mac Pro 2019."/>
  </head>
  <body>
    <article>
      <h1>Mac Pro</h1>
      <address><time datetime="2019-12-09T10:36:00+00:00">09 Dec 2019, 10:36</time> by <a rel="author">Sven Lamers</a></address>
      <ul>
        <li>
          <a href="https://www.icreatemagazine.nl/hardware/mac-pro/#inleiding">Inleiding</a>
        </li>
        <li>
          <a href="https://www.icreatemagazine.nl/hardware/mac-pro/#professioneel-design">Professioneel design</a>
        </li>
        <li>
          <a href="https://www.icreatemagazine.nl/hardware/mac-pro/#professionele-specs">Professionele specs</a>
        </li>
        <li>
          <a href="https://www.icreatemagazine.nl/hardware/mac-pro/#professionele-grafische-kaart">Professionele grafische kaart</a>
        </li>
        <li>
          <a href="https://www.icreatemagazine.nl/hardware/mac-pro/#pro-display-xdr">Pro Display XDR</a>
        </li>
        <li>
          <a href="https://www.icreatemagazine.nl/hardware/mac-pro/#beschikbaarheid-en-prijs-mac-pro">Beschikbaarheid en prijs Mac Pro</a>
        </li>
        <li>
          <a href="https://www.icreatemagazine.nl/hardware/mac-pro/#beschikbaarheid-en-prijs-pro-display-xdr">Beschikbaarheid en prijs Pro Display XDR</a>
        </li>
      </ul>
      <p>Op 10 december 2019 verschijnt er een nieuwe Mac Pro. De krachtigste Mac van Apple werd al aangekondigd in juni, tijdens de WWDC-keynote. Het is voor het eerst sinds 2013 dat er een nieuwe versie van de Mac Pro verschijnt en hij wordt compleet anders dan zijn voorganger – het is nog steeds wel dé Mac voor professionele gebruikers.</p>
      <figure>
        <iframe src="https://www.youtube.com/embed/wl4Hg23RQHQ" width="587" height="330" data-service="Youtube" scrolling="no"/>
      </figure>
      <p>Het zwarte ‘prullenbak’-design is verleden tijd, de nieuwe Mac Pro lijkt weer op zijn grootvader die in 2013 uit de verkoop ging. Dat betekent: een tower-ontwerp zoals je dat kent van traditionele computers. Maar dat is ook het enige wat deze Mac daarmee gemeen heeft. Het is een beest van een machine – de snelste Mac aller tijden – en stijlvol ook nog.</p>
      <h3><anchor name="professioneel-design"/>Professioneel design</h3>
      <p>Het ontwerp van de Mac Pro is geniaal. De voorkant bestaat net als bij de eerste Mac Pro uit metaal met gaatjes erin. Sommigen beweren dat het eruitziet als grote kaasrasp, wij vinden het juist mooi industrieel. De zijkanten hebben geen gaten. Aan de onderkant kun je in plaats van de voetjes ook wieltjes vastmaken zodat de Pro gemakkelijk verplaatst. De behuizing kun je gewoon optillen, waardoor je van alle kanten bij de interne onderdelen kunt. Deze worden vastgemaakt aan een stalen frame.</p>
      <figure>
        <img src="https://www.icreatemagazine.nl/app/uploads/2019/10/Mac-Pro-1024x640.jpg"/>
      </figure>
      <h3><anchor name="professionele-specs"/>Professionele specs</h3>
      <p>Als processor gebruikt Apple een gloednieuwe Intel Xeon met 28 kernen. Je kunt er tot 1,5 TB aan werkgeheugen inbouwen, dankzij twaalf DIMM-slots met 2933 MHz. Een veelgehoorde klacht over de oude Mac Pro was beperkte uitbreidbaarheid. Daar heeft Apple iets aan gedaan. Er zijn acht interne PCIe-aansluitingen die je voor alle mogelijke uitbreidingen kunt gebruiken. Dankzij een (optionele) I/O-kaart rust je de Mac Pro bijvoorbeeld uit met een heleboel aansluitingen: 2x 10 GB ethernet, 2x Thunderbolt 3, 2x usb-a, en zelfs een 3,5 mm audio-jack.</p>
      <h3><anchor name="professionele-grafische-kaart"/>Professionele grafische kaart</h3>
      <p>Als grafische kaart gebruikt de nieuwe Pro een AMD Radeon Pro Vega II met 32 GB werkgeheugen. Als je wilt, kun je zelfs nog een tweede Radeon Pro Vega II inbouwen, voor dubbel zo snelle prestaties. Ten slotte heeft Apple zelf nog de Afterburner-kaart ontworpen, die speciaal ontwikkeld is voor videobewerking. Met deze zogeheten ‘FGPA’ kan de Mac Pro drie 8K ProRes RAW-streams of twaalf 4K-streams tegelijk weergeven. Hij heeft zijn ‘Pro’ naam dus echt verdiend.</p>
      <h3><anchor name="pro-display-xdr"/>Pro Display XDR</h3>
      <figure>
        <img src="https://www.icreatemagazine.nl/app/uploads/2019/11/mac-pro-xdr-1024x753.jpg"/>
      </figure>
      <p>Tegelijkertijd met de Mac Pro werd het Pro Display XDR aangekondigd. Het Pro Display XDR heeft een Retina 6K-resolutie met 6016 x 3384 pixels op een 32-inch scherm. De randen zijn dun (9 mm) en de kijkhoek is 25 keer beter dan bij gewone LCD-displays. Leuk voor professionals: het glanzende scherm heeft een bijzondere anti-reflectieve coating.</p>
      <p>Uiteraard zijn ook de andere specificaties van de Pro Display XDR absoluut ‘pro’. Ondersteuning voor de brede kleurruimte P3, met 10-bit kleurdiepte en een helderheid van 1000 Nits. Tijdelijk kun je de helderheid zelfs verhogen naar 1600 Nits. Daarnaast is het Pro Display speciaal ontworpen om HDR-content weer te geven: de contrastverhouding bedraagt 1.000.000:1. Dit zorgt ervoor dat zowel lichte als donkere delen van het scherm, en alles daartussenin, perfect wordt weergegeven. Vandaar ook de naam XDR. Het is geen ‘High Dynamic Range’ (HDR), maar ‘Extreme Dynamic Range’.</p>
      <h3><anchor name="beschikbaarheid-en-prijs-mac-pro"/>Beschikbaarheid en prijs Mac Pro</h3>
      <p>De Mac Pro komt op 10 december Er is tot nu toe alleen een Amerikaanse instapprijs bekend, die bedraagt 5999 dollar. De instapprijs, dus: volgens de eerste schattingen kan een compleet uitgeruste Mac Pro misschien wel de grens van 50.000 dollar overschrijden. Echt een Mac voor professionals dus.</p>
      <h3><anchor name="beschikbaarheid-en-prijs-pro-display-xdr"/>Beschikbaarheid en prijs Pro Display XDR</h3>
      <p>De Pro Display XDR kost 4999 dollar. De speciale versie met de matte nano-textuur scherm kost zelfs 5999 dollar. En let op: voor deze prijs krijg je alléén het scherm; de voet of muurhouder zijn niet inbegrepen. En deze koop je er ook niet zomaar bij, met een prijs van respectievelijk 999 en 199 dollar.</p>
      <table bordered="">
        <tr>
          <td>
            <pic src="https://www.fnl.nl/media/catalog/product/cache/926507dc7f93631a094422215b778fe0/i/c/ic19114.jpg" height="100"/>
          </td>
          <td><a href="https://www.icreatemagazine.nl/uitgaven/icreate-114/">iCreate 114<br/></a>iPhone snel leeg? 31 tips!<br/><a href="https://www.fnl.nl/computer-tech/icreate/nabestellen/icreate-114.html?utm_source=ic&amp;utm_medium=uitgave">Bestel nu</a> | <a href="https://lees.icreatemagazine.nl/icreate-najaarsactie/abonnementsduur/">Abonneren</a></td>
        </tr>
      </table>
    </article>
  </body>
</html>