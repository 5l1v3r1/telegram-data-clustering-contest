<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/na-berdjanshhini-vshanovano-pam-jat-mahnovciv-shho-zaginuli-u-borotbi-z-bilogvardijcjami/"/>
    <meta property="og:site_name" content="МИГ"/>
    <meta property="article:published_time" content="2019-12-09T10:50:25+00:00"/>
    <meta property="og:title" content="На Бердянщині вшановано пам'ять махновців, що загинули у боротьбі з білогвардійцями"/>
    <meta property="og:description" content="У селі Осипенко (колишня Новоспасівка) Бердянського району урочисто відкрито пам’ятний хрест воїнам армії Нестора Махна, які загинули у березні 1919 року у боротьбі з російськими білогвардійцями, – повідомляє департамент інформаційної діяльності та комунікацій з громадськістю Запорізької ОДА.  Наших"/>
  </head>
  <body>
    <article>
      <h1>На Бердянщині вшановано пам'ять махновців, що загинули у боротьбі з білогвардійцями</h1>
      <address><time datetime="2019-12-09T10:50:25+00:00">09 Dec 2019, 10:50</time> by <a rel="author" href="https://mig.com.ua/author/anna/" target="_blank">Анна Чуприна</a></address>
      <p>У селі Осипенко (колишня Новоспасівка) Бердянського району урочисто відкрито пам’ятний хрест воїнам армії Нестора Махна, які загинули у березні 1919 року у боротьбі з російськими білогвардійцями, – повідомляє департамент інформаційної діяльності та комунікацій з громадськістю Запорізької ОДА.  Наших земляків увічнили в рамках обласного проекту «Місця пам’яті Української революції 1917-1921 років» за активної підтримки керівництва громади, фермерів та підприємців.</p>
      <p>Директор краєзнавчого музею Олег Будяк розповів, що с. Новоспасівка було одним із центрів повстанського руху у нашій області. Народну армію очолили Трифон Вдовиченко та Василь Куриленко, які у вересні 1918 року приєдналися до Нестора Махна. За кілька місяців село окупували загони генерала Денікіна. Розпочався терор, конфіскація та примусова мобілізація до білої армії.</p>
      <p>На початку березня 1919 року новоспасівці вибили окупантів із села та згуртувалися для самооборони. Повстання очолив Пилип Гончаренко, до нього приєдналися жителі Миколаївки, Петрівки, Деревецького та Новотроїцького. За кілька днів денікінську владу на Бердянщині було повалено.</p>
      <p>Урочиста церемонія прощання з 18 загиблими героями відбулася у квітні 1919 року в центрі села. У військовому строю останню данину шани побратимам віддали Нестор Махно та його начальник штабу Віктор Білаш. Повстанців поховали у братській могилі.</p>
      <p>Перший пам’ятник тут установили ще за радянських часів. Щоб обійти пильний ідеологічний нагляд, монумент присвятили начебто загиблим червоногвардійцям. Через сто років імена героїв нарешті повернулися.</p>
      <p>Учасників церемонії відкриття привітали сільський голова Валентин Смага, нащадок одного з повстанців Віталій Білаш, ветеран АТО Валерій Кутовий та волонтер Української армії Анетта Омельченко. Керівник громадської організації «Легіон свободи» Микола Тюркеджи передав у дар музею телефон та годинник видатного земляка, воїна АТО Володимира Зюзя, який віддав життя за Україну влітку 2014 року в бою з терористами на Луганщині.</p>
      <p>Освячення пам’ятника провели священики Православної Церкви України протоієрей Василь та отець Святослав. Полеглих захисників України вшанували хвилиною мовчання та запаленням свічок.</p>
    </article>
  </body>
</html>