<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468857/%DA%A9%D8%A7%D8%B1%D8%A8%D8%B1%D8%A7%D9%86-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D9%85%D8%B1%D8%A7%D9%82%D8%A8-%D8%A8%D8%A7%D8%B4%D9%86%D8%AF-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D8%B1%D8%A7%DB%8C-%D8%A7%D8%AD%D8%B6%D8%A7%D8%B1-%D8%A7%D9%81%D8%B1%D8%A7%D8%AF-%D8%A7%DB%8C%D9%85%DB%8C%D9%84"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T10:05:33+00:00"/>
    <meta property="og:title" content="کاربران فضای مجازی مراقب باشند؛ پلیس فتا برای احضار افراد ایمیل نمی‌فرستد"/>
    <meta property="og:description" content="رئیس مرکز تشخیص و پیشگیری از جرائم سایبری پلیس فتا در خصوص ارسال ایمیل تحت نام و نشان پلیس فتا به کاربران هشدار داد."/>
  </head>
  <body>
    <article>
      <h1>کاربران فضای مجازی مراقب باشند؛ پلیس فتا برای احضار افراد ایمیل نمی‌فرستد</h1>
      <h2>رئیس مرکز تشخیص و پیشگیری از جرائم سایبری پلیس فتا در خصوص ارسال ایمیل تحت نام و نشان پلیس فتا به کاربران هشدار داد.</h2>
      <address>
        <time datetime="2019-12-09T10:05:33+00:00">09 Dec 2019, 10:05</time>
      </address>
      <p>به گزارش همشهری آنلاین به نقل از تسنیم، سرهنگ علی‌محمد رجبی رئیس مرکز تشخیص و پیشگیری از جرائم سایبری <a href="https://www.hamshahrionline.ir/news/201300/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%BE%D9%84%DB%8C%D8%B3-%D9%81%D8%AA%D8%A7">پلیس فتا </a>با اشاره به ارسال ایمیل تحت نام و نشان پلیس فتا برای برخی افراد در روزهای اخیر، اظهار کرد: ارسال این ایمیل‌ها توسط پلیس فتا نبوده و شهروندان فریب آنها را نخورند.</p>
      <p>سرهنگ رجبی گفت: ایمیل پلیس فتا تحت سرورهای خود این پلیس است و پلیس فتا هیچ‌گونه ایمیلی تحت سرویس‌دهنده‌های دیگر مانند <a href="https://www.hamshahrionline.ir/news/30825/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%DA%AF%D9%88%DA%AF%D9%84">Gmail </a>, <a href="https://www.hamshahrionline.ir/news/43210/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%85%D9%88%D8%AA%D9%88%D8%B1-%D8%AC%D8%B3%D8%AA%D8%AC%D9%88%DB%8C-%DB%8C%D8%A7%D9%87%D9%88">Yahoo </a>, hotmail یا سایر میل‌سرورها ندارد و به هیچ عنوان کاربران را با ایمیل برای پاسخگویی در خصوص عملکرد خود در فضای سایبری احضار نمی‌کند.</p>
      <p>وی افزود: در صورت نیاز به احضار کاربران برای پاسخگویی در مورد اعمال‌شان در فضای سایبری، این دعوت که به درخواست مراجع قضایی است، به صورت کتبی به منزل کاربران ارسال می‌شود. البته این رویه نه‌ تنها برای کاربران حقیقی بلکه کاربران حقوقی مثل شرکت‌ها، نهادها و دستگاه‌های اجرایی نیز وجود دارد و به صورت اظهاریه کتبی به محل آنها ارسال می‌شود.</p>
      <p>رئیس مرکز تشخیص و پیشگیری از جرائم سایبری پلیس فتا یادآور شد: راهکارهای تشخیص اصالت ایمیل‌های ارسالی در سایت پلیس فتا موجود است و شهروندان می‌توانند با مطالعه آنها اطلاعات خوبی کسب کنند.</p>
      <p>سرهنگ رجبی به هم‌وطنان توصیه کرد در صورت دریافت تماس‌های مشکوک، آنها را از طریق سایت پلیس فتا به آدرس www.Cyberpolice.ir با این پلیس در میان بگذارند.</p>
    </article>
  </body>
</html>