<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/689153/friki-sta-farsala-zontanepse-xana-ston-areio-pago-i-dolofonia-tou"/>
    <meta property="og:site_name" content="enikos.gr"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="Φρίκη στα Φάρσαλα: &quot;Ζωντάνεψε&quot; ξανά στον Άρειο Πάγο η δολοφονία του 2011 - Πότισε πετρέλαιο την ερωμένη του και την έκαψε ζωντανή"/>
    <meta property="og:description" content="Το χρονικό του φρικτού εγκλήματος που έγινε στα Φάρσαλα το ..."/>
  </head>
  <body>
    <article>
      <h1>Φρίκη στα Φάρσαλα: "Ζωντάνεψε" ξανά στον Άρειο Πάγο η δολοφονία του 2011 - Πότισε πετρέλαιο την ερωμένη του και την έκαψε ζωντανή</h1>
      <address>
        <time datetime="2019-12-09T10:25:00+00:00">09 Dec 2019, 10:25</time>
      </address>
      <p>Το χρονικό του στυγερού εγκλήματος που έγινε στα <a href="http://www.enikos.gr/society/677791/tavros-travmatise-70chrono-sta-farsala">Φάρσαλα </a>το 2011, αναβίωσε στον Άρειο Πάγο. Πρόκειται για τη φρικτή δολοφονία της 26χρονης Μαριάννας, η οποία είχε καεί ζωντανή όταν το ερωτικό πάθος 78χρονου για την κατά 45 χρόνια μικρότερη ερωμένη του τον οδήγησε να «οπλίσει» τα χέρια του με το μπιτόνι πετρελαίου της σόμπας επειδή εκείνη αποφάσισε να φύγει στο εξωτερικό με τον αρραβωνιαστικό της.</p>
      <p>Οι αεροπαγίτες επικύρωσαν την απόφαση του Μικτού Ορκωτού Εφετείου, με την οποία ο 79χρονος είχε καταδικαστεί σε ισόβια για ανθρωποκτονία από πρόθεση σε ήρεμη ψυχική κατάσταση, ωστόσο ανέπεμψαν την υπόθεση στο Εφετείο ως προς το σκέλος της επιδίκασης χρηματικής ικανοποίησης για ψυχική οδύνη στους πολιτικώς ενάγοντες συγγενείς.</p>
      <p>
        <b>Η κόρη του παπά που εγκαταλείφθηκε</b>
      </p>
      <p>Από μικρή ηλικία, σύμφωνα με την εφημερίδα Espresso, η κοπέλα αντιμετώπιζε ενδοοικογενειακά προβλήματα, καθώς ο ιερέας πατέρας της συμπεριφερόταν άσχημα τόσο στην ίδια όσο και στη μητέρα της. Όταν ο κληρικός χάθηκε ξαφνικά το 1999, χωρίς να αφήσει πίσω του ίχνη, τη φροντίδα της ανέλαβε ο παππούς. Επειδή, όμως, ήταν πολύ αυστηρός και ενίοτε βίαιος, η 14χρονη τότε Μαριάννα αποφάσισε να διακόψει το σχολείο και άρχισε να εργάζεται σε ένα τσιπουράδικο.</p>
      <p>Εκεί, δύο χρόνια αργότερα, η 16 ετών πλέον Μαριάννα, γνώρισε τον 79χρονο πρώην οδηγό, ο οποίος τότε διένυε το 61° έτος της ηλικίας του και λίγο καιρό αργότερα αποφάσισε να μετακομίσει στο σπίτι του. Ο 79χρονος ανέλαβε εξ ολοκλήρου τα έξοδα της ανήλικης φιλοξενούμενής του, ενώ στην πορεία ανέπτυξε μαζί της ερωτικές σχέσεις που στην πορεία, πήραν μορφή πλήρους εξάρτησης.</p>
      <p>Το 2005 και σε ηλικία 20 ετών πλέον, γνώρισε έναν 36χρονο και δύο μήνες αργότερα αποφάσισαν να συζήσουν στο πατρικό του σπίτι. Όταν το ζευγάρι αποφάσισε να αρραβωνιαστεί, ο κατά 45 χρόνια μεγαλύτερος εραστής της μετακόμισε κοντά τους για να μπορεί να ελέγχει τις κινήσεις τους. Ούτε τότε όμως, η 20χρονη σταμάτησε να τον βλέπει, παρά συνέχισε να έχει σεξουαλικές επαφές κάτω από τη μύτη του αρραβωνιαστικού της.</p>
      <p>Μάλιστα, ο "πρώην" συνέδραμε στο ζευγάρι οικονομικά, είχε καθημερινή τηλεφωνική επικοινωνία με τη νεαρή κοπέλα, η οποία του εκμυστηρευόταν, κάθε πρόβλημα που είχε με τον αρραβωνιαστικό της.</p>
      <p>
        <b>Άτυπος κηδεμόνας</b>
      </p>
      <p>Ο αρραβωνιαστικός της για καιρό ανεχόταν την εξάρτησή της από τον άτυπο κηδεμόνα της, κυρίως λόγω των υλικών παροχών του. Κάποια στιγμή, όμως, αποφάσισε να απαλλαγεί από αυτόν, προτείνοντας στην άτυχη κοπέλα να φύγουν στο εξωτερικό και να κάνουν μία νέα αρχή.</p>
      <p>Ωστόσο, ο 79χρονος όταν είδε ότι οι πιέσεις που ασκούσε στην ερωμένη του να μη φύγει στο εξωτερικό με τον αρραβωνιαστικό της, αποφάσισε ότι αφού δεν θα μπορούσε να την έχει ο ίδιος, να μην την έχει κανείς.</p>
      <p>Έτσι, στις 3 Φεβρουαρίου 2011 πήγε στη μονοκατοικία που διέμενε η 26χρονη με τον αρραβωνιαστικό της, άρχισε να την κτυπά με τα χέρια του, στο πρόσωπο και στο σώμα της, ενώ την εξανάγκασε να πιει πετρέλαιο από το μπιτόνι που υπήρχε για τη σόμπα. Στη συνέχεια, την περιέλουσε με το υπόλοιπο πετρέλαιο και της έβαλε φωτιά.</p>
      <p>Τη μακάβρια ανακάλυψη του απανθρακωμένου πτώματος έκανε ο 42χρονος μνηστήρας της 26χρονης, ο οποίος μπαίνοντας στο σπίτι βρήκε την αρραβωνιαστικιά του νεκρή στο πάτωμα.</p>
      <p>Πηγή: ESPRESSO</p>
      <related>
        <h4>σχετικά άρθρα</h4>
        <a href="http://www.enikos.gr/society/688092/synelifthi-o-gios-tou-ilikiomenou-pou-vrethike-nekros-sto-spiti-t%0A%20%20%20%20%0A"/>
        <a href="http://www.enikos.gr/society/686043/apofylakistike-i-39chroni-pou-katigoreitai-gia-ton-fono-ilikiomen%0A%20%20%20%20%0A"/>
        <a href="http://www.enikos.gr/society/685226/etsi-egine-to-agrio-egklima-stin-ithaki-ti-dilose-i-idioktitria-t%0A%20%20%20%20%0A"/>
        <a href="http://www.enikos.gr/society/685124/nees-plirofories-gia-tin-agria-dolofonia-stin-ithaki%0A%20%20%20%20%0A"/>
        <a href="http://www.enikos.gr/society/685031/agrio-egklima-stin-ithaki-54chronos-xylokopise-mechri-thanatou-40%0A%20%20%20%20%0A"/>
        <a href="http://www.enikos.gr/society/684677/synelifthi-o-ktinotrofos-pou-skotose-kynigo-sto-bali-mylopotamou%0A%20%20%20%20%0A"/>
        <a href="http://www.enikos.gr/society/683562/pelatis-o-drastis-tis-dolofonias-tou-idioktiti-kantinas-stin-kava%0A%20%20%20%20%0A"/>
        <a href="http://www.enikos.gr/society/683239/dolofonia-24chronis-sti-mytilini-isovia-choris-elafryntika-ston-e%0A%20%20%20%20%0A"/>
        <a href="http://www.enikos.gr/society/689108/mani-tin-tetarti-apologeitai-gia-tin-aselgeia-stin-12chroni-o-pap%0A%20%20%20%20%0A"/>
      </related>
    </article>
  </body>
</html>