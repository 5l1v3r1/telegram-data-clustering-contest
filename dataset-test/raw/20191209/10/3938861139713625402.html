<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zakonoproektom-2543-zrobleno-pershij-krok-dlya-virishennya-problemi-na-rinku-zelenoyi-energetiki-deputat/942097"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T10:58:00+00:00"/>
    <meta property="og:title" content="Законопроектом 2543 зроблено перший крок для вирішення проблеми на ринку зеленої енергетики - депутат"/>
    <meta property="og:description" content="Депутати зареєстрували у Верховній Раді законопроект, який знижує фінансове навантаження на держбюджет, дозволить розвивати зелену енергетику та захистить інвесторів в економіку України. Про це написала народний депутат України, член фракції &quot;Голос&quot; Леся Василенко на своїй сторінці в ..."/>
  </head>
  <body>
    <article>
      <h1>Законопроектом 2543 зроблено перший крок для вирішення проблеми на ринку зеленої енергетики - депутат</h1>
      <address><time datetime="2019-12-09T10:58:00+00:00">09 Dec 2019, 10:58</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942097_w_300.jpg?v=0"/>
        <figcaption>Депутати зареєстрували законопроект, який дозволить подальше озеленення енергетичної сфери та захист інвесторів в Україні</figcaption>
      </figure>
      <p>Депутати зареєстрували у Верховній Раді законопроект, який знижує фінансове навантаження на держбюджет, дозволить розвивати зелену енергетику та захистить інвесторів в економіку України.</p>
      <p>Про це написала народний депутат України, член фракції "Голос" Леся Василенко на своїй сторінці в <a href="https://www.facebook.com/639685376/posts/10163492674960377?sfns=mo">Facebook</a>.</p>
      <p>"Перший крок до вирішення проблеми на ринку зеленої енергетики зроблено! Зареєстрували сьогодні законопроект №2543, який дозволить подальше озеленення енергетичної сфери та захист інвесторів в Україні", - написала Василенко.</p>
      <p>Депутат нагадала, що завдяки встановленому спеціальному тарифу для виробників електроенергії з відновлювальних джерел Україна змогла залучити в розвиток галузі майже 2 мільярди євро іноземних інвестицій. Проте, на її думку, непродумана та несистемна політика колишньої влади, привела до критичної ситуації на енергетичному ринку України, яка не дозволяє далі ефективно розвивати зелену енергетику.</p>
      <p>"Щоб вийти з кризи держава зараз має зменшити фінансове навантаження, яке виникло через зелені тарифи. В той же час має бути запроваджений механізм подальшого стимулювання інвестицій у чисті технології", - зазначила Василенко.</p>
      <p>Вона вважає, що запропонований членами Комітету Ради з економічного розвитку законопроект "Про внесення змін у деякі закони України щодо покращення інвестиційного клімату у сфері відновлювальної енергетики" (№2543) дозволить державі дотриматись зобов'язань перед інвесторами і в той же час зменшити навантаження через виплати за "зеленим" тарифом на ринку енергетики.</p>
      <p>"Якщо коротко, цей законопроект:</p>
      <p>- дозволяє Україні дотриматись зобов'язань взятих перед міжнародною спільнотою та майбутніми поколіннями щодо декарбонізації економіки;<br/>- захищає Україну від міжнародних арбітражів та претензій міжнародних інвесторів щодо порушених умов договорів;<br/>- зменшує навантаження через виплати на ринку зеленої енергетики, економлячи 2,4 млрд грн вже з наступного року", - повідомила Василенко.</p>
      <blockquote>Нагадаємо, проект закону "Про внесення змін у деякі закони України щодо покращення інвестиційного клімату у сфері відновлювальної енергетики" (№2543) зареєстрований у Верховній Раді 6 грудня 2019 року. За словами одного зі співавторів законопроекту, - депутата Людмили Буймістер – в ньому передбачається добровільне зниження "зеленого" тарифу.</blockquote>
    </article>
  </body>
</html>