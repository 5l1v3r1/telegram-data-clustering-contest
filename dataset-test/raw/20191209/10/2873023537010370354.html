<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/kybernisi/222391_thema-stis-bryxelles-oi-toyrkikes-prokliseis"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T10:26:16+00:00"/>
    <meta property="og:title" content="Θέμα στις Βρυξέλλες οι τουρκικές προκλήσεις"/>
    <meta property="og:description" content="Ο Νίκος Δένδιας θα συμμετάσχει στο Συμβούλιο Εξωτερικών Υποθέσεων της Ε.Ε. όπου θα συζητηθεί η υπογραφή του μνημονίου συνεργασίας Λιβύης-Τουρκίας ● Ανιστόρητο παραλήρημα του τουρκικού ΥΠΕΞ ενάντια στον Κυριάκο Μητσοτάκη."/>
  </head>
  <body>
    <article>
      <h1>Θέμα στις Βρυξέλλες οι τουρκικές προκλήσεις</h1>
      <address><time datetime="2019-12-09T10:26:16+00:00">09 Dec 2019, 10:26</time> by <a rel="author">Γιάννης Μπασκάκης</a></address>
      <p>
        <b>Ο Νίκος Δένδιας θα συμμετάσχει στο Συμβούλιο Εξωτερικών Υποθέσεων της Ε.Ε. όπου θα συζητηθεί η υπογραφή του μνημονίου συνεργασίας Λιβύης-Τουρκίας ● Ανιστόρητο παραλήρημα του τουρκικού ΥΠΕΞ ενάντια στον Κυριάκο Μητσοτάκη.</b>
      </p>
      <p>Συνεχίζεται το τεταμένο κλίμα μεταξύ Αθήνας και Αγκυρας στον απόηχο της κλιμάκωσης της προκλητικότητας της Τουρκίας με την υπογραφή του τουρκο-λιβυκού μνημονίου κατανόησης περί «θαλάσσιων δικαιοδοσιών». Τελευταίο επεισόδιο στο κάδρο της έντασης ήταν η νέα προσωπική επίθεση του τουρκικού υπουργείου Εξωτερικών προς τον Κυριάκο Μητσοτάκη, με αφορμή την παρουσία και τις σχετικές δηλώσεις του στο Διεθνές Συνέδριο της Παμποντιακής Ομοσπονδίας Ελλάδος με θέμα τη «συμπλήρωση 100 ετών από τη Γενοκτονία των Ελλήνων του Πόντου», την περασμένη Παρασκευή.</p>
      <p>Ειδικότερα, ο εκπρόσωπος του τουρκικού ΥΠΕΞ, Χαμί Ακσόι, θέλησε να οξύνει το κλίμα και αφού χαρακτήρισε «αβάσιμους, ψευδείς και συκοφαντικούς εχθρικούς ισχυρισμούς απέναντι στην τουρκική ιστορία» τις δηλώσεις του Κυρ. Μητσοτάκη, είπε ότι «η ελληνική ηγεσία δεν μπορεί να ξεχάσει ότι τους ρίξαμε στο Αιγαίο», ενώ έκανε λόγο για «αποζημίωση στους Τούρκους για τις σφαγές και τις φρικαλεότητες που διέπραξε ο ελληνικός στρατός κατά την εισβολή στην Ανατολία». Το ελληνικό ΥΠΕΞ απάντησε, μέσω του εκπροσώπου του Αλέξανδρου Γεννηματά, ότι «η διαρκής προσπάθεια της Τουρκίας να διαστρεβλώσει ιστορικά γεγονότα προκαλεί θλίψη και την εκθέτει. Οπως και η χρήση, από πλευράς της, ανοίκειων εκφράσεων. Δεν θα την ακολουθήσουμε».</p>
      <p>Σε αυτό το κλίμα ο υπουργός Εξωτερικών Νίκος Δένδιας μεταβαίνει σήμερα στις Βρυξέλλες για να συμμετάσχει στο Συμβούλιο Εξωτερικών Υποθέσεων της Ευρωπαϊκής Ενωσης, όπου στην ημερήσια διάταξη αναμένεται να βρεθούν οι πρόσφατες εξελίξεις στη Λιβύη και ειδικότερα η υπογραφή του μνημονίου Λιβύης και Τουρκίας. Παράλληλα θα συζητηθούν και ζητήματα διεθνούς και περιφερειακού ενδιαφέροντος, όπως η κατάσταση στο Ιράν και στη Βολιβία, καθώς και οι ευρωαφρικανικές σχέσεις.</p>
      <p>Αξίζει εδώ να σημειωθεί η θετική πρωτοβουλία του κ. Δένδια να διοργανώσει, στο περιθώριο των εργασιών του Συμβουλίου Εξωτερικών Υποθέσεων, άτυπο πρωινό εργασίας των υπουργών Εξωτερικών της Ε.Ε., με προσκεκλημένους τον υπουργό Εξωτερικών της Βόρειας Μακεδονίας, Νίκολα Ντίμιτροφ, καθώς και τον ασκούντα χρέη υπουργού Εξωτερικών της Αλβανίας, Γκεντ Τσεκάι, όπου στο επίκεντρο θα βρεθεί η ενταξιακή προοπτική των δύο χωρών μετά το γαλλικό βέτο. Γεγονός το οποίο η ελληνική κυβέρνηση είχε αρχικά αντιμετωπίσει με αμηχανία.</p>
      <h3>Αναφορά στον ΟΗΕ</h3>
      <p>Αναφερόμενος στο τουρκο-λιβυκό μνημόνιο, ο Ν. Δένδιας δήλωσε (ΑΝΤ1) ότι η Λιβύη εκβιάστηκε από την Αγκυρα για να υπογράψει το μνημόνιο, αναφέροντας χαρακτηριστικά ότι «η κυβέρνηση της Τρίπολης εκβιαζόμενη από την Τουρκία εξαιτίας προφανώς των προωθήσεων των δυνάμεων του στρατηγού Χαφτάρ τις τελευταίες μέρες υπέγραψε το κείμενο», επισημαίνοντας ότι «η χώρα μας θα ετοιμάσει σχετική νότα, η οποία θα επιδοθεί στα Ηνωμένα Εθνη και θα πάρει όλα εκείνα τα μέτρα στο πλαίσιο του διεθνούς δικαίου και του δικαίου της θάλασσας, με το οποίο θα καταδειχθεί η απόλυτη κενότητα του περιεχομένου του».</p>
      <p>Ο υπουργός Εξωτερικών δήλωσε ακόμα ότι «η Ελλάδα είναι χώρα φιλειρηνική, επιδιώκει φιλικές σχέσεις με όλους τους γείτονές της και με την Τουρκία, δεν πιστεύει στην επίλυση των διαφορών διά της βίας και δεν πιστεύει στην πολιτική των κανονιοφόρων. Ομως αυτό δεν σημαίνει πως δεν έχει δυνατότητες και τη θέληση να προστατεύσει το εθνικό της έδαφος και τον εθνικό της χώρο», προσθέτοντας ότι «η Τουρκία, με την πολιτική την οποία ασκεί, έχει καταφέρει να έχει πρόβλημα σε όλα της τα σύνορα. Δεν υπάρχει ένας από τους γείτονές της με τον οποίο η Τουρκία να μην έχει προβλήματα».</p>
      <p>Τέλος, στην Αθήνα θα βρεθεί την Πέμπτη ο πρόεδρος της λιβυκής Βουλής των Αντιπροσώπων Αγκίλα Σάλεχ Ισα Γκουαϊντέρ, κατόπιν πρόσκλησης του προέδρου της Βουλής των Ελλήνων Κωνσταντίνου Τασούλα, με τη συνάντηση στο μέγαρο της Βουλής να έχει βέβαια φόντο το τουρκο-λιβυκό μνημόνιο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/kybernisi/222107_syneheia-sto-kybernitiko-alaloym-me-ta-metra-oikodomisis-empistosynis"/>
        <a href="https://www.efsyn.gr/politiki/kybernisi/221555_synantiseis-koryfis-gia-mitsotaki-sto-exoteriko"/>
        <a href="https://www.efsyn.gr/politiki/kybernisi/217942_i-dynamiki-epistrofi-toy-kosta-karamanli"/>
        <a href="https://www.efsyn.gr/politiki/kybernisi/216781_kalei-tin-toyrkia-na-akoloythisei-diethnes-dikaio"/>
        <a href="https://www.efsyn.gr/node/216669"/>
        <a href="https://www.efsyn.gr/politiki/kybernisi/214992_taxidi-me-epikentro-tin-toyrkia"/>
      </related>
    </article>
  </body>
</html>