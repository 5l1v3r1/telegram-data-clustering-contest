<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kun.uz/news/2019/12/09/meksikaning-argentinadagi-elchisi-dokondan-kitob-ogirlaganlikda-ayblanmoqda"/>
    <meta property="og:site_name" content="Kun.uz"/>
    <meta property="article:published_time" content="2019-12-09T10:32:00+00:00"/>
    <meta property="og:title" content="Мексиканинг Аргентинадаги элчиси дўкондан китоб ўғирлаганликда айбланмоқда"/>
    <meta property="og:description" content="Мексиканинг Аргентинадаги элчиси Оскар Рикардо Валеро Буэнос-Айресдаги дўкондан китоб ўғирлаганликда айбланаётгани сабабли ортга чақиртириб олинади."/>
  </head>
  <body>
    <article>
      <h1>Мексиканинг Аргентинадаги элчиси дўкондан китоб ўғирлаганликда айбланмоқда</h1>
      <address>
        <time datetime="2019-12-09T10:32:00+00:00">09 Dec 2019, 10:32</time>
      </address>
      <figure>
        <img src="https://storage.kun.uz/source/4/DdU19xyaiW84DeFOhowrerbSuT1uM7fT.jpg"/>
      </figure>
      <p>Фото: AFP</p>
      <p>Мексиканинг Аргентинадаги элчиси Оскар Рикардо Валеро Буэнос-Айресдаги дўкондан китоб ўғирлаганликда айбланаётгани сабабли ортга чақиртириб олинади. Бу ҳақда Мексика ташқи ишлар вазири Марсело Эбрард маълум қилди.</p>
      <p>“Мен ахлоқ бўйича қўмитадан Аргентинадаги элчи билан боғлиқ воқеани ўрганишни илтимос қилдим. Элчи машҳур дўкондан китоб ўғирлашда айбланмоқда. Ҳозирча мен унга уйга қайтишга кўрсатма бердим”, деб айтган Эбрард. </p>
      <p>Аргентина пойтахтининг энг машҳур диққатга сазовор жойларидан саналувчи “Атенео” дўконида ўрнатилган кузатув камераси 76 ёшли элчи китобни газета орасига беркитиб олиб чиқмоқчи бўлганини қайд қилган. У дўкондан чиқишда қўриқчилар томонидан тўхтатилган ва полиция бўлимига етказилган. У ерда элчининг шахси аниқланиб, сўнгра қўйиб юборилган. </p>
      <p>“Агар видеоёзув чин бўлса, элчи зудлик билан бўшатилади. Ўзини ноҳалол тутишга мутлақ йўл қўйиб бўлмайди”, деб айтган Мексика ташқи ишлар вазири. </p>
      <p>Таъкидланишича, элчи ўз лавозимини жорий йилнинг августида бажаришга киришган. У дўкондан олиб чиқиб кетмоқчи бўлган китобнинг нархи 750 песо (12 доллар) туради.</p>
    </article>
  </body>
</html>