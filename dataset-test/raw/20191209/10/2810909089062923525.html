<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361386"/>
    <meta property="og:site_name" content="ПРИВРЕДА - РТРС"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="Сребреница јача привредне капацитете"/>
    <meta property="og:description" content="У Сребреници је посљедње двије године све више новоотворених фирми. Влада Републике Српске до сада је у инфраструктурне пројекте уложила више десетина милиона марака, а Влада Србије три милиона евра."/>
  </head>
  <body>
    <article>
      <h1>Сребреница јача привредне капацитете</h1>
      <address>
        <time datetime="2019-12-09T10:52:00+00:00">09 Dec 2019, 10:52</time>
      </address>
      <p>
        <i>У Сребреници је посљедње двије године све више новоотворених фирми. Влада Републике Српске до сада је у инфраструктурне пројекте уложила више десетина милиона марака, а Влада Србије три милиона евра.</i>
      </p>
      <p>У сребреничкој Фабрици за поцинчавање производња је све већа, а ускоро ће отворити нови погон за профилисање лимова, што ће повећати број радника за још тридесетак. Тренутно их је стотину запослених.</p>
      <p>Немања Стјепановић, технички директор Фабрике за поцинчавање, каже да они производе за аутоиндустрију и грађевинарство, а да 80 одсто својих производа пласирају на тржиште ЕУ, највише у Аустрију, Њемачку и Швајцарску.</p>
      <p>Радници у овој фабрици су више него задовољни примањима и обимом производње.</p>
      <p>Ведран Миладиновић наглашава да нема кашњења исплата, те да имају и 13 плату у јануару.</p>
      <p>- Регрес добијамо у јулу. Имамо плаћен превоз и топли оброк - рекао је Миладиновић.</p>
      <p>У индустријској зони Сребренице у посљедње двије године отворено је неколико нових погона.</p>
      <p>Бојан Ранкић, сувласник компаније Економикгруп, рекао је да они производе моделарне контејнере намијењене за грађевинарство и друге послове за смјештај радника.</p>
      <p>- Kомплетан обим производње се извози. Тренутно имамо 43 радника, а циљ нам је да убрзо и повећамо број запослених - рекао је Ранкић.</p>
      <p>У Сребреници нови развој привреде, ново вријеме, за разлику од оног кад су долазиле стотине милиона међународне и помоћи из ФБиХ, а мало тога је остало видљивог, кажу Сребреничани. Влада Републике Српске уложила је више десетина милиона марака у инфраструктуру, а Влада Србије три милиона евра. У посљедње двије године регистровано је шест нових предузећа.</p>
      <p>Младен Грујичић, начелник општине Сребреница, каже да су отворили један текстилни погон, што је веома важно како би било обезбијеђено да се запосле по два члана породице и остану да живе у Сребреници.</p>
      <p>Влада Српске је, између осталог, основала и Јавну установу Национални парк Дрина.</p>
      <p>Радомир Павловић, директор Националног парка Дрина, каже да ће парк погодовати развоју туризма, лова, риболова, али дјеловати на заштити средњевјековних градова и стећака.</p>
      <p>Овдје се и даље чека обнова Бање Губер што би био нови замајац у развоју овог краја који прате и апсурди, а један од њих је да немају пекару.</p>
      <p>Недим Смајић, предсједник СО Сребреница, каже да је очекују долазак посјетилаца и туриста од којих ће сви имати користи, а то значи и могућности за бројне послове.</p>
      <p>У Сребреници је тренутно запослено око двије и по хиљаде људи. Посљедње инвестиције кроз нове погоне и најава обнове Бање Губер за сљедећу годину, могли би значајније да промијене демографску слику овог краја, односно да зауставе одлазак становништва.</p>
    </article>
  </body>
</html>