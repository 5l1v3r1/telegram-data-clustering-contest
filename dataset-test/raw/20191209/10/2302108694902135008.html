<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/comisia-europeana-a-aprobat-ajutor-de-stat-de-32-miliarde-de-euro-in-sapte-state-membre-pentru-un-proiect-paneuropean-de-cercetare-si-inovare-in-domeniul-bateriilor.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T10:43:39+00:00"/>
    <meta property="og:title" content="Comisia Europeană a aprobat ajutor de stat de 3,2 miliarde de euro în șapte state membre pentru un proiect paneuropean de cercetare și inovare în domeniul bateriilor"/>
    <meta property="og:description" content="Comisia Europeană a aprobat, în conformitate cu normele UE privind ajutoarele de stat, un proiect important de interes european comun (IPCEI) notificat în"/>
  </head>
  <body>
    <article>
      <h1> Comisia Europeană a aprobat ajutor de stat de 3,2 miliarde de euro în șapte state membre pentru un proiect paneuropean de cercetare și inovare în domeniul bateriilor </h1>
      <address><time datetime="2019-12-09T10:43:39+00:00">09 Dec 2019, 10:43</time> by <a rel="author">Redacția</a></address>
      <p>Comisia Europeană a aprobat, în conformitate cu normele UE privind ajutoarele de stat, un proiect important de interes european comun (IPCEI) notificat în comun de Belgia, Finlanda, Franța, Germania, Italia, Polonia și Suedia pentru a sprijini cercetarea și inovarea în domeniul bateriilor, informează un comunicat al executivului comunitar.</p>
      <p>Cele șapte state membre vor finanța până la aproximativ 3,2 miliarde euro pentru finanțarea acestui proiect în următorii ani, care este de așteptat să deblocheze investiții private de 5 miliarde de euro suplimentare. Finalizarea proiectului general este planificată pentru 2031 (cu termene diferite pentru fiecare subproiect).</p>
      <p>Vicepreședintele Comisiei Europene Margrethe Vestager, comisar pentru concurență și coordonatoarea agendei cu privire la o Europă digitală, a declarat: „Producția de baterii în Europa este de interes strategic pentru economia și societatea noastră, datorită potențialului său în ceea ce privește mobilitatea curată și energia. Proiectele importante de interes european comun netezește drumul pentru autoritățile publice și industriile din mai multe state membre, pentru a se reuni și a realiza proiecte de inovare ambițioase, cu efecte pozitive colaterale în sectoarele și regiunile industriale. Ajutorul aprobat va asigura că acest proiect important poate merge înainte fără a denatura concurența”.</p>
      <p>Maroš Šefčovič, vicepreședinte pentru relații interinstituționale, a declarat: „Obiectivul nostru de a extinde inovația în cadrul Alianței Europene pentru Baterii este acela de a produce parteneriate industriale puternice. Datorită eforturilor intense ale celor șapte state membre, ale industriei și Comisiei, primul mare ecosistem paneuropen de baterii este în curs de dezvoltare, cu proiecte în toate segmentele acestui lanț de valoare strategică. Am găsit rețeta potrivită pentru politica noastră industrială din secolul XXI: colaborare puternică între actorii industriali, acțiuni concertate pentru accelerarea inovației de la laborator la piață, instrumente financiare unite atât din sectoarele private, cât și din cele publice și un plan adecvat pentru viitor, care să sprijine o economie europeană mai puternică”.</p>
      <p>Proiectul va implica 17 participanți direcți, în mare parte actori industriali, inclusiv întreprinderi mici și mijlocii (IMM-uri), unii dintre ei cu activități în mai multe state membre. Participanții direcți vor coopera strâns între ei și cu peste 70 de parteneri externi, cum ar fi IMM-urile și organizațiile publice de cercetare din Europa.</p>
      <p>În urma unor discuții tehnice intense între Comisie și actorii relevanți pe o perioadă de 3 luni, proiectul a fost notificat în mod oficial Comisiei pentru aprobare în conformitate cu normele UE privind ajutorul de stat, în octombrie 2019. După notificare, Comisia și-a definitivat evaluarea și a luat rapid decizia, pentru a asigura implementarea rapidă și lină a proiectului.</p>
      <p>Participanții la proiect și partenerii lor își vor concentra activitatea pe patru domenii:</p>
      <p>(1) Materii prime și avansate: Proiectul își propune să dezvolte procese inovatoare durabile care să permită extragerea, concentrarea, rafinarea și purificarea minereurilor pentru a genera materii prime de înaltă puritate. În ceea ce privește materialele avansate (cum ar fi catodii, anodii și electroliții), proiectul își propune să îmbunătățească materialele existente sau să creeze altele noi, care să fie utilizate în celule de baterii inovatoare.</p>
      <p>(2) Celule și module: Proiectul își propune să dezvolte celule și module inovatoare concepute pentru a satisface siguranța și performanțele necesare atât pentru utilizare auto, cât și în alte industrii (de exemplu, stocarea staționară a energiei, instrumente electrice etc.).</p>
      <p>(3) Sisteme de baterii: Proiectul își propune să dezvolte sisteme inovatoare de baterii, inclusiv software și algoritmi de gestionare a bateriilor, precum și metode de testare inovatoare.</p>
      <p>(4) Reconfigurarea, reciclarea și perfecționarea: Proiectul își propune să proiecteze procese sigure și inovatoare de colectare, demontare, reconfigurare, reciclare și rafinare a materialelor reciclate.</p>
      <p>
        <i>Sursa foto: Pixabay.com</i>
      </p>
    </article>
  </body>
</html>