<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811031/%D9%85%D8%AD%DA%A9%D9%88%D9%85%DB%8C%D8%AA-%DB%B3-%D9%88%D8%A7%D8%AD%D8%AF-%D8%AF%D8%A7%D9%85%D8%AF%D8%A7%D8%B1%DB%8C-%D8%A2%D9%84%D8%A7%DB%8C%D9%86%D8%AF%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="محکومیت ۳ واحد دامداری آلاینده"/>
    <meta property="og:description" content="رئیس اداره حفاظت محیط زیست شهرستان ری از افزایش پایش واحد‌های صنعتی، صنفی و خدماتی در گشت و پایش‌های روزانه و شبانه این اداره و برخورد قانونی با واحد‌های متخلف در این شهرستان خبر داد."/>
  </head>
  <body>
    <article>
      <h1>محکومیت ۳ واحد دامداری آلاینده</h1>
      <h2>رئیس اداره حفاظت محیط زیست شهرستان ری از افزایش پایش واحد‌های صنعتی، صنفی و خدماتی در گشت و پایش‌های روزانه و شبانه این اداره و برخورد قانونی با واحد‌های متخلف در این شهرستان خبر داد.</h2>
      <address>
        <time datetime="2019-12-09T10:52:00+00:00">09 Dec 2019, 10:52</time>
      </address>
      <p>به گزارش گروه اجتماعی خبرگزاری دانشجو، زهره عبادتی رئیس اداره حفاظت محیط زیست شهرستان ری گفت: با افزایش پایش واحد‌های صنعتی، صنفی و خدماتی در گشت و پایش‌های روزانه و شبانه این اداره و برخورد قانونی با واحد‌های متخلف سه واحد دامداری متخلف شناخته شدند.<br/><br/>وی ادامه داد: در این رابطه متصدیان سه واحد دامداری بزرگ به دلیل دفع غیر‌بهداشتی فاضلاب و آلودگی آب‌های زیر زمینی و عدم مدیریت پسماند‌های تولیدی و با توجه به شکایت این اداره به مرجع قضایی، به یک سال حبس تعزیری محکوم شدند.<br/><br/>عبادتی افزود: بر اساس حکم دادگاه، محکومیت حبس مشروط به انجام الزامات محیط زیستی از جمله احداث سیستم تصفیه فاضلاب در طول یکسال، تعلیق شده است.<br/><br/>عبادتی در ادامه به اجرای گشت و پایش زیست محیطی مأموران اجرایی از شهرک صنعتی شمس آباد در شب گذشته اشاره داشت و افزود: ماموران اجرایی این اداره طی این گشت و پایش، دو واحد آلاینده را شناسایی کردند و اخطاریه محیط زیستی به متصدی این واحد‌ها ابلاغ شد.<br/><br/>وی اظهار داشت: همچنین ماموران اجرایی و کارشناسان این اداره در حین گشت شبانه با یک مورد پسماندسوزی برخورد و بلافاصله نسبت به اطفاء حریق اقدام کردند.<br/><br/>رئیس اداره حفاظت محیط زیست شهرستان ری در پایان تصریح کرد: به منظور جلوگیری از آلودگی هوا، شناسایی واحد‌های آلاینده و برخورد با آن‌ها در دستور کار این اداره قرار دارد.</p>
    </article>
  </body>
</html>