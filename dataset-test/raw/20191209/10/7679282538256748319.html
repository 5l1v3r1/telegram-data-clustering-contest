<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-onion-price-couple-in-tamil-nadu-receives-expensive-and-unusual-wedding-gift-2891702.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T10:40:56+00:00"/>
    <meta property="og:title" content="शादी में दोस्तों ने कपल को दिया ऐसा 'महंगा' गिफ्ट, जिसकी कल्पना किसी ने नहीं की होगी!"/>
    <meta property="og:description" content="शादी समारोह में लोगों की नजरें आने वाले मेहमानों के द्वारा दिए जाने वाले गिफ्ट्स पर भी होती है। कई बार लोग शादी में महंगे से महंगे गिफ्ट्स देने की कोशिश करते हैं। हाल ही में हुई एक शादी में दोस्तों..."/>
  </head>
  <body>
    <article>
      <h1>शादी में दोस्तों ने कपल को दिया ऐसा 'महंगा' गिफ्ट, जिसकी कल्पना किसी ने नहीं की होगी!</h1>
      <address><time datetime="2019-12-09T10:40:56+00:00">09 Dec 2019, 10:40</time> by <a rel="author">लाइव हिन्दुस्तान, नई दिल्ली</a></address>
      <p>शादी समारोह में लोगों की नजरें आने वाले मेहमानों के द्वारा दिए जाने वाले गिफ्ट्स पर भी होती है। कई बार लोग शादी में महंगे से महंगे गिफ्ट्स देने की कोशिश करते हैं। हाल ही में हुई एक शादी में दोस्तों ने कपल को ऐसा महंगा गिफ्ट दिया, जिसकी कल्पना शायद ही कोई कर सके। </p>
      <p>दरअसल, तमिलनाडु के कड्डालोर में दोस्तों ने कपल को प्याज का पैकेट ​गिफ्ट किया। द हिंदू की रिपोर्ट के अनुसार, चार दोस्तों ने शादी समारोह में कपल को ढाई किलो प्याज से बना एक गिफ्ट का पैकेट दिया।</p>
      <p>ऐसा अजीबोगरीब गिफ्ट देने की वजह से यह वहां आए लोगों की चर्चा में बन गया। इसके बाद इसकी तस्वीर ट्विटर पर भी शेयर की गई, जहां कई यूजर्स ने पोस्ट को शेयर किया। </p>
      <p>एक दोस्त ने द हिंदू को बताया कि प्याज के एक किलो की कीमत 195 रुपये पहुंच गई है। ऐसे में हमने पास के स्टोर से ढाई किलो प्याज खरीदा जिसकी कीमत तकरीबन 500 रुपये हुई। </p>
      <p>गौरतलब है कि वर्तमान में पूरे देशभर में प्याज की कीमतों को लेकर हाहाकार मचा हुआ है। कई राज्यों में प्याज 150 रुपये प्रति किलो की कीमत को पार कर चुका है; वहीं, तमिलनाडु में प्याज 150—160 रुपये प्रति किलो की दर से बिक रहा है। </p>
    </article>
  </body>
</html>