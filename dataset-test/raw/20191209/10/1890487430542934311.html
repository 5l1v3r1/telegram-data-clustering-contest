<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523043-ministerstvo-financi-vydava-ucetni-zaverku-ceske-republiky-za-rok-2018/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T10:00:41+00:00"/>
    <meta property="og:title" content="Ministerstvo financí vydává účetní závěrku České republiky za rok 2018"/>
    <meta property="og:description" content="Ministerstvo financí zveřejňuje konsolidované účetní výkazy České republiky za rok 2018. Výkazy jsou doplněny podrobnou zprávou, která je blíže vysvětluje, analyzuje a rozšiřuje o další související informace. Odborná i laická veřejnost má tak již počtvrté možnost seznámit se s hospodařením státu jako celku."/>
  </head>
  <body>
    <article>
      <h1>Ministerstvo financí vydává účetní závěrku České republiky za rok 2018</h1>
      <address><time datetime="2019-12-09T10:00:41+00:00">09 Dec 2019, 10:00</time> by <a rel="author">Mfcr.cz</a></address>
      <p>Ministerstvo financí zveřejňuje konsolidované účetní výkazy České republiky za rok 2018. Výkazy jsou doplněny podrobnou zprávou, která je blíže vysvětluje, analyzuje a rozšiřuje o další související informace. Odborná i laická veřejnost má tak již počtvrté možnost seznámit se s hospodařením státu jako celku.</p>
      <p><i>„Konsolidovaná účetní závěrka České republiky založená na akruální bázi poskytuje důležité údaje o finanční pozici a výkonnosti státu a vhodně tak doplňuje již zveřejňované rozpočtové a statistické informace,“</i> vysvětluje náměstek pro Finanční řízení a audit Tomáš Vyhnánek.<i> „Díky konsolidaci může každý občan nahlížet na hospodaření státu jako na celek a získat představu o tom, v jaké hodnotě má <a href="https://www.kurzy.cz/obec/ceska/">Česká</a> republika majetek, výši jeho opotřebení, zdroje jeho krytí nebo jaké má stát náklady a výnosy,“ </i>dodává Tomáš Vyhnánek.</p>
      <p>Hlavním cílem materiálu je poskytnout veřejnosti informace o celkovém stavu majetku, závazků a výsledku hospodaření, tedy o finanční situaci a výkonnosti všech subjektů státní správy a samosprávy České republiky, jako by se jednalo o jednu ekonomickou jednotku.</p>
      <p>Pozitivní zprávou vyplývající z aktuální účetní závěrky za rok 2018 je nárůst celkových aktiv státu i nárůst vlastního kapitálu. Majetek státu činí 5 451 mld. <a href="https://www.kurzy.cz/kurzy-men/">Kč</a>, oproti minulému účetnímu období tak jeho hodnota stoupla o 251,4 mld. <a href="https://www.kurzy.cz/kurzy-men/">Kč</a>, tedy o 4,8 %. Největším podílem jsou na celkové výši majetku zastoupeny stavby a pozemky v hodnotě 2 985 miliard <a href="https://www.kurzy.cz/kurzy-men/">Kč</a>. Závazky státu včetně rezerv dosahují 3 186 miliard <a href="https://www.kurzy.cz/kurzy-men/">Kč</a>. Většinu závazků tvoří vydané <a href="https://www.kurzy.cz/dluhopisy/">dluhopisy</a> ve výši 1 701 miliard <a href="https://www.kurzy.cz/kurzy-men/">Kč</a>. Náklady státu činily v roce 2018 2 540 miliard <a href="https://www.kurzy.cz/kurzy-men/">Kč</a>. Důležitou položkou jsou náklady na transfery v částce 862,2 mld. <a href="https://www.kurzy.cz/kurzy-men/">Kč</a>, které tvoří 34 % celkových nákladů státu. K významným faktorům podílejícím se na růstu celkové výše nákladů patří například zvýšení <a href="https://www.kurzy.cz/duchod/">důchodů</a>, růst investičních výdajů, provozní <a href="https://www.kurzy.cz/dotace/">dotace</a>, granty či <a href="https://www.kurzy.cz/prispevky-davky/">dávky</a>. V porovnání s rokem 2017 byl zaznamenán také nárůst výnosů, a to o 6,7 %, jejich celková hodnota tak v roce 2018 činí 2 691 miliard <a href="https://www.kurzy.cz/kurzy-men/">Kč</a>. Významný podíl na ní mají především výnosy z daní a poplatků. <a href="https://www.kurzy.cz/obec/ceska/">Česká</a> republika jako celek i v roce 2018 vykazuje zisk, a to ve výši téměř 149 miliard <a href="https://www.kurzy.cz/kurzy-men/">Kč</a>.</p>
      <p><i>„Efektivnější hospodaření, lepší plánování <a href="https://www.kurzy.cz/investice/">investic</a>, zvyšující se transparentnost a s ní spojená vyšší míra kontroly z řad občanů, to jsou jen některá pozitiva, která konsolidace přináší. Sestavováním konsolidovaných účetních výkazů se navíc přibližujeme standardu, který je běžný v zemích jako Velká Británie, Švédsko či Švýcarsko,“ </i>říká <a href="https://www.kurzy.cz/tema/alena-schillerova/">ministryně financí Alena Schillerová</a>.</p>
      <p>Do procesu sestavování účetních výkazů za Českou republiku bylo zahrnuto 18 155 účetních jednotek. Jedná se o různorodé typy subjektů, mezi které patří organizační složky státu, jako jsou jednotlivá ministerstva a další úřady státní správy, obce, kraje, příspěvkové organizace, zdravotní pojišťovny nebo významné majetkové účasti státu jako jsou <a href="https://akcie-cz.kurzy.cz/akcie/cez-183/">ČEZ</a>, a. s., České dráhy, a. s., <a href="https://www.kurzy.cz/doprava/">Dopravní</a> podnik hl. m. Prahy, a. s. nebo Letiště <a href="https://www.kurzy.cz/obec/praha/">Praha</a>, a. s.</p>
      <table bordered="">
        <caption>TABULKA 1 – PŘEHLED SUBJEKTŮ V KONSOLIDAČNÍM CELKU ČR</caption>
        <tr>
          <th> </th>
          <th>2017</th>
          <th>2018</th>
        </tr>
        <tr>
          <td>Příspěvkové organizace</td>
          <td align="right">10 345</td>
          <td align="right">10 347</td>
        </tr>
        <tr>
          <td>Územní samosprávné celky, dobrovolné svazky obcí, Regionální rady regionů soudržnosti</td>
          <td align="right">7 041</td>
          <td align="right">7 039</td>
        </tr>
        <tr>
          <td>Obchodní korporace, státní podniky, veřejné výzkumné instituce aj.</td>
          <td align="right">468</td>
          <td align="right">484</td>
        </tr>
        <tr>
          <td>Organizační složky státu a státní <a href="https://www.kurzy.cz/podilove-fondy/">fondy</a></td>
          <td align="right">284</td>
          <td align="right">285</td>
        </tr>
        <tr>
          <td>Celkem</td>
          <td align="right">18 138</td>
          <td align="right">18 155</td>
        </tr>
      </table>
      <p> </p>
      <p>Následující tabulka uvádí významné hodnoty z účetních výkazů za Českou republiku. Detailnější informace naleznete ve Zprávě o účetních výkazech (kap. 4 a 5).</p>
      <table bordered="">
        <caption>TABULKA 2 – PŘEHLED VÝZNAMNÝCH HODNOT Z ÚČETNÍCH VÝKAZŮ ZA ČR (V MLD. <a href="https://www.kurzy.cz/kurzy-men/">KČ</a>)</caption>
        <tr>
          <th>Hodnoty ze souhrnného výkazu majetku a závazků státu</th>
          <th>2017</th>
          <th>2018</th>
          <th>Změna v %</th>
        </tr>
        <tr>
          <td>Aktiva netto</td>
          <td align="right">5 199,9</td>
          <td align="right">5 451,3</td>
          <td align="right">4,8</td>
        </tr>
        <tr>
          <td>Stálá aktiva</td>
          <td align="right">3 974,0</td>
          <td align="right">4 144,9</td>
          <td align="right">4,3</td>
        </tr>
        <tr>
          <td>Oběžná aktiva</td>
          <td align="right">1 225,9</td>
          <td align="right">1 306,5</td>
          <td align="right">6,6</td>
        </tr>
        <tr>
          <td>Pasiva</td>
          <td align="right">5 199,9</td>
          <td align="right">5 451,3</td>
          <td align="right">4,8</td>
        </tr>
        <tr>
          <td>Vlastní kapitál</td>
          <td align="right">2 129,8</td>
          <td align="right">2 265,6</td>
          <td align="right">6,4</td>
        </tr>
        <tr>
          <td>Cizí zdroje</td>
          <td align="right">3 070,1</td>
          <td align="right">3 185,7</td>
          <td align="right">3,8</td>
        </tr>
        <tr>
          <td>Hodnoty ze souhrnného výkazu nákladů a výnosů státu</td>
          <td align="right"> </td>
          <td align="right"> </td>
          <td align="right"> </td>
        </tr>
        <tr>
          <td>Celkové výnosy</td>
          <td align="right">2 523,1</td>
          <td align="right">2 691,0</td>
          <td align="right">6,7</td>
        </tr>
        <tr>
          <td>Celkové náklady</td>
          <td align="right">2 336,2</td>
          <td align="right">2 539,5</td>
          <td align="right">8,7</td>
        </tr>
        <tr>
          <td>Konsolidovaný výsledek hospodaření běžného účetního období</td>
          <td align="right">180,7</td>
          <td align="right">148,9</td>
          <td align="right">-17,6</td>
        </tr>
      </table>
      <p> </p>
      <h3>Související informace:</h3>
      <ul>
        <li>Účetní výkazy za Českou republiku (za účetní období roku 2018)</li>
      </ul>
      <p> </p>
      <related>
        <h4>Příbuzné stránky</h4>
        <a href="https://www.kurzy.cz/tema/detail/ministerstvo-financi-vydava-v-patek-sporici-statni-764469.html"/>
        <a href="https://www.kurzy.cz/tema/5613916.html"/>
        <a href="https://web.kurzy.cz/mfcr/cs/o-ministerstvu"/>
        <a href="https://rejstrik-firem.kurzy.cz/48137430/ministerstvo-financi-ceske-republiky-generalni-reditelstvi-cel/statisticky-urad/"/>
        <a href="https://www.kurzy.cz/vzdelavaci-kurzy/14076-konsolidovana-ucetni-zaverka-podle-ceskych-predpisu-a-ifrs/"/>
        <a href="https://www.kurzy.cz/vzdelavaci-kurzy/20559-konsolidovana-ucetni-zaverka-podle-ceskych-predpisu-a-ifrs/"/>
        <a href="https://www.kurzy.cz/vzdelavaci-kurzy/22381-konsolidovana-ucetni-zaverka-podle-ceskych-predpisu-a-zaklady-konsolidace-podle-ifrs-dvoudenni/"/>
        <a href="https://www.kurzy.cz/vzdelavaci-kurzy/10701-konsolidovana-ucetni-zaverka-podle-ceskych-predpisu-a-zaklady-konsolidace-podle-ifrs/"/>
        <a href="https://www.kurzy.cz/vzdelavaci-kurzy/16554-konsolidovana-ucetni-zaverka-podle-ceskych-predpisu-a-zaklady-konsolidace-podle-ifrs/"/>
        <a href="https://www.kurzy.cz/vzdelavaci-kurzy/1092-konsolidovana-ucetni-zaverka-podle-ceskych-predpisu-a-ifrs/"/>
        <a href="https://www.kurzy.cz/vzdelavaci-kurzy/6097-konsolidovana-ucetni-zaverka-podle-ceskych-predpisu-a-zaklady-konsolidace-podle-ifrs/"/>
        <a href="https://www.kurzy.cz/vzdelavaci-kurzy/14077-konsolidovana-ucetni-zaverka-podle-ceskych-predpisu-a-zaklady-konsolidace-podle-ifrs/"/>
      </related>
    </article>
  </body>
</html>