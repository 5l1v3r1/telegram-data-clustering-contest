<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122924/kompletnie-zenujacy-klasistowski-obrazliwy-wicerzecznik-pis-oburzony.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="&quot;Kompletnie żenujący, klasistowski, obraźliwy&quot;. Wicerzecznik PiS oburzony"/>
    <meta property="og:description" content="Wicerzecznik Prawa i Sprawiedliwości Radosław Fogiel w mocnych słowach skomentował dzisiejszą publikację &quot;Rzeczpospolitej&quot; na temat asystenta wicepremiera Piotra Glińskiego."/>
  </head>
  <body>
    <article>
      <h1>"Kompletnie żenujący, klasistowski, obraźliwy". Wicerzecznik PiS oburzony</h1>
      <address>
        <time datetime="2019-12-09T10:30:00+00:00">09 Dec 2019, 10:30</time>
      </address>
      <h4>Wicerzecznik Prawa i Sprawiedliwości Radosław Fogiel w mocnych słowach skomentował dzisiejszą publikację "Rzeczpospolitej" na temat asystenta wicepremiera Piotra Glińskiego.</h4>
      <p>Bliskim współpracownikiem wicepremiera Piotra Glińskiego został 25-latek, który doświadczenia zawodowe zdobywał w barze szybkiej obsługi – poinformowała poniedziałkowa "Rzeczpospolita".</p>
      <p>Szef gabinetu politycznego Piotra Glińskiego wyjaśnił powody, dla których zdecydowano się zatrudnić Krzysztofa Przekwasa. Jak poinformował "zadecydowały tu kwalifikacje w postaci wykształcenia wyższego magisterskiego z zakresu nauk politycznych ze specjalizacją administracja publiczna, uzyskanego w najlepszym ośrodku w Polsce, kształcącym politologów (Instytut Nauk Politycznych Uniwersytetu Warszawskiego), a także doświadczenia zawodowego, społecznego, wolontariackiego, uzyskanej wiedzy i doświadczenia w postaci dodatkowych szkoleń, kursów i programów edukacyjno-formacyjnych".</p>
      <p>Doniesienia te wywołały lawinę komentarzy w mediach społecznościowych. Głos zabrał także wicerzecznik Prawa i Sprawiedliwości. Radosław Fogiel nie kryje oburzenia publikacją "Rzeczpospolitej". "Kompletnie żenujący, klasistowski, obraźliwy dla tysięcy dorabiających sobie studentów, artykuł. Nie wspominając o tym, że zdobywanie doświadczenia, zwłaszcza u młodych ludzi, nie musi łączyć się z pracą zarobkową" – napisał.</p>
      <p>"Żeby było jasne - bohatera tekstu w życiu na oczy nie widziałem" – zastrzegł wicerzecznik PiS.</p>
      <footer>/ Źródło: <a href="https://twitter.com/">Twitter<br/></a>/ api</footer>
    </article>
  </body>
</html>