<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205371-bolgarskij-potik-gotovij-prijmati-gaz-z-tureckogo-potoku-z-1-sichnya"/>
    <meta property="og:site_name" content="Mind UA"/>
    <meta property="article:published_time" content="2019-12-09T10:50:00+00:00"/>
    <meta property="og:title" content="«Болгарський потік» готовий приймати газ з «Турецького потоку» з 1 січня"/>
    <meta property="og:description" content="Навіть якщо транзит газу через Україну буде зупинений, болгарська сторона зможе продовжити транзитні поставки в Грецію і Північну Македонію з трубопроводу «Турецький потік»"/>
  </head>
  <body>
    <article>
      <h1>«Болгарський потік» готовий приймати газ з «Турецького потоку» з 1 січня</h1>
      <h2>Навіть якщо транзит газу через Україну буде зупинений, болгарська сторона зможе продовжити транзитні поставки в Грецію і Північну Македонію з трубопроводу «Турецький потік»</h2>
      <address>
        <time datetime="2019-12-09T10:50:00+00:00">09 Dec 2019, 10:50</time>
      </address>
      <p>Болгарська сторона готова забезпечити з початку року транзитні поставки газу в Грецію і Північну Македонію з трубопроводу «Турецький потік». Про це заявив виконавчий директор компанії «Булгартрансгаз» Володимир Малинов, передає <a href="https://tass.ru/ekonomika/7296715">ТАСС</a>.</p>
      <p>«Навіть якщо з початку року транзит російського газу через Україну в Болгарію по Трансбалканському газопроводу буде зупинений, ми підготовлені. 30 листопада Туреччина зробила «золотий» зварений шов, який з'єднав «Турецький потік» з нашим газопроводом «Балканський потік». Вже на поточному тижні «Булгартрансгаз» почне заповнювати газом 11-кілометрову ділянку газопроводу на своїй території, а Туреччина – на 140-кілометровій ділянці. Ми будемо готові до 15 грудня, вони, сподіваюся, до 20 грудня», – повідомив Малинов.</p>
      <p>Глава болгарської газової компанії розповів, що прокладка труб до кордону з Сербією на ділянці газопроводу «Балканський потік» протяжністю 308 кілометрів завершиться до 31 травня. Після цього поставки по газопроводу зможуть здійснюватися в обсязі 8,75 млн кубометрів газу на день. До цього газ через територію Болгарії буде проходити за існуючою газотранспортною мережею.</p>
      <p>Повністю новий газопровід «Балканський потік» через територію Болгарії протяжністю 484 кілометри повинен бути завершений до кінця 2020 року.</p>
      <p>Проект «Турецький потік» передбачає будівництво газопроводу, що складається з двох ниток потужністю по 15,75 млрд кубометрів кожна. Перша нитка призначена для поставок російського газу турецьким споживачам, друга – для газопостачання країн Південної та Південно-Східної Європи. В якості потенційних ринків «Газпром» розглядає Грецію, Італію, Болгарію, Сербію і Угорщину.</p>
      <p>Передбачалося, що газопровід через територію Болгарії – продовження «Турецького потоку» – запрацює до кінця 2019 року, проте виникли проблеми з проведенням конкурсної процедури з вибору компанії будівельника «Балканського потоку». Італо-саудівський консорціум «Аркад» став переможцем тендеру на будівництво трубопроводу в Сербію через територію Болгарії в квітні, проте контракт з ним після серії судових розглядів був підписаний лише в середині вересня, що призвело до піврічної затримки з виконанням проекту і викликало здивування російської сторони.</p>
      <p>Президент Росії Владімір Путін звинуватив Болгарію<a href="https://mind.ua/news/20205223-putin-zvinuvativ-bolgariyu-v-navmisnij-zatrimci-budivnictva-tureckogo-potoku"> в навмисній затримці </a>будівництва російського газопроводу «Турецький потік» на території країни і заявив, що Москва може знайти способи обійти Софію в разі потреби.</p>
      <p>Нагадаємо: президент Реджеп Таїп Ердоган 30 листопада під час урочистої церемонії відкриття газопроводу Tanap між Туреччиною і Азербайджаном заявив, що газопровід «Турецький потік» <a href="https://mind.ua/news/20205080-erdogan-nazvav-datu-zapusku-tureckogo-potoku">буде запущений</a> 8 січня 2020 року.</p>
      <related>
        <h4>Також читайте</h4>
        <a href="https://mind.ua/news/20205360-dohodiv-gazpromu-vid-eksportu-gazu-bilshe-ne-vistachae-na-subsiduvannya-rinku-rf"/>
        <a href="https://mind.ua/news/20205333-sankciyi-proti-pivnichnogo-potoku-2-vklyuchili-do-proektu-oboronnogo-byudzhetu-ssha-na-2020-bloomberg"/>
        <a href="https://mind.ua/news/20205332-rf-dumae-pro-evropu-tomu-ne-mozhe-vidmovitis-vid-tranzitu-cherez-ukrayinu-medvedev"/>
      </related>
    </article>
  </body>
</html>