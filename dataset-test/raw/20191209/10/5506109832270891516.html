<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156524/%D8%B9%D8%B1%D8%A7%D9%82-%D8%AA%D9%88%D8%A7%D9%81%D9%82-%DA%A9%D8%A7%D9%85%D9%84%D8%A7%D9%8B-%D8%B3%D8%B1%D9%91%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D8%A7%D9%85%D8%B2%D8%AF-%D9%86%D8%AE%D8%B3%D8%AA-%D9%88%D8%B2%DB%8C%D8%B1%DB%8C-%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D8%AC%D8%A7%D9%86%D8%B4%DB%8C%D9%86-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%D8%B7%DB%8C-%D8%B1%D9%88%D8%B2%D9%87%D8%A7%DB%8C-%D8%A2%DB%8C%D9%86%D8%AF%D9%87"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T10:13:43+00:00"/>
    <meta property="og:title" content="عراق|توافق کاملاً سرّی درباره نامزد نخست‌وزیری؛ رونمایی از جانشین عبدالمهدی طی روزهای آینده"/>
    <meta property="og:description" content="به گزارش گروه بین‌الملل خبرگزاری تسنیم، برخی نمایندگان پارلمان عراق امروز دوشنبه فاش کردند که فراکسیونهای پارلمانی به تصمیم نهایی درباره انتخاب نامزد نخست وزیری رسیده‌اند و نام این فرد طی روزهای آینده مطرح خواهد شد، این در حالی است که نامزدها برای فراکسیون‌های پارلمانی، 6 شرط اساسی را تعیین کرده‌اند که به‌گفته آنها باید اجرا شود تا آنها پست نخست وزیری را به‌عهده بگیرند. این نمایندگان گفتند نامزد نخست وزیری باید از حمایت مرجعیت و جامعه هم برخوردار باشد."/>
  </head>
  <body>
    <article>
      <h1>عراق|توافق کاملاً سرّی درباره نامزد نخست‌وزیری؛ رونمایی از جانشین عبدالمهدی طی روزهای آینده</h1>
      <h2>نمایندگان پارلمان عراق از دستیابی گروه‌های سیاسی به تصمیم نهایی درباره انتخاب نامزد نخست‌وزیری و اعلام نام وی طی روزهای آینده با شمارش معکوس پایان مهلت قانونی انتخاب نخست‌وزیر از سوی رئیس‌جمهور خبر دادند.</h2>
      <address>
        <time datetime="2019-12-09T10:13:43+00:00">09 Dec 2019, 10:13</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1397/07/10/1397071019061378115555194.jpg"/>
      </figure>
      <p>
        <a href="https://www.tasnimnews.com/fa/service/8/%D8%A8%DB%8C%D9%86-%D8%A7%D9%84%D9%85%D9%84%D9%84">- اخبار بین الملل -</a>
      </p>
      <p>به گزارش گروه بین‌الملل <a href="https://www.tasnimnews.com/">خبرگزاری تسنیم</a>، برخی نمایندگان پارلمان عراق امروز دوشنبه فاش کردند که فراکسیونهای پارلمانی به تصمیم نهایی درباره انتخاب نامزد نخست وزیری رسیده‌اند و نام این فرد طی روزهای آینده مطرح خواهد شد، این در حالی است که نامزدها برای فراکسیون‌های پارلمانی، 6 شرط اساسی را تعیین کرده‌اند که به‌گفته آنها باید اجرا شود تا آنها پست نخست وزیری را به‌عهده بگیرند. این نمایندگان گفتند نامزد نخست وزیری باید از حمایت مرجعیت و جامعه هم برخوردار باشد.</p>
      <p>در این زمینه «محمد البلداوی» از نمایندگان پارلمان عراق به روزنامه الصباح گفت گروه‌های سیاسی باورهایی برای رسیدن به نقاط مشترک بین خود دارند و در این زمینه به تلاش‌های خود ادامه می‌دهند.</p>
      <p>وی افزود گروه‌های سیاسی در حال حاضر درباره اسامی چهار نفر پس از کنار گذاشتن ده‌ها نفر از اسامی مطرح‌شده برای تصدی نخست وزیری بحث و تبادل نظر می‌کنند. وی افزود آنچه باقی مانده، فقط انتخاب یکی از اسامی مطرح‌شده است تا نخست وزیر آینده و جانشین عادل عبدالمهدی شود.</p>
      <p>البلداوی خاطرنشان کرد نامزد باید مورد پذیرش و مقبولیت مرجعیت و مردم عراق باشد. وی گفت احتمالاً نام نامزد نخست وزیری به‌شکل نهایی اواخر هفته جاری پس از توافق گروه‌های سیاسی درباره مناسب‌ترین فرد بر اساس ویژگی‌های مشخص‌شده اعلام خواهد شد.</p>
      <p>
        <a href="http://tasnimnews.com/2156052">"الخزعلی": آمریکا و اسرائیل مسئول ریخته‌شدن خون عراقی‌ها هستند</a>
        <a href="http://tasnimnews.com/2155504">مجله تحلیلی ویدیویی تسنیم| ‌طراحی مثلث شرارت از سوی آمریکا‌، رژیم صهیونیستی و عربستان در عراق + فیلم</a>
        <a href="http://tasnimnews.com/2155055">مصاحبه|استاد دانشگاه النهرین بغداد: آمریکا خواهان فروپاشی کامل نظام سیاسی عراق است/به‌دنبال نخست‌وزیری با مقبولیت ملی هستیم</a>
      </p>
      <p>این نماینده پارلمان عراق اظهار داشت مرجعیت به‌شکل واضح و صریح به موضوع مهمی اشاره کرده است، اینکه پارلمان باید در گزینه‌های خود بازنگری کند، به‌طوری که باید تمرکز بیشتری بر این گزینه‌ها با بررسی و عمق بیشتری نسبت به تجارب سابق باشد تا از اشتباهات رخ‌داده‌شده جلوگیری شود.</p>
      <p>«نوفل الناشیء» دیگر نماینده پارلمان عراق به الصباح گفت مذاکرات و رایزنی‌ها میان گروه‌های سیاسی برای انتخاب شخصیت مستقلی که نخست وزیری آینده را به‌عهده بگیرد، ادامه دارد.</p>
      <p>وی افزود تا کنون نام هیچ نامزدی علنی نشده است، زیرا گروه‌های سیاسی تصمیم گرفته‌اند این موضوع به‌طور کاملاً سری به‌دور از رسانه‌ها دنبال شود.</p>
      <p>از سوی دیگر «یونادم کنا» از نمایندگان پارلمان عراق در گفت‌‌‌وگو با خبرگزاری عراق گفت: بیست نفر از داخل پارلمان و از گروه‌های مختلف سیاسی با برهم صالح رئیس جمهور دیدار کرده و فهرستی را تقدیم وی کردند که دربرگیرنده شروط انتخاب نخست وزیر جدید است، این فهرست به امضای 120 نماینده پارلمان رسیده است.</p>
      <p>وی افزود از مهمترین شروط انتخاب نخست وزیر این است که چنین فردی وابسته به حزبی نباشد و تابعیت دوگانه نداشته باشد و این شروط با شروط مدنظر تظاهرات کنندگان همخوانی دارد.</p>
      <p>«فرات التمیمی» از نمایندگان پارلمان عراق هم گفت نخست وزیر آینده باید از ویژگی‌های استقلال، مقبولیت و توافق ملی برخوردار باشد و این‌که بتواند کشور را از این مرحله بی‌نهایت دشوار با قدرت به‌پیش ببرد.</p>
      <p>التمیمی افزود از جمله ویژگی‌های نخست وزیر آینده، این است که مورد پذیرش تظاهرات کنندگان باشد و مرجعیت دینی هم آن را تأیید کند، زیرا مرحله کنونی نیازمند شخصیت قدرتمند و شجاع است.</p>
      <p>وی خاطرنشان کرد مهمترین مسئله این است که درباره فردی با چنین ویژگی‌هایی به‌سرعت توافق شود تا رئیس جمهور وی را مأمور تشکیل دولت کند تا بتواند کشور را در مرحله آتی مدیریت کند.</p>
      <p>درخواست عجیب نماینده اقلیت: باید به‌فکر انتخاب نخست‌وزیر زن باشیم!</p>
      <p>یکی از تشکل‌های سیاسی اقلیت اهل‌سنت به‌نام ائتلاف القوی العراقیه خواستار انتخاب نخست وزیر زن شد.</p>
      <p>«عبدالله الخربیط» امروز دوشنبه گفت: مهمترین چیزی که باید به آن فکر کنیم، انتخاب یک زن برای نخست وزیری در سایه دشواری انتخاب نامزد مرد است.</p>
      <p>الخربیط در اظهاراتی که روزنامه سعودی الشرق الاوسط منتشر کرده است، اظهار داشت: مهمترین چیزی که باید اکنون به آن فکر کنیم، این است که برای مرحله آتی، یک زن را انتخاب کنیم نه یک مرد، البته به‌شرطی که مستقل باشد.</p>
      <p>وی افزود: در شرایطی که انتخاب نخست وزیر مستقل از بین مردان را دشوار می‌بینیم، می‌توانیم زن مستقل شایسته‌ای را انتخاب کنیم.</p>
      <p>روزنامه ال<a href="https://www.tasnimnews.com/">اخبار</a> لبنان امروز دوشنبه جزئیات جدیدی را درباره تحرکات سیاسی در عراق برای انتخاب نخست وزیر جدید به‌جای عادل عبدالمهدی نخست وزیر مستعفی اعلام کرد و نوشت فالح الفیاض مشاور امنیت ملی عراق رقیب جدید این منصب است.</p>
      <p>بیانیه عبدالمهدی به‌مناسبت سالگرد پیروزی بر داعش</p>
      <p>عادل عبدالمهدی نخست وزیر پیشبرد امور عراق، بیانیه‌ای به‌مناسبت سالگرد پیروزی بر باندهای تروریستی داعشی صادر کرد. سه‌شنبه دهم دسامبر سالگرد پیروزی بر تروریست‌های داعشی است.</p>
      <p>عبدالمهدی در بیانیه خود آورده است: به‌مناسبت سالگرد روز پیروزی بر باند تروریستی داعشی و آزادسازی موصل و تمام خاک عراق، به تمام ملت عزیز عراق تبریک عرض می‌کنم و جانفشانی‌ها و فداکاری‌های رزمندگان شجاع غیرتمند، تمام تشکیلات نیروهای مسلح اعم از ارتش، پلیس، حشد شعبی و پیشمرگه را گرامی می‌داریم، کسانی که دشمن را بیرون راندند و سرزمین را آزاد کردند و متحد و یکپارچه به‌همراه مردم اعم از پیر و جوان به فتوای جهاد کفائی اعلام‌شده از سوی مرجعیت عالی دینی لبیک گفتند و پیروزی بزرگی را برای وطن خود و انسانیت رقم زدند.</p>
      <p>عبدالمهدی با درود به شهدای راه نبرد با تروریسم تکفیری و آرزوی شفا برای مجروحان گفت: به رزمندگان شجاع نیروهای مسلح و دستگاه‌های امنیتی که همچنان با بقایای داعش می‌جنگند و از وطن و ملت خود و برادران تظاهرات‌کننده مسالمت‌جوی خود دفاع می‌کنند، درود می‌فرستم.</p>
      <p>وی در بیانیه خود آورده است به همین مناسبت و همانند سال گذشته، فردا سه‌شنبه برای جشن روز پیروزی، تعطیل رسمی خواهد بود.</p>
      <p>به‌تعویق‌افتادن نشست پارلمان عراق</p>
      <p>«ریاض المسعودی» از نمایندگان ائتلاف سائرون وابسته به جریان صدر امروز دوشنبه از به تعویق افتادن نشست فوق‌العاده پارلمان که قرار بود امروز برگزار شود، خبر داد.</p>
      <p>وی دلیل آن را عدم دیدار کمیسیون امنیت و دفاع پارلمان با فرماندهان امنیتی دانست و گفت هدف از برگزاری نشست پارلمان بررسی اوضاع امنیتی و حوادث اخیر در میدان الخلانی و السنک و هدف قرار گرفتن منزل مقتدی صدر بود.</p>
      <p>المسعودی به پایگاه خبری المعلومه گفت پارلمان نشست فوق‌العاده‌ای را که خواستار برگزاری آن برای بررسی اوضاع امنیتی و پیامدهای حادثه الخلانی و السنک و هدف قرار گرفتن منزل مقتدی صدر با یک پهپاد ناشناس شده بود، به تأخیر خواهد انداخت، علت تعویق این نشست این است که نشست کمیسیون امنیت و دفاع با تمام فرماندهان امنیتی در این زمینه برگزار نشده است.</p>
      <p>انتهای پیام/+</p>
    </article>
  </body>
</html>