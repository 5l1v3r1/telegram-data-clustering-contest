<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/daugiau-aiskumo-influenceriu-reklamos-zymejimui/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Daugiau aiškumo „influencerių“ reklamos žymėjimui"/>
    <meta property="og:description" content="Š. m. gruodžio 13 d. Valstybinės vartotojų teisių apsaugos tarnybos (toliau – Tarnyba) organizuojamame renginyje bus pristatytos Reklamos žymėjimo socialinėje erdvėje gairės, parengtos po beveik metus vykdytos Liet"/>
  </head>
  <body>
    <article>
      <h1>Daugiau aiškumo „influencerių“ reklamos žymėjimui</h1>
      <address>
        <time datetime="2019-12-09T10:30:00+00:00">09 Dec 2019, 10:30</time>
      </address>
      <p>
        <i>Š. m. gruodžio 13 d. Valstybinės vartotojų teisių apsaugos tarnybos (toliau – Tarnyba) organizuojamame renginyje bus pristatytos Reklamos žymėjimo socialinėje erdvėje gairės, parengtos po beveik metus vykdytos Lietuvos nuomonės formuotojų (influencerių) skelbiamos reklamos stebėsenos.</i>
      </p>
      <p>Nuomonės formuotojai, kaip reklamos skleidėjai, šių metų stebėsenai buvo pasirinkti atsižvelgiant į šiuo metu ganėtinai neapibrėžtus reklamai socialinėje erdvėje keliamus reikalavimus. Lietuvos Respublikos reklamos įstatymas draudžia paslėptą reklamą ir įtvirtina, kad reklama turi būti aiškiai atpažįstama pagal savo pateikimo formą, tačiau išsamiau nedetalizuoja, kaip tokia reklama turėtų būti žymima socialinėje erdvėje.</p>
      <p>Įvertinus reklamos socialiniuose tinkluose aktualumą ir problemiškumą, Lietuvoje ir kitose Europos šalyse (Latvijoje, Norvegijoje, Suomijoje, Belgijoje ir kt.) šiemet buvo vykdoma nuomonės formuotojų stebėsena ir parengtos gairės dėl tinkamo reklamos žymėjimo socialinėje erdvėje.</p>
      <p>„Paslėpta reklama socialiniuose tinkluose gali turėti reikšmingos įtakos vartotojų sprendimams. Nesuprasdami tikrojo žinutės tikslo vartotojai gali traktuoti šią informaciją kaip nešališką ir objektyvią, todėl parengtomis gairėmis siekiame suteikti aiškumo tiek nuomonės formuotojams, tiek vartotojams, kurie nori matyti pažymėtą reklamą ir gebėti ją atpažinti“, – sako Tarnybos vadovė Neringa Ulbaitė.</p>
      <p>Vykdytos stebėsenos metu Tarnyba vertino 10 žinomų Lietuvos influencerių – Agnės Jagelavičiūtės, Ievos Mackevičienės, Ingos Žuolytės, Simonos Burbaitės, Naglio Bieranco, Indrės Stonkuvienės, Gintarės Gurevičiūtės, Katažinos Zvonkuvienės, Indrės Trusovės ir Ievos Swan – skleidžiamą reklamą socialiniuose tinkluose bei tinklaraščiuose, papildomai vertino kitų nuomonės formuotojų skleidžiamą informaciją, kuri buvo panaudota rengiant Reklamos žymėjimo socialinėje erdvėje gaires.</p>
      <p>Tarnyba stebėsenos metu fiksavo ir teigiamus pokyčius – daugelis vertintų nuomonės formuotojų pradėjo atsakingiau žymėti reklamines žinutes savo socialiniuose tinkluose, todėl tikimasi, kad parengtos gairės suteiks daugiau aiškumo ir skatins dar atsakingesnį požiūrį į reklamos vartotoją.</p>
      <p>VVTAT inf.</p>
    </article>
  </body>
</html>