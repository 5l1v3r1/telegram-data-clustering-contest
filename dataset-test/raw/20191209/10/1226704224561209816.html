<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/psk-vyclenil-50000-eur-na-pomoc-po-vy/434709-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-12-09T10:05:00+00:00"/>
    <meta property="og:title" content="Rezort financií uvoľnil jeden milión eur pre Prešov"/>
    <meta property="og:description" content="Plyn vybuchol v 12-podlažnej bytovke na prešovskej Mukačevskej ulici. Nešťastie si vyžiadalo viacero ľudských životov a desiatky zranených."/>
  </head>
  <body>
    <article>
      <h1>Rezort financií uvoľnil jeden milión eur pre Prešov</h1>
      <h2>Plyn vybuchol v 12-podlažnej bytovke na prešovskej Mukačevskej ulici. Nešťastie si vyžiadalo viacero ľudských životov a desiatky zranených.</h2>
      <address><time datetime="2019-12-09T10:05:00+00:00">09 Dec 2019, 10:05</time> by <a rel="author">TASR</a></address>
      <p>Bratislava 9. decembra (TASR) – Ministerstvo financií SR v pondelok uvoľnilo z kapitoly Všeobecná pokladničná správa jeden milión eur, ktoré odsúhlasila vláda pre mesto Prešov. TASR o tom informovala riaditeľka tlačového odboru rezortu financií Alexandra Gogová.</p>
      <p><i>"Peniaze sú určené na riešenie mimoriadnej situácie v súvislosti s odstraňovaním následkov výbuchu plynu v bytovom dome na Mukačevskej ulici v Prešove,"</i> uviedol rezort financií. Ako avizoval premiér Peter Pellegrini (Smer-SD), vláda je pripravená túto sumu v prípade potreby zvýšiť.</p>
      <h3>Prešov dostal od darcov vyše 1,4 milióna eur, prišli aj peniaze od vlády</h3>
      <p>Na oficiálny účet mesta Prešov na pomoc ľuďom zasiahnutým piatkovým (6. 12.) výbuchom domu na Mukačevskej ulici bolo približne do pondelkového poludnia poslaných viac ako 1,4 milióna eur. Mestu prišiel na účet aj ďalší jeden milión eur ako avizovaná finančná pomoc z Úradu vlády SR. Pre TASR to potvrdila primátorka Prešova Andrea Turčanová.</p>
      <p><i>„Naše kolegyne už ráno, kým som odišla na zasadnutie Prešovského samosprávneho kraja (PSK), navrhovali, akým spôsobom a modelom by sme mali postupovať, aby sme naozaj pomohli tým, ktorí boli postihnutí najviac, ale aby sme dokázali pomôcť aj tým, ktorí majú len rozbité okná alebo poškodené autá,“</i> povedala s tým, že prerozdeľovať budú aj peniaze z ďalších zbierok a príspevkov.</p>
      <p>Pripomenula, že ak by aj nedošlo k zbúraniu bytovky, v ktorej plyn vybuchol, je neobývateľná a obývateľná ani nebude. Všetky rodiny, ktoré v tomto bytovom dome bývali alebo vlastnili byty, si budú musieť zabezpečiť nové bývanie. <i>„Chceme šesť mesiacov uhrádzať nájomné vo výške 300 eur, aby mohli uhradiť akékoľvek nájomné a náklady spojené s bývaním už kdekoľvek, či budú v mestskom byte alebo v nejakom inom,“</i> povedala primátorka.</p>
      <p>Presné čísla tých, ktorým výbuch spôsobil materiálne škody, zatiaľ nie sú známe. Patria medzi nich aj obyvatelia bytov či školy v okolí bytového domu na Mukačevskej 7. Podľa nej škody, no v menšom rozsahu, vznikli aj v bytových domoch 3, 5, 9, 11 a 13 i ďalších. Škody vzniknuté na budovách škôl chce mesto riešiť prostredníctvom poistiek.</p>
      <p>Mesto Prešov naďalej na svojej webovej stránke aktualizuje informácie a pokyny pre dotknutých obyvateľov. Tí z bytoviek v okolí Mukačevskej 7, ktorí majú dôsledkom výbuchu rozbité alebo poškodené okná, môžu kontaktovať priamo správcu svojho bytového domu. Spoločnosť Spravbytkomfort Prešov zabezpečila firmu, ktorá bude od pondelka zameriavať okná v jednotlivých bytoch, aby zrealizovala ich zasklievanie. V prípade individuálnej výmeny budú náklady po predložení potrebných dokumentov uhradené z poistky bytového domu.</p>
      <p>Polícia na sociálnej sieti uviedla, že zničené, respektíve poškodené doklady v dôsledku výbuchu a požiaru obytného bloku budú počas stránkových hodín v nasledujúcom týždni vybavovať v zrýchlenej forme a bez poplatku, a to na klientskom centre Námestie mieru č. 3 v Prešove.</p>
      <p>Plyn vybuchol v piatok (6.12.) v jednom z bytov v 12-podlažnom bytovom dome. Nešťastie si vyžiadalo niekoľko ľudských životov a desiatky zranených. Hasiči zasahovali celú noc, požiar zlikvidovali v sobotu (7.12.) ráno. Zásah ukončili v sobotu večer a miesto odovzdali kompetentným zástupcom mesta Prešov. Svoje domovy museli opustiť obyvatelia viacerých okolitých domov. Časť z nich sa do bytov vrátila v sobotu popoludní.</p>
      <p>Mesto Prešov zverejnilo číslo účtu, na ktoré môžu ľudia prispieť pre občanov postihnutých tragickým výbuchom na Mukačevskej ulici. Zbierku podporila aj prezidentka Zuzana Čaputová. Číslo účtu je SK90 7500 0000 0040 0859 1229. K platbe treba uviesť variabilný symbol 6122019. Polícia zároveň varovala pred možným zneužitím prešovského tragického výbuchu v paneláku a falošnými účtami zbierky.</p>
      <h3>Na pomoc po výbuchu plynu v bytovke vyčlenil kraj 50.000 eur</h3>
      <figure>
        <img src="https://www1.teraz.sk/usercontent/photos/4/d/b/3-4db8496d91d7e3e93fd268b97bf5c1f98a20ff53.jpg"/>
        <figcaption>Na snímke interiér bytového domu na Mukačevskej ulici v Prešove, ktorý poškodil piatkový (6. decembra) výbuch plynu.<cite>Foto: TASR - KR HaZZ v Prešove</cite></figcaption>
      </figure>
      <p>Sumou 50.000 eur prispeje Prešovský samosprávny kraj (PSK) na pomoc po piatkovom (6. 12.) výbuchu plynu v bytovke na Mukačevskej ulici v Prešove. Na svojom pondelkovom zasadnutí to odsúhlasili krajskí poslanci.</p>
      <p>Za uznesenie hlasovali všetci prítomní poslanci. <i>„Je to v podstate najrýchlejšia a najúčinnejšia pomoc, keďže nadáciu už máme schválenú. Tieto finančné prostriedky vieme pravdepodobne už do konca týždňa poukázať ľuďom, ktorí sú odkázaní na túto pomoc,“</i> povedal predseda PSK Milan Majerský s tým, že o pridelení peňazí pre dotknutých ľudí bude rozhodovať správna rada nadácie. Údaje o nich si vyžiadajú od mesta Prešov. Podľa jeho slov budú peniaze prerozdeľovať na osobu, primárne má ísť o obyvateľov Mukačevskej ulice 7, v ktorej plyn vybuchol.</p>
      <p>Ako dodal, na pondelkovom zasadnutí budú môcť poslanci prispieť aj do fyzickej zbierky, ktorá bude prerozdelená spolu so schválenými 50.000 eur. Pripustil, že ľuďom, ktorých výbuch zasiahol, poskytnú aj ďalšie peniaze. Mohli by tak urobiť na februárovom zasadnutí zastupiteľstva PSK, a to zmenou rozpočtu.</p>
      <p>Podľa Majerského v pondelok ráno bolo na stredoškolskom internáte na Volgogradskej ulici núdzovo ubytovaných 13 ľudí. „<i>Chceme im zabezpečiť dôstojnejšie bývanie - hlavne vzhľadom na to, že idú vianočné sviatky. Ozvali sa nám viacerí vlastníci nehnuteľností, hotelieri a vlastníci penziónov, ktorí sú ochotní poskytnúť tieto ubytovacie kapacity. Niektorí avizujú, že sú ochotní poskytnúť aj stravu,</i>“ uzavrel predseda PSK.</p>
      <h3>Obyvatelia z bytovky postihnutej výbuchom dostanú nové doklady zadarmo</h3>
      <p>Obyvatelia bytového domu na Mukačevskej ulici č. 7, ktorý bol v piatok 6. decembra postihnutý výbuchom plynu a následným požiarom, dostanú nové doklady zadarmo a urýchlene. Informovala o tom polícia na sociálnej sieti.</p>
      <p><i>"Zničené, respektíve poškodené doklady budú počas stránkových hodín v nasledujúcom týždni prednostne, bez poradového čísla, v zrýchlenej forme a bez poplatku vybavované na klientskom centre Námestie mieru č. 3 v Prešove na pracoviskách č. 6, 7 a 8, ktoré sa nachádzajú na prízemí budovy vpravo,"</i> uviedla polícia.</p>
      <p>Poškodení občania, ktorí nemajú trvalé bydlisko na Mukačevskej č. 7, navyše vyplnia čestné vyhlásenie, v ktorom majú uviesť okolnosti, za ktorých došlo k zničeniu alebo poškodeniu dokladov. Potrebné tlačivo im poskytnú na mieste vybavovania dokladov.</p>
      <p>Pozostalým, ak vybavujú matričnú udalosť a pohreb občana, ktorý zomrel a u ktorého občiansky preukaz nebol nájdený, polícia bezplatne vystaví potvrdenie o občianskom preukaze platné sedem dní.</p>
      <p>Polícia zároveň informuje občanov dotknutých piatkovou tragédiou, ktorí chcú podať trestné oznámenia, aby priamo kontaktovali ktorékoľvek oddelenie Policajného zboru SR v Prešove.</p>
      <h3>Poisťovne urýchlene riešia prípady v súvislosti s tragédiou v Prešove</h3>
      <figure>
        <img src="https://www1.teraz.sk/usercontent/photos/4/2/9/3-4294c50bd09b5c1c3da6fdae50323b88a46c0bfb.jpg"/>
        <figcaption>Na snímke interiér bytového domu na Mukačevskej ulici v Prešove, ktorý poškodil piatkový (6. decembra) výbuch plynu.<cite>Foto: TASR/KR HaZZ v Prešove</cite></figcaption>
      </figure>
      <p>Takmer všetky komerčné poisťovne riešia klientov zasiahnutým explóziou v Prešove (6. 12.) poistné plnenie v zrýchlenom režime.</p>
      <p>Poisťovňa Generali je poisťovateľom personálneho poistenia majetku niekoľkých bytov nachádzajúcich sa priamo v zasiahnutom paneláku, ako aj v okolitých bytových domoch. Okrem toho má prešovský panelák, ktorý v piatok zasiahol výbuch, uzatvorené poistenie bytového domu v tejto poisťovni.</p>
      <p><i>"Situáciu intenzívne riešime so správcom bytového domu, ktorého sme ešte v piatok kontaktovali. Poistná udalosť, ktorá sa stala v bytovom dome na Mukačevskej ulici v Prešove, je momentálne predmetom šetrenia. Aktuálne na mieste sa realizujú procesné úkony za prítomnosti správcu bytového domu a zástupcov našej poisťovne,"</i> uviedla Katarína Kukurová, hovorkyňa poisťovne.</p>
      <p>Podľa nej ešte v piatok kontaktovali aj individuálnych klientov z domu zasiahnutého touto tragédiou, a to formou SMS správy, v ktorej ich ubezpečili, že poisťovňa je pripravená im poskytnúť okamžitú súčinnosť. Do pondelka bolo poisťovni nahlásených v súvislosti s výbuchom v prešovskom paneláku 9 poistných udalostí. Ide najmä o škody z poistenia personálneho majetku.</p>
      <p>Poisťovňa Kooperativa pri riešení škôd vyplývajúcich z tejto nešťastnej udalosti postupuje individuálne s prihliadnutím na ľudský rozmer tejto tragédie. Pri takýchto udalostiach poisťovňa, v prípade, že si to situácia vyžaduje, poškodeným klientom vypláca zálohy.</p>
      <p><i>"Odporúčame klientom, ktorí ešte škody nenahlásili, aby tak urobili čo najskôr na telefónnom čísle 0850 111 577. Poisťovňa svojim klientom po nahlásení škody poskytne prioritné a zrýchlené riešenie týchto škôd. Poškodených klientov kontaktujeme do 1 hodiny po nahlásení škody, s cieľom dohodnúť si individuálny postup v prípade ich škody. V prípade menších škôd, ako napr. poškodenia zasklenia okien a dverí v dôsledku výbuchu, poisťovňa bude likvidovať jednotlivé nároky bez obhliadky, po doložení fotodokumentácie, faktúry za opravu a čísla účtu na poskytnutie poistného plnenia, ktoré poisťovňa poskytne v zmysle príslušnej poistnej zmluvy bezodkladne,"</i> informuje Kooperativa.</p>
      <p>Škody postupne nahlasujú aj klienti Uniqa poisťovne. Poisťovňa odporúča, podľa informácií, ktoré poskytla TASR, aby klienti čo najskôr nahlásili škody online na webstránke poisťovne 24 hodín denne, alebo telefonicky na call centre počas prevádzkového času v pondelok až v piatok od 8.00 do 18.00 h. <i>"Naši likvidátori budú následne kontaktovať každého poškodeného telefonicky a dohodnú s ním ďalší postup. Uniqa je pripravená riešiť nahlásené poistné udalosti bez zbytočnej byrokracie v zrýchlenom konaní,"</i> informuje poisťovňa.</p>
      <p>Menšie škody, ako sú napríklad opravy presklenia okien, bude poisťovňa likvidovať bez obhliadky. Po nahlásení škody online alebo na call centre stačí, ak klienti pošlú do poisťovne fotografie alebo videodokumentáciu poškodeného majetku a účet za opravu.</p>
      <p>V takýchto mimoriadnych situáciách vie klientom pomôcť aj asistenčná služba k poisteniu majetku. Klienti sa na ňu môžu obrátiť so žiadosťou o pomoc 24 hodín denne. Môžu ju využiť najmä ľudia z domov, ktoré susedia s poškodenou bytovkou a boli tiež výbuchom poškodené. V rámci limitov plnenia pri riešení stavu núdze asistenčná služba zaistí okamžitú pomoc. Ide napríklad o príjazd zmluvného dodávateľa na miesto udalosti a práce dodávateľa, ktoré sú spojené s odstránením príčiny stavu núdze (oprava presklenia okien, elektroinštalácie a pod.).</p>
      <h3>Košický kraj schválil pre mesto Prešov pomoc vo výške 100.000 eur</h3>
      <p>Zastupiteľstvo Košického samosprávneho kraja (KSK) schválilo v pondelok nenávratnú finančnú výpomoc pre mesto Prešov v sume 100.000 eur. Ide o pomoc obyvateľom Prešova, ktorých postihla tragická udalosť výbuchu plynu na ulici Mukačevskej ulici v piatok 6. decembra.</p>
      <p>Za uznesenie hlasovalo 47 poslancov, nikto nehlasoval proti ani sa nezdržal. Návrh predložil poslanec Emil Ďurovčík.</p>
      <p>Plyn vybuchol v 12-podlažnej bytovke na prešovskej Mukačevskej ulici. Nešťastie si vyžiadalo viacero ľudských životov a desiatky zranených. Košickí krajskí poslanci si na úvod zasadnutia uctili obete tejto tragédie minútou ticha.</p>
      <p>Uznesenie nehovorí, z akého zdroja má ísť finančná pomoc. Podľa predsedu KSK Rastislava Trnku pôjdu financie pravdepodobne z rezervného fondu. <i>"Ja som už minulý týždeň komunikoval s predsedom Prešovského samosprávneho kraja o nejakej forme výpomoci. My sme mohli poskytnúť túto pomoc aj bez toho, aby sa to odhlasovalo v zastupiteľstve. Čiže, na túto pomoc sme boli pripravení, avšak poslanci prejavili vôľu a som rád, že sme sa v tomto zhodli,"</i> uviedol Trnka.</p>
      <h3>Poslanci Liptovského Mikuláša budú rokovať o finančnej pomoci po výbuchu plynu v Prešove</h3>
      <p>Liptovskomikulášske mestské zastupiteľstvo bude v rámci štvrtkového (12. 12.) rokovania rozhodovať aj o poskytnutí finančnej pomoci pre ľudí postihnutých výbuchom plynu v bytovom dome na Mukačevskej ulici v Prešove. Podľa hovorkyne mesta Viktórie Čapčíkovej chce radnica týmto spôsobom vyjadriť Prešovčanom solidaritu.</p>
      <p><i>"Cítime s ľuďmi, ktorí v okamihu prišli o svoje domovy, strechu nad hlavou, či dokonca svojich blízkych. Na blížiacom sa rokovaní mestského zastupiteľstva navrhneme pre Prešov a ľudí postihnutých touto obrovskou tragédiou finančnú pomoc vo výške 10.000 eur," </i>uviedla hovorkyňa.</p>
      <p>Doplnila, že pozostalým obetí tragédie vyslovuje liptovskomikulášska radnica úprimnú sústrasť.</p>
      <p>Plyn vybuchol v piatok (6. 12.) v jednom z bytov v 12-podlažnej bytovke. Nešťastie si vyžiadalo niekoľko ľudských životov a desiatky zranených.</p>
      <p>
        <b>Škody po výbuchu v Prešove stúpajú</b>
      </p>
      <p>Straty na životoch, menšie aj vážnejšie zranenia a množstvo zničených bytov a vozidiel. Taká je bilancia ničivého výbuchu prešovského paneláku z minulého týždňa. Poisťovne už od soboty (7. 12.) registrujú škody, ktoré im klienti postupne nahlasujú.</p>
      <p><i>"Dvaja klienti nám už nahlásili zničenie svojich bytov v bytovke, kde explózia nastala. Niekoľko ďalších z tohto paneláku sme identifikovali na základe poistných zmlúv a aktuálne ich kontaktujeme, aby sme dohodli ďalší postup," </i>vysvetľuje riaditeľ odboru likvidácie poistných udalostí Allianz – SP Milan Rajec. Okrem škôd na zničenom paneláku boli poškodené aj byty v okolitých panelákoch a zaparkované vozidlá.</p>
      <p><i>"V rámci poistenia bytových domov sme doteraz zaregistrovali desiatky poistných udalostí. Ide najmä o poškodené a rozbité okná. Ďalší klienti nám hlásia škody zo svojho poistenia nehnuteľnosti a domácnosti. Evidujeme aj niekoľko vozidiel poškodených výbuchom, upresňuje Rajec."</i> Počty škôd budú podľa neho ešte narastať, keďže viaceré poistné udalosti pre bezpečnostnú uzáveru v danej lokalite ešte neboli nahlásené.</p>
      <p>Poisťovňa sa klientom snaží vyjsť v ústrety a čo najviac urýchliť a zjednodušiť proces nahlásenia a riešenia škody. <i>"Komunikujeme so správcami poškodených bytových domov. Na okolité bytovky sme umiestnili plagáty s kontaktmi a informáciami, ako a kde môžu klienti svoje škody nahlásiť," </i>vysvetľuje hovorkyňa poisťovne Lucia Muthová.</p>
      <p>Spoločné časti bytového domu, ako obvodové múry, strecha, elektroinštalácia, balkóny či okná kryje poistenie bytovky, samotné byty zas kryje privátne poistenie nehnuteľnosti a domácnosti. <i>"Ak výbuch poškodil okná, treba sa obrátiť na bytového správcu, keďže tieto škody budú hradené z poistenia bytovky. Škody v jednotlivých bytoch, ako zničený nábytok, sanita, poškodené podlahy, omietky, porozbíjané zariadenie budú odškodnené z vlastného poistenia bytu a domácnosti," </i>dopĺňa Muthová.</p>
      <p>Pri menších škodách, ako výmena skiel na bytoch alebo rodinných domoch, poisťovňa prepláca škody aj bez obhliadky, na základe predloženého dokladu za opravu, resp. výmenu.</p>
    </article>
  </body>
</html>