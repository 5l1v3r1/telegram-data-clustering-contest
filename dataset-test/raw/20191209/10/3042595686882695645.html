<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kvinne-drept-i-juli---kjaeresten-siktet/71909753"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T10:28:30+00:00"/>
    <meta property="og:title" content="Kvinne drept i juli - kjæresten siktet"/>
    <meta property="og:description" content="Politiet har siktet en mann for drapet på 46 år gamle Nina Bråthen. De to skal ha hatt en kjæresterelasjon, ifølge politiet."/>
  </head>
  <body>
    <article>
      <h1>Kvinne drept i juli - kjæresten siktet</h1>
      <h2>Politiet har siktet en mann for drapet på 46 år gamle Nina Bråthen. De to skal ha hatt en kjæresterelasjon, ifølge politiet.</h2>
      <address><time datetime="2019-12-09T10:28:30+00:00">09 Dec 2019, 10:28</time> by <a rel="author">Jesper Nordahl Finsveen</a></address>
      <p>En mann i slutten av 40-åra er siktet for drapet på 46 år gamle Nina Bråthen, som ble funnet død i en leilighet på Fjell i Drammen 23. juli i år.</p>
      <p>Det opplyser Sør-Øst politidistrikt i en pressemelding.</p>
      <p>
        <b>Det skal ha vært en kjæresterelasjon mellom den avdøde 46-åringen og den siktede mannen i slutten av 40-åra, ifølge politiet.</b>
      </p>
      <p>Mannen framstilles for varetektsfengsling klokka 12.00 mandag ettermiddag i Drammen tingrett.</p>
      <h3>Lå død i dagesvis</h3>
      <p>Avdøde bodde alene og var ifølge politiet en del av rusmiljøet i Drammen. Det skal ha vært naboer som varslet om dødsfallet, etter at de merket lukt fra leiligheten hvor kvinnen bodde.</p>
      <p>Hun ble funnet død 23. juli. I Bråthens dødsannonse står det at hun døde 5. juli.</p>
      <p>Saken ble innledningsvis etterforsket som et mistenkelig dødsfall, men i løpet av høsten skal politiets etterforskning pekt mer og mer i retning av at Bråthen ble drept.</p>
      <p>
        <b>Mannen som er pågrepet skal ha vært i politiets søkelys i en lengre periode. Ifølge politiinspektør og påtaleansvarlig Magnar Pedersen er det en omfattende etterforskning som har ledet politiet til pågripelsen i saken. Siktede skal ha vært i politiets søkelys i en lengre periode.</b>
      </p>
      <p>- Jeg kan ikke gå inn i detaljer på hva pågripelsen baserer seg på, men kan bekrefte at det er en person vi har hatt på blokka en stund. Det er en totalvurdering av saken som gjør at vi nå har pågrepet ham, sier Pedersen til Dagbladet.</p>
      <h3>Etterlyser vitner</h3>
      <p>Motivet for det antatte drapet, er det for tidlig å si noe om.</p>
      <p>
        <b>- Mye gjenstår i saken, og vi håper nå å få inn mer informasjon fra personer som har opplysninger om hva som har skjedd. Vi går ut ifra at det fremdeles er personer som sitter på informasjon uten å ha tatt kontakt, eller som ikke har fortalt oss alt de vet, sier Pedersen til Dagbladet.</b>
      </p>
      <p>Selv om vitner selv skulle mene at deres opplysninger ikke er interessante, ber vi om at vitner kontakter politiet. Dette gjelder ikke minst observasjoner av avdøde med videre, sier Pedersen i pressemeldinga.</p>
      <p>Politiets tipstelefon er 969 45 605.</p>
      <h3>Ingen kommentar</h3>
      <p>Siktedes forsvarer, advokat Anders Green, har ikke besvart Dagbladets henvendelser før fengslingsmøtet.</p>
      <p>Bistandsadvokat i saken, Nina Elisabeth Seierstad Andresen, ønsker på nåværende tidspunkt ikke å kommentere saken.</p>
    </article>
  </body>
</html>