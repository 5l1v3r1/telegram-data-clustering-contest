<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/parky-v-brne-poslouzi-treba-jako-namesti-20191208.html"/>
    <meta property="og:site_name" content="Deník.cz"/>
    <meta property="article:published_time" content="2019-12-09T10:29:00+00:00"/>
    <meta property="og:title" content="Parky v Brně? Po stížnostech se zřejmě blýská na lepší časy"/>
    <meta property="og:description" content="Černovicím v Brně chybí centrální náměstí, kde by se lidé mohli při různých příležitostech setkávat. Na dlouhodobý problém městské části upozornila redakci místní obyvatelka Jindřiška Grymová. „Je potřeba s ním něco dělat,“ zdůraznila. Chybějícím středobodem by se podle zástupců radnice mohl po své revitalizaci stát park Řehořova. Obnovy zelených prostranství se chystají i na jiných místech Brna."/>
  </head>
  <body>
    <article>
      <h1>Parky v Brně? Po stížnostech se zřejmě blýská na lepší časy</h1>
      <address><time datetime="2019-12-09T10:29:00+00:00">09 Dec 2019, 10:29</time> by <a rel="author">Oldřich Haluza</a></address>
      <p>Jak by mohl černovický park vypadat, představila lidem minulý měsíc při debatě zahradní architektka Eva Wagnerová.</p>
      <p>„Zachováme hodně zeleně. Zároveň chceme, aby prostor sloužil jako společenská plocha pro lidi. V části parku u Řehořovy ulice tak vznikne prostor s kavárnou, kde mohou být třeba vánoční trhy. Srovnáme i parkové terénní nerovnosti, aby v něm byl rovná travnatá plocha,“ přiblížila.</p>
      <figure>
        <img src="https://g.denik.cz/1/f7/praha-rozhovor-bares-01_denik-150-3x2.jpg"/>
      </figure>
      <aside>
        <a href="https://www.denik.cz/z_domova/profesor-martin-bares-neurolog-20191206.html">Rektor Martin Bareš: Kdo neučí na úrovni, má mít nižší plat, nebo odejít Přečíst článek ›</a>
      </aside>
      <p>Práce v Řehořově ulici začnou v roce 2021. „Revitalizaci parku chceme stihnout do roku 2022. Naváže na rekonstrukci nedalekého kruhového objezdu,“ informoval černovický starosta Ladislav Kotík. O opravě kruhové křižovatky naplánované na příští rok už Brněnský deník Rovnost informoval.</p>
      <h3>Řečkovice? Už na jaře</h3>
      <p>Na jaře příštího roku odstartuje obnova parku na Palackého náměstí v Řečkovicích (na vizualizaci). Naváže na letošní opravy okolí tamního kostela a autobusové zastávky.</p>
      <p>Park získá nové stromy i trávník. Asfaltový povrch cest nahradí mlatový. Přibudou nové lavičky, dětské hřiště a v zadní části parku vznikne víceúčelová zpevněná plocha. „Po dokončení úprav na podzim příštího roku bude náměstí kompletně hotové a bez dalších oprav se obejde desítky let,“ poznamenal řečkovický starosta Marek Viskot.</p>
      <figure>
        <img src="https://g.denik.cz/50/01/brno-spilberk-vanoce-vanocni-zvyky-deti-spekacky-kone-dilny-jablka-03_denik-150-3x2.jpg"/>
      </figure>
      <aside>
        <a href="https://www.denik.cz/regiony/deti-si-vyzkousely-na-spilberku-vanocni-zvyky-poustely-lodky-vylevaly-olovo-20191208.html">Děti si na Špilberku vyzkoušely vánoční zvyky. Pouštěly loďky, vylévaly olovo Přečíst článek ›</a>
      </aside>
      <p>Revitalizaci hned dvou zelených ploch mají v plánuv Židenicích. Z nyní převážně betonového prostoru mezi ulicemi Krásného a Marie Kudeříkové bude klidová zóna se zelení a malým dětským hřištěm. „Chceme tam vytvořit i terénní prohlubně, ve kterým se udrží dešťová voda,“ řekl místostarosta Židenic Petr Kunc. Podle něj bude mít plocha novou podobu už v příštím roce.</p>
      <p>Zvelebení vnitrobloku se dočkají také lidé bydlící v panelových domech na židenické Staré osadě. Při jeho revitalizaci pracovníci zeleně vysadí více než stovku nových stromů.</p>
      <figure>
        <img src="https://g.denik.cz/67/7e/boskovice-hugo-mensdorff-pouilly-rozhovor_denik-150-3x2.jpg"/>
      </figure>
      <aside>
        <a href="https://www.denik.cz/regiony/vse-zle-jsem-prezil-ve-zdravi-a-mel-krasny-zivot-rika-hrabe-hugo-20191207.html">Vše zlé jsem přežil ve zdraví. A měl krásný život, říká hrabě Hugo Přečíst článek ›</a>
      </aside>
      <h3>Revitalizace parků v Brně:</h3>
      <p><b>Park Řehořova v Černovicích:</b> výsadba stromů a keřů, úprava zeleně, terénní úpravy, potok s vodní mlhou, rovná travnatá plocha, společenské prostranství s kavárnou, nové lavičky</p>
      <p><b>Park na Palackého náměstív Řečkovicích:</b> výsadba stromů, položení parkového trávníku, oprava pěších cest nové lavičky, dětské hřiště, víceúčelová zpevněná plocha</p>
      <p><b>Plocha u ulic Krásnéhoa Marie Kudeříkové v Židenicích:</b> vznikne klidová zóna se zelení a dětským hřištěm, terénní prohlubně zachycující dešťovou vodu</p>
      <p><b>Vnitroblok na Staré osadě v Židenicích:</b> zvelebení plochy, výsadba stovky stromů</p>
    </article>
  </body>
</html>