<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fc8a13de9070b8bf/prima-confruntare-intre-putin-si-zelenski-cei-doi-se-intalnesc-astazi-la-paris.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T10:42:40+00:00"/>
    <meta property="og:title" content="Prima confruntare între Putin și Zelenski: Cei doi se întâlnesc astăzi la Paris"/>
    <meta property="og:description" content="Președintele Ucrainei, Volodimir Zelenski, se află în fața unui test major, cu o miză foarte mare - summitul cu Vladimir Putin care va avea loc luni la Palatul Élysée. Este prima confruntare care are loc între cei doi, de la alegerea lui Zelenski, iar ucrainenii se tem că liderul de la Kremlin l-ar putea păcăli pe mai puțin experimentatul Zelenski și l-ar putea determina să facă unele concesii excesive în dosarul conflictului din estul Ucrainei."/>
  </head>
  <body>
    <article>
      <h1>Prima confruntare între Putin și Zelenski: Cei doi se întâlnesc astăzi la Paris</h1>
      <address><time datetime="2019-12-09T10:42:40+00:00">09 Dec 2019, 10:42</time> by <a rel="author">Jurnal.md</a></address>
      <p>
        <b>Președintele Ucrainei, Volodimir Zelenski, se află în fața unui test major, cu o miză foarte mare - summitul cu Vladimir Putin care va avea loc luni la Palatul Élysée. Este prima confruntare care are loc între cei doi, de la alegerea lui Zelenski, iar ucrainenii se tem că liderul de la Kremlin l-ar putea păcăli pe mai puțin experimentatul Zelenski și l-ar putea determina să facă unele concesii excesive în dosarul conflictului din estul Ucrainei.</b>
      </p>
      <p>Cei doi se vor întâlni la Paris, la summitul mediat de Franța și Germania, cu scopul de a negocia sfârșitul războiului din sud-estul Ucrainei, care durează de cinci ani, după anexarea Crimeii de către Rusia lui Putin.</p>
      <p>Conflictul s-a soldat până acum cu moartea a peste 13.000 de oameni și a dus la dislocarea a milioane de locuitori ai zonei, scrie Guardian. Ultima întâlnire între șefii de stat ai celor două țări a avut loc în 2016, pe vremea aceea Ucraina fiind condusă de Petro Poroșenko.</p>
      <p>Discuțiile au loc și într-un context ceva mai complicat, având în vedere tensiunile dintre aliații Kievului din NATO, inclusiv pozițiile exprimate de Emmanule Macron care spunea că Rusia nu este principalul inamic al NATO, alianță despre care susținea că este în „moarte cerebrală”, scrie hotnews.ro.</p>
      <p>Zelenski, care a câștigat alegerile prezidențiale din aprilie cu un scor zdrobitor, le-a promis ucrainenilor că nu va ceda în fața lui Putin, dar a spus că singura cale pentru a pune capăt conflictului militar sunt negocierile cu Moscova.</p>
      <p>Trei partide de opoziție, inclusiv cel condus de fostul președinte Petro Poroshenko, au chemat la proteste în capitala Ucrainei, iar activiștii care ocupau Maidanul în 2014 i-au cerut lui Zelenski să nu „sacrifice interesele țării cu pistolul la tâmplă”.</p>
      <p>Discuțiile se vor axa pe Acordul de la Minsk, care prevede un plan de pace în 13 pași, negociat încă din 2015. Potrivit acestuia, granița cu Rusia ar urma să fie redată controlului Ucrainei, iar în zona separatistă ar urma să fie organizate alegeri libere, în timp ce trupele rusești din sud-estul Ucrainei ar urma să se retragă.</p>
    </article>
  </body>
</html>