<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/exoteriki-politiki/222402_symfonisan-na-meinei-sto-proskinio-i-eyropaiki-prooptiki-boreias"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T10:54:04+00:00"/>
    <meta property="og:title" content="Συμφώνησαν να μείνει στο προσκήνιο η ευρωπαϊκή προοπτική Βόρειας Μακεδονίας – Αλβανίας"/>
    <meta property="og:description" content="Γόνιμη και ουσιαστική χαρακτήρισε ο Νίκος Δένδιας τη συζήτηση, την οποία διοργάνωσε σήμερα στις Βρυξέλλες, σχετικά με την ευρωπαϊκή προοπτική της Βόρειας Μακεδονίας και της Αλβανίας."/>
  </head>
  <body>
    <article>
      <h1>Συμφώνησαν να μείνει στο προσκήνιο η ευρωπαϊκή προοπτική Βόρειας Μακεδονίας – Αλβανίας</h1>
      <address><time datetime="2019-12-09T10:54:04+00:00">09 Dec 2019, 10:54</time> by <a rel="author">efsyn.gr</a></address>
      <p>Γόνιμη και ουσιαστική χαρακτήρισε ο Νίκος Δένδιας τη<u><a href="https://www.efsyn.gr/politiki/exoteriki-politiki/222381_protoboylia-dendia-gia-dieyrynsi-tis-ee-sta-dytika-balkania"> συζήτηση, την οποία διοργάνωσε σήμερα στις Βρυξέλλες</a></u>, σχετικά με την ευρωπαϊκή προοπτική της Βόρειας Μακεδονίας και της Αλβανίας, μετά το «πάγωμα» κατά την Σύνοδο Κορυφής του Οκτωβρίου.</p>
      <p>Κατά το πρόγευμα εργασίας των Ευρωπαίων υπουργών Εξωτερικών, στο οποίο παρόντες ήταν ο υπουργός Εξωτερικών της Βόρειας Μακεδονίας, Νικολά Ντιμιτρόφ και ο ασκών χρέη ΥΠΕΞ της Αλβανίας, Γκεντ Τσεκάι, συμφωνήθηκε η ανάγκη να διατηρηθεί στο προσκήνιο η ευρωπαϊκή προοπτική των δύο χωρών</p>
      <p>«Συγκεντρώθηκαν σήμερα άνω των 20 Ευρωπαίων υπουργών Εξωτερικών», ανέφερε ο κ. Δένδιας μετά το πέρας της συνάντησης και επισήμανε πως «ήταν μία χρήσιμη πρώτη ευκαιρία, μετά από το Ευρωπαϊκό Συμβούλιο του Οκτωβρίου, να ανταλλάξουμε απόψεις για το πώς μπορούμε να προχωρήσουμε το επόμενο χρονικό διάστημα».</p>
      <p>«Υπεβλήθη αίτημα για βελτίωση της μεθοδολογίας διεύρυνσης και την ανάγκη να διατηρηθεί στο προσκήνιο η ευρωπαϊκή προοπτική της Βόρειας Μακεδονίας και της Αλβανίας, αλλά και των υπολοίπων χωρών της περιοχής, πάντοτε βεβαίως μέσα στο πλαίσιο της συμμόρφωσης με το ευρωπαϊκό κεκτημένο», τόνισε ο Έλληνας υπουργός Εξωτερικών για να προσθέσει: «Πιστεύω ότι, σε κάποιο βαθμό, κάτι πετύχαμε σήμερα. Μία γόνιμη και ουσιαστική συζήτηση κι ένα βήμα μπροστά. Θα συνεχίσουμε να εργαζόμαστε ώστε να υπάρξει μία θετική εξέλιξη, ενδεχομένως τον προσεχή Μάρτιο, προς την επιθυμητή κατεύθυνση».</p>
      <figure>
        <iframe data-src="https://twitter.com/NikosDendias/status/1203975744885526528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο κ. Δένδιας επισήμανε ότι «η Ελλάδα είναι η παλαιότερη χώρα της Ευρωπαϊκής Ένωσης στην περιοχή. Είναι παράγοντας σταθερότητας και προώθησης της συνεργασίας και θα συνεχίσει να λαμβάνει σαφείς πρωτοβουλίες προς αυτήν την κατεύθυνση».</p>
      <p>«Θέλω να εκφράσω την ευγνομωσύνη μου στον υπουργό Εξωτερικών, Νίκο Δένδια και τους Έλληνες φίλους που οργάνωσαν αυτό το πρόγευμα εργασίας», ανέφερε ο Νικολά Ντιμιτρόφ και πρόσθεσε: «Είμαστε γείτονες, γινόμαστε πολύ καλοί φίλοι και έχουμε πράγματα να κάνουμε».</p>
      <p>«Δεν υπήρξε κάποια απόφαση τον Οκτώβριο. Τον Ιούνιο υπήρχε η υπόσχεση ότι θα υπάρξει απόφαση, οπότε χρειάζεται να το διορθώσουμε αυτό. Και δεν νομίζω ότι υπάρχει κάποια εναλλακτική για τα Δυτικά Βαλκάνια πέραν της ευρωπαϊκής ένταξης», τόνισε και κατέληξε: «Δεν θα πέσουμε στην παγίδα της θυματοποίησης ούτε θα κατηγορήσουμε κανένα. Θα συνεχίσουμε να παράγουμε θετικές ειδήσεις, τόσο στις μεταρρυθμίσεις πίσω στην πατρίδα και στις καλές σχέσεις με όλους τους γείτονες και θα το κάνουμε αδύνατο σε όλα τα κράτη-μέλη να πουν όχι ξανά τους επόμενους μήνες».</p>
      <p>«Το μήνυμα που πήραμε από όλες τις χώρες είναι ότι θέλουμε να δούμε να ξεκινούν οι ενταξιακές διαπραγματεύσεις και με τις δύο χώρες», επισήμανε η υπουργός Εξωτερικών της Βουλγαρίας, Αικατερίνα Ζαχάρεβα.</p>
      <p>«Οι ενταξιακές διαπραγματεύσεις δεν χρειάζεται να αναβληθούν όσο διαπραγματευόμαστε το πλαίσιο ένταξης. Αυτές οι διαδικασίες μπορούν να είναι παράλληλες. Δεν χρειάζεται να περιμένουμε να ολοκληρωθεί η συζήτηση για το νέο πλαίσιο ένταξης», συμπλήρωσε η ίδια.</p>
      <p>«Όλοι όσοι ήμασταν στο δωμάτιο συμφώνησαμε ότι διατηρούμε τη δέσμευσή μας για τα Δυτικά Βαλκάνια και για την ευρωπαϊκή προοπτική τους. Τώρα μένει να δούμε πώς θα προχωρήσουμε γρήγορα για να την κάνουμε αξιόπιστη», ανέφερε ο Αυστριακός υπουργός Εξωτερικών, Αλεξάντερ Σάλενμπεργκ.</p>
      <p>Σε ερώτηση εάν η Γαλλία θα αλλάξει στάση, ο κ. Σάλενμπεργκ απάντησε: «Υπάρχουν περιθώρια βελτίωσης στη διαδικασία ένταξης και είμαστε προθυμοι να συζητήσουμε γι αυτό, αλλά δεν πρέπει να είναι προϋπόθεση. Θέλουμε να δούμε πράσινο φως για τη Βόρεια Μακεδονία και την Αλβανία και είμαστε έτοιμοι να βελτιώσουμε τη διαδικασία».</p>
      <p>«Θεωρώ ότι ήταν μία πολύ σημαντική εξέλιξη λαμβάνοντας υπόψιν όχι μόνο το γεγονός ότι πραγματοποιήθηκε, αλλά πολύ περισσότερο τη συζήτηση που έγινε», δήλωσε ο Κύπριος ΥΠΕΞ, Νίκος Χριστοδουλίδης.</p>
      <p>Στους συμμετέχοντες συμπεριλαμβάνονταν, μεταξύ άλλων, οι υπουργοί Εξωτερικών της Γαλλίας, της Γερμανίας, της Ολλανδίας, της Δανίας, της Πορτογαλίας, της Κύπρου, της Σουηδίας, της Βουλγαρίας, της Πολωνίας, της Σλοβακίας, της Ρουμανίας, της Κροατίας, της Ιρλανδίας και της Σλοβενίας.</p>
      <p>Η συνάντηση αυτή με πρωτοβουλία του κ. Δένδια έγινε στο περιθώριο του Συμβουλίου Εξωτερικών Υποθέσεων της Ε.Ε.., όπου πρόκειται να τεθεί και το θέμα των συνεχόμενων <u><a href="https://www.efsyn.gr/politiki/exoteriki-politiki/efsyn.gr/politiki/kybernisi/222391_thema-stis-bryxelles-oi-toyrkikes-prokliseis">τουρκικών προκλήσεων.</a></u> «Σε λίγο θα συμμετάσχω στο Συμβούλιο Υπουργών όπου θα συζητηθεί, μεταξύ άλλων, το θέμα του ανυπόστατου μνημονίου συνεργασίας ανάμεσα στην Τουρκία και στη Λιβύη. Είμαι βέβαιος ότι και σε αυτήν την περίπτωση το Συμβούλιο Υπουργών θα αρθεί στο ύψος των περιστάσεων», επισήμανε ο κ. Δένδιας.</p>
      <p>Με πληροφορίες από ΑΠΕ-ΜΠΕ</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/kybernisi/222391_thema-stis-bryxelles-oi-toyrkikes-prokliseis"/>
        <a href="https://www.efsyn.gr/politiki/exoteriki-politiki/222381_protoboylia-dendia-gia-dieyrynsi-tis-ee-sta-dytika-balkania"/>
        <a href="https://www.efsyn.gr/politiki/exoteriki-politiki/220505_i-athina-stirizei-tin-eyropaiki-prooptiki-tis-boreias-makedonias"/>
        <a href="https://www.efsyn.gr/node/221625"/>
        <a href="https://www.efsyn.gr/politiki/exoteriki-politiki/216776_aplos-paratiritis-i-athina"/>
        <a href="https://www.efsyn.gr/node/220460"/>
      </related>
    </article>
  </body>
</html>