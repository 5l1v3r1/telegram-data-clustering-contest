<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/naglet-til-svindelen/71907618"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T10:51:23+00:00"/>
    <meta property="og:title" content="Naglet til svindelen"/>
    <meta property="og:description" content="Russland blir utestengt, og skistjernene deres dømmes til slutt."/>
  </head>
  <body>
    <article>
      <h1>Naglet til svindelen</h1>
      <h2>Russland blir utestengt, og skistjernene deres dømmes til slutt.</h2>
      <address><time datetime="2019-12-09T10:51:23+00:00">09 Dec 2019, 10:51</time> by <a rel="author">Esten O. Sæther KOMMENTAR</a></address>
      <p><b>AT</b> Russland nå er utestengt fra internasjonale mesterskap i fire år, betyr verken at russiske idrettsstjerner eller russiske landslag forsvinner fra sportssendingene på TV-skjermen din. Dagens vedtak fra styret i WADA er full av små smutthull, og disse hullene kommer til å bli større i løpet av de nærmeste dagene:</p>
      <ul>
        <li>Dette er definitivt ikke det endelige oppgjøret med triste dopingkulturen i Russland. Det oppgjøret må russerne ta selv.</li>
      </ul>
      <p>Derimot er det en nødvendig reaksjon på russisk selvbedrag.</p>
      <p><b>DET</b> er bare <i>en</i> dag siden de russiske langrennsgutta imponerte med dobbeltseier under verdenscupstafetten på Lillehammer. Endelig har Norge fått en konkurrent som gjør at det blir spenning i sporet i hvert eneste renn, men nå kan det være slutt dersom det internasjonale Skiforbundet (FIS) velger å gå videre med <a href="https://www.dagbladet.no/sport/russland-utestenges-fra-alle-store-konkurranser/71908602">straffetiltak</a> utover WADAs beslutning i dag om å holde Russland borte fra Ski-VM 2021 i Oberstdorf:</p>
      <ul>
        <li>Med nasjonen Russland utestengt fra internasjonal idrettsmesterskap i fire år, er konkurransemulighetene for de individuelle russiske stjerneutøverne i spill.</li>
      </ul>
      <p>Sjansen for å se russere konkurrere under nøytralt flagg vil variere fra idrett til idrett. Det avhenger av den politiske ledelsen i hvert enkelt internasjonale særforbund, og hvilket nivå dopingkontrollen deres allerede er på.</p>
      <p>WADAs krav for individuell deltakelse er i utgangspunktet at de enkelte utøvererne «<i>ikke på noe vis er innblandet i grunnlaget for utestengelsen, at de ikke er omtalt i McLaren-rapportene, at de ikke er registret i datamaterialet fra Moskva og at ikke noen av deres prøver er blitt manipulert</i>».</p>
      <p><b>ALLEREDE</b> her begynner det å knipe for den eldste russiske skistjernen. Sergej Ustjugov ble sannsynligvis utelukket fra sist OL av en av disse årsakene, og forsvinner kanskje fra startlistene i løpet av vinteren. I neste års VM er han ifølge dette vedtaket utestengt. Hvis altså IOC hadde saklig grunn til å nekte ham deltakelse i sist OL........</p>
      <p>Jeg har hele tida ment at det var både <a href="https://www.dagbladet.no/sport/det-er-ikke-troverdig-at-de-odelegger-vinter-ol-for-denne-russeren/69369302">urettferdig</a> og <a href="https://www.dagbladet.no/sport/sviktet-i-moskva---russeren-fikk-ikke-samme-sjansen-som-johaug/70646243">uklokt </a>at verken Ustjugov eller vi har fått vite hvorfor verdens beste løper i VM 2017 ikke fikk gå i Pyenongchang vinteren etter. Lukkete rettsprosesser sprer usikkerhet.</p>
      <p>Men midt i forvirringen om hva som nå kommer til å skje med de russiske skistjernene, er det ingen grunn til å lukke øyne og øre for sannheten.</p>
      <p>Russerne har lurt oss, og russisk langrenn står sentralt i hele svindelen.</p>
      <p><b>DET</b> var dette ansvaret en av landslagstrenerne deres igjen forsøkte å prate seg vekk fra på Lillehammer denne helgen. Tyskeren Markus Cramer har i flere år vært sjef for det vestlig baserte russiske landslaget der Usjugov holder til, og han har i hele denne perioden støttet russernes ulike forklaringer på de manipulerte prøvene:</p>
      <p>- <i>For meg og utøverne er dette veldig tøf</i>t, <a href="https://www.nrk.no/sport/russisk-storeslem-_-dobbelt-russisk-pa-stafetten-1.14813875">sa</a> Cramer til NRK på Lillehammer:</p>
      <p>- <i>Vi har ingen ting å gjøre med positive dopingprøver. Hva kan utøverne foreta seg hvis noen på et kontor gjør noe dritt?</i>, <a href="https://www.nrk.no/sport/russisk-storeslem-_-dobbelt-russisk-pa-stafetten-1.14813875">spurte</a> han.</p>
      <p>Det med «<i>noen andres skyld</i>» har vært en standardfrase blant russiske utøvere og trenere helt siden denne avsløringen sprakk våren 2016, men så lett skal verken Cramer eller stjernene hans få slippe unna.</p>
      <p><b>FOR</b> enhver som jakter på deler av sannheten i all løgnen rundt over tusen manipulerte prøver fra russisk toppidrett, hjelper det å lese seg opp på McLaren-rapportene og de åpne dommene fra Idrettens Voldgiftsdomstol. Der er det ingen tvil om jukset har vært systematisk og at en rekke utøvere også har bidratt.</p>
      <p>En av dem er Aleksandr Legkov; også han Cramers egen elev. Legkov slapp til slutt individuelt straffeansvar for svindelen før og under den 5-mila han vant i Sotsji, men <a href="https://www.dagbladet.no/sport/sjokkdommen-de-trodde-de-hadde-avslort-ham-sa-raknet-bevisene/69767932">samtlige</a> tre åpne <a href="https://www.dagbladet.no/sport/frikjent-nei-denne-dommen-oser-av-mistillit-mot-alexander-legkov/68770036">drøftelser</a> av <a href="https://www.dagbladet.no/sport/russisk-dopdrama-hun-kan-odelegge-skiheltens-ol-drom/68785140">hans sak</a> fra Idrettens Voldgiftsdomstol oser av skepsis.</p>
      <p>Ingen av dommerne virker å være i tvil om at Aleksandr Legkov visste hva som foregikk med hans egne manipulerte prøver. Det var bare den siste dommeren som til slutt konkluderte med at selve bevismaterialet ikke var sterkt nok til å få Legkov individuelt straffet.</p>
      <p><b>MED</b> dagens beslutning i WADA er Alexander Legkov i realiteten blitt dømt likevel. For der er den skakke linjen mellom felles og individuelt ansvar for Russlands svindel strøket ut:</p>
      <ul>
        <li>Nå vil ikke idretten ha med en eneste russer som finnes i det manipulerte datamaterialet fra dopinglaboratoriet i Moskva.</li>
      </ul>
      <p>Dermed kan Aleksandr Legkov glemme et comeback. For i dette datamaterialet er Legkov <a href="https://www.dagbladet.no/sport/frikjent-nei-denne-dommen-oser-av-mistillit-mot-alexander-legkov/68770036">nummer A0467</a>; den utøveren som selv var i Moskva for å leverte urin til svindelen, som stod på den såkalte <a href="https://www.theguardian.com/sport/2016/jul/18/russia-doping-scandal-five-things-wada-report">«Hertuginnelista»</a> over stjerner som skulle beskyttes, han som ble diskutert i flere mail mellom dopinglaboratoriet og det russiske sportsdepartementet, før prøveglassene hans fra Sotsji-OL fikk tydelig skrapemerker påført i løpet av de nettene da agentene fra det hemmelige russiske statspolitiet brøt forseglingene på flaskene for å fullføre jukset.</p>
      <p><b>SLIKE</b> utøvere som Legkov vil altså den internasjonale idretten ikke ha med lenger i mesterskap. Om de denne gangen får lov til å beskytte seg, blir sannsynligvis på nytt avgjort i CAS. Russland har en frist på 21 dager for å anke WADAs beslutning dit. Så følger eventuelt en ganske rask rettssak.</p>
      <p>Hva skisporten gjør i mellomtida, vet de knapt selv. Det internasjonale Skiforbundet (FIS) er preget av kamp om å overta det ledige presidentvervet etter Gian-Franco Kasper. Tilsynelatende er det ingen beredskap for å følge opp dagens WADA-vedtak om å utestenge Russland.</p>
      <p>Sist gang ble flere av de russiske stjernene utestengt nesten ett år i påvente av en CAS-avgjørelse. Da gjaldt det McLaren-rapportens avsløring av hvor sentralt langrenn stod i svindelen fram mot Sotsji-OL.</p>
      <p>Nå er hele den internasjonale idretten lurt på nytt, og de generelle sanksjonene strammet til. Det antyder at reaksjonen blir kraftigere.</p>
      <p><b>RENT</b> sportslig er det krise for den lille langrennsporten, men det er faktisk bare russernes egen skyld.</p>
      <p>Da går det ikke an å snakke om det «<i>alle andre</i>» har gjort.</p>
    </article>
  </body>
</html>