<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/hokejs/rigas-dinamo/dinamo-izbraukumu-celvedis-magnitogorska/"/>
    <meta property="og:site_name" content="skaties.lv"/>
    <meta property="article:published_time" content="2019-12-09T10:34:00+00:00"/>
    <meta property="og:title" content="”Dinamo” izbraukumu ceļvedis: Magņitogorska"/>
    <meta property="og:description" content="Viena no pasaules melnās metalurģijas galvaspilsētām, kas atrodas pašā Urālu sirdī, tieši starp Eiropu un Āziju, – tā ir Magņitogroska, ko par savām mājām sauc ”Dinamo” nākamie pretinieki ”Metallurg”."/>
  </head>
  <body>
    <article>
      <h1>”Dinamo” izbraukumu ceļvedis: Magņitogorska</h1>
      <address><time datetime="2019-12-09T10:34:00+00:00">09 Dec 2019, 10:34</time> by <a rel="author">Skaties.lv</a></address>
      <p>Viena no pasaules melnās metalurģijas galvaspilsētām, kas atrodas pašā Urālu sirdī, tieši starp Eiropu un Āziju, – tā ir Magņitogroska, ko par savām mājām sauc ”Dinamo” nākamie pretinieki ”Metallurg”.</p>
      <p>Šobrīd Kontinentālajā hokeja līgā spēlē 24 komandas – pa 12 Rietumu un Austrumu konferencēs. Un Rīgas ”Dinamo” hokejisti vismaz reizi gadā dodas viesos pie 23 klubiem. Un šajās vietās ir tik daudz īpaša, tādēļ Skaties.lv atlikušajā sezonā iepazīstinās ar vietām, kur viesosies rīdzinieki.</p>
      <p>
        <b>Par pilsētu</b>
      </p>
      <p>Magņitogorsku vislabāk savā ziņā apraksta ”Dinamo” nākamo pretinieku ”Metallurg” komandas nosaukums, jo pilsēta skaitās viens no vislielākajiem melnā metalurģijas centriem visā pasaulē. Pilsētu dēvē par dažkārt vietu, kur satiekas Eiropa un Āzija, jo tā atrodas tieši Urālu kalnu sirdī.</p>
      <figure>
        <img src="https://neskaties.lv/2019/12/4020-5dee0a9719b39.jpg"/>
        <figcaption>Foto: PAVEL PELEVIN, STRANA.RU</figcaption>
      </figure>
      <p>Pilsēta dibināta 1929. gadā un tp par mājām sauc apmēram 420 000 cilvēku. Magņitogorska atrodas Čeļabinskas apgabalā un ir Krievijā otra lielākā pilsēta, kas nav apgabala centrs.</p>
      <p>Magņitogorska ļaužu nesenā atmiņā iespiedusies ar traģēdiju 2018. gada beigās, kad dzīvību gāzes sprādziena dēļ daudzdzīvokļu namā zaudēja 39 cilvēki.</p>
      <p>
        <b>Sports pilsētā</b>
      </p>
      <p>Pati populārākā sporta komanda pilsētā viennozīmīgi ir KHL klubs ”Metallurg”, kas izveidots jau tālajā 1955. gadā. Tāpat Magņitogorska saistāma ar izcilas personības vārdu –šeit dzimis un savu hokejista karjeru iesācis NHL zvaigzne Jevgēņijs Malkins.</p>
      <p>
        <b>Mājas arēna</b>
      </p>
      <p>Komanda savas mājas spēles aizvada ”Metallurg” arēnā, kas būvēta 2007. gadā un atrodas pašā pilsētas centrā. Arēnā ir 7500 skatītāju vietas, un tajā bieži uzņem arī kultūras pasākumus.</p>
      <figure>
        <img src="https://neskaties.lv/2019/12/167d-5dee0b6262701.jpg"/>
        <figcaption>Foto: METALLURG.RU</figcaption>
      </figure>
      <p>
        <b>Par komandu</b>
      </p>
      <p>Magņitogorskas ”Metallurg” vārds Krievijas hokejā liekus komentārus neprasa – komanda divreiz triumfējusi Gagarina kausā (2013./14. un 2015./16. sezonās) un sezonu no sezonas uzskatīta par vienu no smagsvariem un pretendentiem uz kausu. Izņēmums nebija arī šī sezona, tomēr tās sākums tika absolūti izgāzts – septembra mēnesī komandas izcīnīja tikai 3 uzvaras 12 spēlēs. Turklāt jau pēc trešās sezonas spēles tika nolemts atstādināt komandas galveno treneri Josefu Jandaču, kuru aizvietoja komandas tagadējais vadītājs Iļja Vorobjovs.</p>
      <p>Komanda spēja no sezonas sākuma nokdauna atgūties un uzvarēt vairākas spēles pēc kārtas, tomēr šobrīd jau atkal iestigusi purvā, spēdama gūt panākumu tikai divās no pēdējām deviņām spēlēm.</p>
      <figure>
        <img src="https://neskaties.lv/2019/12/9523-5dee0bed4ae68.jpg"/>
        <figcaption>Foto: METALLURG.RU</figcaption>
      </figure>
      <p>”Metallurg” šobrīd ar 39 punktiem ieņem 8. vietu Austrumu konferencē, no 3. vietā esošās ”Salavat Yulaev” atpaliekot tikai par 6 punktiem.</p>
      <p>Runājot par spēlētājiem, komandai ir viens izteiktais pirmais numurs vārtos, un tas ir Vasīlijs Košečkins, kurš komandas vārtus sargājis 32 no 37 spēlēm (iepriekšējā spēlē Košečkins tika nomainīts, tādēļ pavisam iespējams vārtos pret ”Dinamo” viņš nestāvēs).</p>
      <p>Rezultatīvākais komandas aizsargs ir Maksims Matuškins, kurš iekrājis 3+7, savukārt uzbrucēju rindās diviem spēlētājiem pa 21 punktam: ar 8+13 izcēlies līgas visu laiku rezultatīvākais spēlētājs Sergejs Mozjakins, kā arī 7+14 spējis sakrāt Deniss Rasmusens.</p>
      <figure>
        <img src="https://neskaties.lv/2019/12/76f6-5dee0d73522ee-scaled.jpg"/>
        <figcaption>Foto: ROMĀNS KOKŠAROVS, F64</figcaption>
      </figure>
      <p>
        <b>Savstarpējie mači</b>
      </p>
      <p>Abas komandas KHL čempionātā savā starpā tikušās 21 reizi, no kurām astoņās pārāki bijuši rīdzinieki. Pagājušajā sezonā septembra izbraukuma mačā Rīgas “Dinamo” izcīnīja uzvaru ar 2:1. Vārtus rīdzinieku labā guva Brendons Makmilans un Kristaps Sotnieks. Janvārī “Arēnā Rīga” nācās atzīt “Metallurg” pārākumu – 0:2.</p>
    </article>
  </body>
</html>