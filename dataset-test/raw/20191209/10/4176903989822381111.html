<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/hr-ponovo-sudjenje-generalu-jna-za-miniranje-brane-peruca/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:27:00+00:00"/>
    <meta property="og:title" content="HR: Ponovo suđenje generalu JNA za miniranje brane Peruća"/>
    <meta property="og:description" content="SPLIT, 9. decembra (Tanjug - Na splitskome Županijskom sudu ponovno će se za ratni zločin protiv civilnog stanovništva suditi generalu JNA Borislavu"/>
  </head>
  <body>
    <article>
      <h1>HR: Ponovo suđenje generalu JNA za miniranje brane Peruća</h1>
      <address><time datetime="2019-12-09T10:27:00+00:00">09 Dec 2019, 10:27</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524171-750x430.jpg"/>
        <figcaption>Foto: Tanjug/Pixabay, ilustracija</figcaption>
      </figure>
      <p>SPLIT, 9. decembra (Tanjug – Na splitskome Županijskom sudu ponovno će se za ratni zločin protiv civilnog stanovništva suditi generalu JNA Borislavu Đukiću kojem je Vrhovni sud za rušenje brane Peruća ukinuo presudu i predmet vratio na ponovno suđenje, prenose hrvatski mediji.</p>
      <p>Đukić (71) je presudom Županijskog suda u Splitu 2018. bio osuđen na devet godina zatvora jer je naredio aktiviranje ekpoloziva kojim je urušena i oštećena brana Peruća.</p>
      <p>Vrhovni je sud prihvatio žalbu njegovog advokata da je bitno povređen kazneni postupak, potom da su izostale odlučujuće činjenice i da ni jedan dokaz koji je teretio okrivljenog nije izveden.</p>
      <p>Optužnica protiv Đukića podignuta je još 1995. godine, uhapšen je 2015. godine na aerodromu u Tivtu, a 2016. godine izručen Hrvatskoj u kojoj mu je nakon pet meseci počelo suđenje, prenosi Hina.</p>
      <p>Osim njega optuženi su general Ratko Mladić, u to vreme komandant 9. kninskog korpusa, general Mile Novaković, komandant Srpske vojske Krajine, koji je u međuvremenu preminuo i Milan Korica, komandant svih pograničnih jedinica srpske paravojske.</p>
      <p>(Tanjug)</p>
    </article>
  </body>
</html>