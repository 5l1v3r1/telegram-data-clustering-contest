<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fcnn.com/?p=10062"/>
    <meta property="og:site_name" content="اف سی ان ان"/>
    <meta property="article:published_time" content="2019-12-09T10:11:29+00:00"/>
    <meta property="og:title" content="افزایش تلفات آنفلوآنزا در ایران؛ &quot;کاهش پیک بیماری&quot; - اف سی ان ان"/>
    <meta property="og:description" content="تعداد قربانیان بیماری آنفلوآنزا در ایران به بیش از ۸۰ نفر رسیده است. مسئولان وزارت بهداشت از کاهش پیک بیماری در هفته آینده خبر می‌دهند و شهروندان نگرا"/>
  </head>
  <body>
    <article>
      <h1>افزایش تلفات آنفلوآنزا در ایران؛ "کاهش پیک بیماری" - اف سی ان ان</h1>
      <address>
        <time datetime="2019-12-09T10:11:29+00:00">09 Dec 2019, 10:11</time>
      </address>
      <p>تعداد قربانیان بیماری آنفلوآنزا در ایران به بیش از ۸۰ نفر رسیده است. مسئولان وزارت بهداشت از کاهش پیک بیماری در هفته آینده خبر می‌دهند و شهروندان نگران سلامتی خود هستند.</p>
      <p>سعید نمکی، وزیر بهداشت ایران روز یکشنبه ۱۷ آذر (هشتم دسامبر) گفت پیش‌بینی می‌شود طی یک هفته آینده پیک بیماری همه‌گیر آنفلوآنزا در برخی مناطق کاهش پیدا کند.</p>
      <p>به گفته مسئولان وزارت بهداشت فراگیری این بیماری در حدی است که می‌توان از بروز یک اپیدمی صحبت کرد.</p>
      <p>محمد مهدی گویا، رئیس مرکز مدیریت بیماری‌های واگیردار وزارت بهداشت از مرگ دستکم ۲۵ نفر در هفته گذشته خبر داد. به این ترتیب آمار قربانیان این بیماری به ۸۱ نفر رسیده است.</p>
      <p>بر اساس گزارش‌ها استان‌های قزوین، آذربایجان شرقی، آذربایجان غربی، گلستان، سمنان، اصفهان، کرمانشاه و تهران بیشترین میزان شیوع آنفلوآنزا را داشته‌اند.</p>
      <p>
        <b>تولید داروی آنفلوآنزا با تاخیر دو ماهه</b>
      </p>
      <p>کیانوش جهانپور، سخنگوی سازمان غذا و دارو ایران از توزیع ۷۰۰ هزار کپسول اسلتامیویر توسط یک شرکت ایرانی خبر است.</p>
      <p>او روز یکشنبه ۱۷ آذر در مورد دلایل تاخیر در توزیع دارو آنفلوآنزا گفت: «قرار بود یک شرکت تولیدکننده دارو به موقع و قبل از شروع اپیدمی آنفلوآنزا در کشور این دارو را تولید و روانه بازار کند اما این شرکت مدعی است که مشکلات اداری و مالیاتی مانع تولید به موقع بوده است.»</p>
      <p>به گفته جهانپور با توجه به تاخیر پیش آمده، سازمان غذا و دارو اجازه واردات فوریتی این دارو را صادر کرد و حدود یک میلیون و ۳۰۰ هزار کپسول اسلتامیویر خارجی (داروی آنفلوآنزا) وارد کشور شد.</p>
      <p>
        <b>نگرانی عمومی از شیوع بیماری</b>
      </p>
      <p>خبرهای شیوع بیماری آنفلوآنزا و فوت ده‌ها نفر در ایران موجی از نگرانی را در میان شهروندان ایجاد کرده است.</p>
      <p>برخی شاهدان عینی در استان‌های شمالی ایران به دویچه‌وله فارسی می‌گویند ترس از این بیماری رفت و آمد عمومی را به شکل محسوسی کاهش داده است.</p>
      <p> </p>
      <p>به گفته این شهروندان، برخی برنامه‌های عمومی و جلسات فرهنگی و ورزشی نیز تعطیل شده‌اند و رفت و آمد در سطح شهرها کاهش یافته است.</p>
      <p>بحث در مورد این بیماری در شبکه‌های اجتماعی نیز داغ است؛ از به اشتراک‌گذاری علائم بیماری و راه‌های جلوگیری از انتقال تا ارائه درمان‌های جایگزین.</p>
      <p> </p>
      <p>منبع: DW</p>
    </article>
  </body>
</html>