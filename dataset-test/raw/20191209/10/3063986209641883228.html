<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/12/09/848828"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T10:18:00+00:00"/>
    <meta property="og:title" content="পাকিস্তান সফর নিয়ে সিদ্ধান্ত এ সপ্তাহেই : বিসিবি"/>
    <meta property="og:description" content="আগামী বছরের জানুয়ারীতে পাকিস্তানের মাটিতে দিবারাত্রির টেস্ট খেলার প্রস্তাব বাংলাদেশ জাতীয় ক্রিকেট দলকে দিয়েছে দেশটির ক্রিকেট বোর্ড। এই সফর নিয়ে চলতি সপ্তাহের মধ্যেই সিদ্ধান্ত হবে বলে জানিয়েছেন বাংলাদেশ ক্রিকেট বোর্ডের(বিসিবি) প্রধান নির্বাহী কর্মকর্তা নিজাম উদ্দিন চৌধুরী। এদিকে নিরাপত্তাহীনতার ভয় কাটিয়ে মুশফিক-তামিম-মুস্তাফিজরা পাকিস্তানে যাবে কি না, তা নিয়ে অনিশ্চয়তা কাটেনি। এর পরও পিসিবির সেই প্রস্তাব বিসিবি গ্রহণ করেনি; আবার উড়িয়েও দেয়নি।  এ ব্যাপারে কালের কণ্ঠকে নিজাম উদ্দিন চৌধুরী বলেন, ‘দিবারাত্রির টেস্টের প্রস্তাব বিবেচনা করার আগে আমরা অপেক্ষা করছি সরকারের ছাড়পত্রের। কারণ আপনারা জানেন, পাকিস্তান সফরে নিরাপত্তার একটি বিষয় সব সময় থাকে। সরকারের অনুমোদন তাই লাগবে আমাদের। রাত-দিন তো পরে, আগে আমাদের দেখতে হবে এই সফরে যেতে পারছি কি না। সে জন্য সরকারের প্রতিবেদনের গুরুত্ব আমাদের কাছে সবচেয়ে বেশি।’  জানা গেছে, এ ব্যাপারে পাকিস্তান থেকে ফিরে আসা সরকারি নিরাপত্তা প্রতিনিধি দলের রিপোর্ট এখনো বিসিবির কাছে পৌঁছায়নি। যে কারণে দুই টেস্ট ও তিন টি-টোয়েন্টির সফরের ব্যাপারে সিদ্ধান্তহীনতায় বিসিবি। তবে এ ব্যাপারে খুব শিগগিরি…"/>
  </head>
  <body>
    <article>
      <h1>পাকিস্তান সফর নিয়ে সিদ্ধান্ত এ সপ্তাহেই : বিসিবি</h1>
      <address><time datetime="2019-12-09T10:18:00+00:00">09 Dec 2019, 10:18</time> by <a rel="author">কালের কণ্ঠ অনলাইন</a></address>
      <p>আগামী বছরের জানুয়ারীতে পাকিস্তানের মাটিতে দিবারাত্রির টেস্ট খেলার প্রস্তাব বাংলাদেশ জাতীয় ক্রিকেট দলকে দিয়েছে দেশটির ক্রিকেট বোর্ড। এই সফর নিয়ে চলতি সপ্তাহের মধ্যেই সিদ্ধান্ত হবে বলে জানিয়েছেন বাংলাদেশ ক্রিকেট বোর্ডের(বিসিবি) প্রধান নির্বাহী কর্মকর্তা নিজাম উদ্দিন চৌধুরী। এদিকে নিরাপত্তাহীনতার ভয় কাটিয়ে মুশফিক-তামিম-মুস্তাফিজরা পাকিস্তানে যাবে কি না, তা নিয়ে অনিশ্চয়তা কাটেনি। এর পরও পিসিবির সেই প্রস্তাব বিসিবি গ্রহণ করেনি; আবার উড়িয়েও দেয়নি। </p>
      <p>এ ব্যাপারে কালের কণ্ঠকে নিজাম উদ্দিন চৌধুরী বলেন, ‘দিবারাত্রির টেস্টের প্রস্তাব বিবেচনা করার আগে আমরা অপেক্ষা করছি সরকারের ছাড়পত্রের। কারণ আপনারা জানেন, পাকিস্তান সফরে নিরাপত্তার একটি বিষয় সব সময় থাকে। সরকারের অনুমোদন তাই লাগবে আমাদের। রাত-দিন তো পরে, আগে আমাদের দেখতে হবে এই সফরে যেতে পারছি কি না। সে জন্য সরকারের প্রতিবেদনের গুরুত্ব আমাদের কাছে সবচেয়ে বেশি।’ </p>
      <p>জানা গেছে, এ ব্যাপারে পাকিস্তান থেকে ফিরে আসা সরকারি নিরাপত্তা প্রতিনিধি দলের রিপোর্ট এখনো বিসিবির কাছে পৌঁছায়নি। যে কারণে দুই টেস্ট ও তিন টি-টোয়েন্টির সফরের ব্যাপারে সিদ্ধান্তহীনতায় বিসিবি। তবে এ ব্যাপারে খুব শিগগিরি সিদ্ধান্ত হবে বলে জানিয়েছেন প্রধান নির্বাহী কর্মকর্তা।</p>
      <p>তিনি আরো বলেন, ‘আগামী জানুয়ারিতেই তো আমাদের পাকিস্তান যাওয়ার কথা। খুব বেশি সময় তাই নেই। আশা করছি, এ সপ্তাহের মধ্যেই আমরা নিজেদের অবস্থান পরিষ্কার করতে পারব। পাকিস্তান সফরে যাব কি না, সেটি জানাতে পারব। এরপর দিবারাত্রির টেস্টের প্রস্তাব নিয়ে ভাবা যাবে।’<br/><br/>উল্লেখ্য, ২০০৯ সালে পাকিস্তান সফররত শ্রীলঙ্কা জাতীয় দলের ওপর গ্রেনেড ও রকেট লঞ্চার নিয়ে হামলা করেছিল সন্ত্রাসবাদীরা। এরপর দীর্ঘদিন সে দেশ সফরে যায়নি কোনো ক্রিকেট খেলুড়ে দেশ। তবে সাম্প্রতিক সময়ে অবস্থা কিছুটা পাল্টাচ্ছে। </p>
    </article>
  </body>
</html>