<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/afieroma-ston-tsitsipa-sta-%ce%84chnaria-tou-sampras/"/>
    <meta property="og:site_name" content="Tennis24"/>
    <meta property="article:published_time" content="2019-12-09T10:00:14+00:00"/>
    <meta property="og:title" content="Αφιέρωμα στον Τσιτσιπά: “Στα χνάρια του Σάμπρας”"/>
    <meta property="og:description" content="Το ATPtour.com, φιλοξενεί μεγάλο αφιέρωμα στον Στέφανο Τσιτσιπά και τον παρομοιάζει με τον Πιτ Σάμπρας σε επίπεδο επιρροής στα νέα παιδιά   Μερικές φορές είναι δύσκολο να κατανοήσουμε το μέγεθος των επιτευγμάτων του Στέφανου Τσιτσιπά και το γεγονός ότι θεωρείται ήδη ένας από τους κορυφαίους τενίστες, αυτή τη στιγμή, στον κόσμο. Οι πρωτόγνωρες στιγμές που […]"/>
  </head>
  <body>
    <article>
      <h1>Αφιέρωμα στον Τσιτσιπά: “Στα χνάρια του Σάμπρας”</h1>
      <address>
        <time datetime="2019-12-09T10:00:14+00:00">09 Dec 2019, 10:00</time>
      </address>
      <h3>Το ATPtour.com, φιλοξενεί μεγάλο αφιέρωμα στον Στέφανο Τσιτσιπά και τον παρομοιάζει με τον Πιτ Σάμπρας σε επίπεδο επιρροής στα νέα παιδιά</h3>
      <p>Μερικές φορές είναι δύσκολο να κατανοήσουμε το μέγεθος των επιτευγμάτων του Στέφανου Τσιτσιπά και το γεγονός ότι θεωρείται ήδη ένας από τους κορυφαίους τενίστες, αυτή τη στιγμή, στον κόσμο.</p>
      <p>Οι πρωτόγνωρες στιγμές που ζούμε, λόγω της τεράστιας αυτής επιτυχίας είναι δύσκολο να αποτιμηθούν και απλά ζούμε τη στιγμή και ταξιδεύουμε μαζί με τον Στέφανο στο ξεκίνημα μιας σπουδαίας καριέρας που φαίνεται να μην έχει ταβάνι.</p>
      <p>Ο 21χρονος πρωταθλητής μας, είναι το επόμενο big thing του παγκοσμίου τένις και σε αυτό το πλαίσιο, το atptour.com του έκανε ένα ακόμη μεγάλο αφιέρωμα ενόψει της νέας αγωνιστικής περιόδου και της συμμετοχής της Ελλάδας στο νεόφερτο ATP Cup στην Αυστραλία.</p>
      <p>Το αφιέρωμα, φιλοξενεί δηλώσεις του Μιχάλη Περβολαράκη ο οποίος δηλώνει εμπνευσμένος από την πορεία του Τσιτσιπά στο κορυφαίο επίπεδο του αθλήματος και συγκρίνει την επιρροή που έχει ο Στέφανος στα νέα παιδιά, με αυτή του Ελληνοαμερικανού, Πιτ Σάμπρας, σε μια εποχή ορόσημο και πρωτόγνωρη για το ελληνικό τένις.</p>
      <p>“O Πιτ ήταν αυτός που με έκανε να πιάσω ρακέτα και να κάνω μεγάλα όνειρα στο ξεκίνημά μου, θέλοντας να αγωνιστώ στα μεγαλύτερα courts του κόσμου, να κερδίσω τίτλους και να γίνω έμπνευση για άλλους νεαρούς αθλητές” είχε γράψει στο Instagram του ο Στέφανος, όταν συνάντησε τον Θρυλικό Pistol Pete, στο Indian Wells στις αρχές του χρόνου.</p>
      <figure>
        <embed-post data-src="https://www.instagram.com/p/Bu49zbnAidM" data-service="Instagram"/>
      </figure>
      <p>Αυτό, ακριβώς, κάνει ο Στέφανος το τελευταίο διάστημα και τα ελληνικά γήπεδα έχουν γεμίσει μικρά παιδιά που θέλουν να μοιάσουν στον Τσιτσιπά και να ακολουθήσουν τα βήματά του.</p>
      <p>Οι πληροφορίες που έχουμε από συλλόγους σε όλη την επικράτεια, είναι ότι αναγκάζονται να “διώξουν” κόσμο καθώς οι εγκαταστάσεις τους δεν μπορούν να αντέξουν τόσο κόσμο και τα προγράμματα εκμάθησης που προσφέρουν, είναι γεμάτα.</p>
      <p>“Είναι μεγάλο το κίνητρο για μένα να γράψω ιστορία στην Ελλάδα και να αποτελέσω παράδειγμα για πολλά παιδιά. Μπορώ να τους εμπνεύσω και να γίνω ηγέτης του τένις στην Ελλάδα” είχε δηλώσει παλιότερα ο Τσιτσιπάς.</p>
      <p>Ένας από αυτούς που έχει εμπνεύσει ο Στέφανος, είναι ο Μιχάλης Περβολαράκης με τον οποίον οδήγησαν την Ελλάδα στα play-offs του Davis Cup, ενώνοντας τις δυνάμεις τους τον περασμένο Σεπτέμβριο στο Tatoi Club.</p>
      <p>“Είναι ωραίος τύπος και ήταν απίστευτη εμπειρία που ήμουν μαζί του. Μιλάμε μερικές φορές και του έχω στείλει και φωτογραφίες από το νεογέννητο μωρό μου. Έχει μεγάλη επιρροή στην Ελλάδα. Έχει κάνει τους πάντες να ασχολούνται και να παρακολουθούν τένις. Αντί για ποδόσφαιρο ή μπάσκετ, πλέον βλέπουν τα Grand Slams και το ATP finals. Πολλά παιδιά θέλουν να του μοιάσουν και είναι η αφορμή να ξεκινήσουν τένις” δήλωσε ο Περβολαράκης που θα είναι το Νο2 της Ελληνικής ομάδας στο ATP Cup.</p>
      <p>Ο 23χρονος Έλληνας τενίστας με ρίζες από την Κύπρο, ξεκίνησε χωρίς κατάταξη τη φετινή σεζόν όμως τώρα βρίσκεται στο career high No433 της παγκόσμιας κατάταξης και ένας από τους λόγους ήταν και ο Τσιτσιπάς.</p>
      <p>“Είναι μεγάλο κίνητρο να βλέπεις τα επιτεύγματά του. Έσπασε το Top100 και τώρα είναι Νο6 στον κόσμο. Νομίζω ότι δεν έχει ταβάνι. Είναι κίνητρο να βλέπεις κάποιον από τη χώρα σου να μπορεί να αποδίδει σε τόσο υψηλό επίπεδο” πρόσθεσε ο Μιχάλης.</p>
      <p>Λόγω της παρουσίας του Τσιτσιπά στα κορυφαία στρώματα της ATP Rankings, η Ελλάδα θα εκπροσωπηθεί στο ATP Cup και ο Περβολαράκης είναι έτοιμος για το σπουδαιότερο τουρνουά στο οποίο έχει συμμετάσχει.</p>
      <p>“Προφανώς είναι και το μεγαλύτερο τουρνουά που έχω παίξει. Το να είμαι συμπαίκτης με τον Στέφανο και να αντιμετωπίζω κορυφαίους τενίστες στον κόσμο, είναι απίστευτη εμπειρία για μένα. Είναι ένα νέο τουρνουά και θα είναι πολύ ωραία. Πιστεύω ότι θα το διασκεδάσω πολύ”</p>
      <p>Ο Τσιτσιπάς έχει ήδη παραστάσεις από μεγάλα τουρνουά και έχει κερδίσει τους καλύτερους σε αυτά, ωστόσο φαίνεται να υπολογίζει πολύ στο ATP Cup, τονίζοντας τη σημασία να εκπροσωπεί τη χώρα του.</p>
      <p>“Νιώθουμε κάτι επιπλέον μέσα μας. Παίζουμε για τη χώρα μας κι αυτό το κάνει πολύ σημαντικό τουρνουά” δήλωσε ο Στέφανος.</p>
      <figure>
        <img src="https://www.tennis24.gr/wp-content/uploads/2019/12/tsitsipas-pervolarakis19-2.jpg"/>
      </figure>
    </article>
  </body>
</html>