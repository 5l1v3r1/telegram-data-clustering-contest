<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/economia/consumi/2019/12/09/bollo-auto-pagopa/"/>
    <meta property="og:site_name" content="Wired"/>
    <meta property="article:published_time" content="2019-12-09T10:29:39+00:00"/>
    <meta property="og:title" content="Bollo auto, dal 2020 si salda con PagoPa (che non vuol dire solo online)"/>
    <meta property="og:description" content="In legge di bilancio il progetto di associare a Pagopa il pagamento del bollo auto. Numerosi i canali che i contribuenti potranno adoperare. Ecco come funziona"/>
  </head>
  <body>
    <article>
      <h1>Bollo auto, dal 2020 si salda con PagoPa (che non vuol dire solo online)</h1>
      <address><time datetime="2019-12-09T10:29:39+00:00">09 Dec 2019, 10:29</time> by <a rel="author" href="https://www.wired.it/author/apitozzi/" target="_blank">Andrea Pitozzi</a></address>
      <h3>In legge di bilancio il progetto di associare a Pagopa il pagamento del bollo auto. Numerosi i canali che i contribuenti potranno adoperare. Ecco come funziona</h3>
      <p>A partire da <b>gennaio 2020</b> scattano le novità previste dal governo sulla modalità di <a href="https://www.wired.it/economia/consumi/2019/10/08/condono-bollo-auto/"><b>pagamento del bollo auto</b></a>. Tra i numerosi emendamenti presentati alla <a href="https://www.wired.it/attualita/politica/2019/10/16/legge-bilancio-governo-conte-evasione-contanti/">legge di bilancio</a> settimana scorsa, c’è anche la decisione di porre <b>l’obbligo</b> di utilizzare la piattaforma per i <b>pagamenti digitali</b> verso la pubblica amministrazione <a href="https://www.wired.it/attualita/politica/2018/02/06/pagopa/">PagoPa</a> anche per il <b>pagamento del bollo</b>.</p>
      <p>Di fatto la transizione era già prevista e in parte già i cittadini utilizzano il<b> canale digitale</b> messo a disposizione dalla piattaforma, ma dal prossimo <b>primo gennaio</b> verrà definitivamente chiuso il canale che le agenzie di pratiche auto conservavano per i pagamenti su veicoli di <b>residenti in altre regioni</b>, che al momento erano esclusi dal sistema PagoPa.</p>
      <p>Ma come funzionerà in concreto il versamento del bollo auto dal 2020 tramite il sistema PagoPa? Innanzitutto, il canale di pagamenti sostituirà gradualmente il <a href="https://www.wired.it/economia/finanza/2019/10/09/pagopa-rav/">bollettino Rav</a> e permetterà un <b>maggiore tracciamento</b> di ogni pagamento effettuato verso la pubblica amministrazione da parte dei cittadini.</p>
      <p>Inoltre, PagoPa rappresenta una<b> modalità standardizzata di pagamento</b> e non un sito su cui pagare. Per questa ragione i cittadini potranno appoggiarsi a <b>canali fisici</b> o <b>online</b> di <b>banche</b> e altri cosiddetti <b>prestatori di servizio di pagamento</b>. Nella fattispecie, si potrà quindi pagare il bollo auto 2020 presso le <b>agenzie</b> e le <b>filiali della propria banca</b>; tramite <b>home banking</b> facendo attenzione ai loghi Cbill o PagoPa; presso gli <b>sportelli Atm</b> delle banche; presso punti <b>Sisal</b>, <b>Lottomatica</b> e <b>Banca 5</b>; oppure presso gli <b>uffici postali, </b>tutti enti convenzionati con il sistema PagoPa.</p>
      <p>In questo modo, poiché il servizio di pagamento digitale verso la pubblica amministrazione è messo a punto direttamente dall’<b>Agenzia delle entrate</b> tramite il supporto dell’<a href="https://www.wired.it/attualita/politica/2015/03/28/alessandra-poggiani-lascia-lagenzia-per-litalia-digitale/">Agenzia per l’Italia digitale</a>, si prevede anche la possibilità di <b>contrastare</b> in modo più diretto l’<b>evasione del bollo auto</b>, che resta tra le imposte regionali meno gradite dagli italiani. Altro ruolo importante nel coordinamento del pagamento e della riscossione dell’imposta sarà svolto anche dal Pra, il Pubblico registro automobilistico, che raccoglie tutti i dati relativi ai veicoli in circolazione sul territorio nazionale.</p>
    </article>
  </body>
</html>