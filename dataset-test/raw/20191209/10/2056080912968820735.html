<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002884_evrokomisariat_po_ikonomikata_iska_razhlabvane_na/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T10:22:00+00:00"/>
    <meta property="og:title" content="Еврокомисарят по икономиката иска разхлабване на правилата за бюджетен дефицит"/>
    <meta property="og:description" content="Правилата, които целят да наложат бюджетна дисциплина сред държавните членки на ЕС, се появиха от финансовата криза и трябва да бъдат актуализирани, каза Джентилони."/>
  </head>
  <body>
    <article>
      <h1>Еврокомисарят по икономиката иска разхлабване на правилата за бюджетен дефицит</h1>
      <address><time datetime="2019-12-09T10:22:00+00:00">09 Dec 2019, 10:22</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Новият еврокомисар по икономиката Паоло Джентилони заяви, че блокът трябва да обмисли разхлабване на строгите си правила за бюджетен дефицит, за да отговори на климатичните рискове и слабия растеж, повтаряйки подобен призив от страна на френския президент Еманюел Макрон, предадоха "Франс прес" и EurActiv.</p>
      <p>Правилата, които целят да наложат бюджетна дисциплина сред държавните членки на ЕС, се появиха от финансовата криза и трябва да бъдат актуализирани, каза Джентилони пред в. "Зюддойче Цайтунг". "Сега имаме различни предизвикателства: борбата срещу климатичните промени и опасността от нисък растеж и ниска инфлация <a href="https://www.dnevnik.bg/evropa/2019/11/07/3988306_evropeiskata_ikonomika_se_nasochva_kum_produljitelen/">за продължителен период от време</a>", посочи той.</p>
      <p>Пактът на ЕС за стабилност и растеж ограничава бюджетните дефицити до 3% от брутния вътрешен продукт (БВП) и дълга до 60% от БВП в държавите членки,</p>
      <p>Някои страни успяха да спазват тези правила чрез години на икономии, но други изостават с огромни дългове. От дълго време има критики, че страните се нуждаят от повече гъвкавост, за да могат да харчат там, където е необходимо за стимулиране на растежа и борба с кризите.</p>
      <p>Наскоро Макрон се присъедини към призивите на държавите членки на ЕС да бъде позволено да разхлабят ограниченията за разходите. "Нуждаем се от повече експанзионистични политики, да инвестираме повече. Европа не може да е единственият район, който не го прави", заяви Макрон пред "Икономист". Според него дебатът за лимита от 3% <a href="https://www.dnevnik.bg/evropa/2019/11/07/3988306_evropeiskata_ikonomika_se_nasochva_kum_produljitelen/">"принадлежи на друг век"</a>.</p>
      <p>Джентилони, бивш лявоцентристки премиер на Италия, каза, че би искал да започне "консултации" за аргументите "за" и "против" правилата с перспективата за предложения "през втората половина на 2020 г."</p>
      <p>Неговата силно задлъжняла родна страна е един от най-гласовитите опоненти на настоящите бюджетни правила. Но италианското искане за реформи обаче среща ожесточена съпротива от по-богатите страни в ЕС, които са против отслабването на натиска върху хроничния преразход на Рим.</p>
    </article>
  </body>
</html>