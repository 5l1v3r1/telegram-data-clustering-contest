<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/buskerud/mann-fengslet-for-drap-pa-kvinne-i-drammen-1.14815186"/>
    <meta property="og:site_name" content="NRK"/>
    <meta property="article:published_time" content="2019-12-09T10:12:16+00:00"/>
    <meta property="og:title" content="Mann varetektsfengslet for drap på kvinne i Drammen"/>
    <meta property="og:description" content="46-år gamle Nina Bråthen ble funnet død i sin leilighet på Fjell i Drammen i juli. Nå er en mann varetektsfengslet i fire uker, siktet for drap."/>
  </head>
  <body>
    <article>
      <h1>Mann varetektsfengslet for drap på kvinne i Drammen</h1>
      <h2>46-år gamle Nina Bråthen ble funnet død i sin leilighet på Fjell i Drammen i juli. Nå er en mann varetektsfengslet i fire uker, siktet for drap.</h2>
      <address><time datetime="2019-12-09T10:12:16+00:00">09 Dec 2019, 10:12</time> by <a rel="author">Anders Wam Bjerkeseth</a></address>
      <p>– Han er varetektsfengslet i fire uker med brev- og besøksforbud, opplyser politiadvokat Jan Helge Palm, ved Sør-Øst politidistrikt.</p>
      <p>
        <b>Mannen vil også sitte i full isolasjon de to første ukene, med mulighet for forlengelse, forteller Palm.</b>
      </p>
      <p>Dette er også hva politiet ba om før mandagens fengslingsmøte.</p>
      <p>Mannen, som er i slutten av 40-årene, ble fredag pågrepet og siktet for drap. Han ble fremstilt for varetektsfengsling ved Drammen tingrett klokken 12 mandag.</p>
      <h3>Avdøde funnet i sommer</h3>
      <p>
        <b>Nina Bråthen ble funnet død i sin leilighet på Fjell i Drammen 23. juli i år. Ifølge politiet har etterforskningen vist at hun døde en gang i løpet av juli 2019.</b>
      </p>
      <p>– Det har vært en omfattende teknisk og taktisk etterforskning over tid. Mange vitner er avhørt. Det var en samlet vurdering av dette som ga oss skjellig grunn til mistanke. Dermed gikk vi til pågripelse, sier politiinspektør i Sør-Øst politidistrikt, Magnar Pedersen, til NRK.</p>
      <p>Han ønsker ikke å gå inn på om det er noe som har skjedd den siste tiden som har ført til at de fredag valgte å pågripe mannen.</p>
      <p>
        <b>– Av hensyn til etterforskningen kan jeg naturligvis ikke gå inn på de detaljene, sier Pedersen.</b>
      </p>
      <figure>
        <img src="https://gfx.nrk.no/sXBE7GkyWuw0rySh0cf0agwCFe6jKuBTRH1hGB8pokCw.jpg"/>
        <figcaption>Politiførstebetjent Per-Oscar Rønningen (t.v.) og Politiinspektør Magnar Pedersen før fengslingsmøtet i Drammen tingrett. <br/>Foto: Ingar Andreassen / NRK</figcaption>
      </figure>
      <h3>Ble etterforsket som mistenkelig dødsfall</h3>
      <p>Politiet skriver i en pressemelding at saken innledningsvis ble etterforsket som et mistenkelig dødsfall, men at saken i løpet av høsten ble ytterligere prioritert da det framkom at det kunne dreie seg om et drap.</p>
      <p>
        <i>– Hva slags relasjon har det vært mellom siktede og avdøde?</i>
      </p>
      <p>
        <b>– Slik jeg har forstått det så har de vært kjærester og samboere i en tre års tid, sier Pedersen.</b>
      </p>
      <p>Ifølge politiet erkjenner mannen delvis punkter om vold og trusler mot avdøde, men ikke siktelsen for drap.</p>
      <p>
        <i>– Hva er det ved dødsfallet som tilsier at det var et drap?</i>
      </p>
      <p>– Avdøde lå død noe tid midt på sommeren, slik at en del spor var vanskelig tilgjengelig. Men vi mener at hun hadde skader på seg som gir oss skjellig grunn til mistanke for at hun var utsatt for alvorlig vold og senere død, sier Pedersen.</p>
      <h3>– Kom som et sjokk</h3>
      <figure>
        <img src="https://gfx.nrk.no/cUOEr17x5K1Ge5zPx-5rXQ5mxkFiwTGEBeOVdpMNyfUA.jpg"/>
        <figcaption>Advokat Anders Green er mannens forsvarer. <br/>Foto: Kurt Inge Dale / NRK</figcaption>
      </figure>
      <p>
        <b>Mannens advokat, Anders Green, opplyser til NRK at han ikke har snakket med sin klient om fengslingen, og vet derfor ikke hvordan han forholder seg til den.</b>
      </p>
      <p>– Dette er noe vi må snakke sammen om, så får vi se hva han gjør, sier Green.</p>
      <p>Han sier at hans klient stiller seg helt uforstående til siktelsen.</p>
      <p>
        <b>– Han er naturligvis fryktelig lei seg og fortvilet over å bli beskyldt for å ha tatt livet av sin samboer gjennom tre år, sier mannens forsvarer, Anders Green, til NRK og legger til:</b>
      </p>
      <p>– Det kom som et sjokk på ham.</p>
      <p>Forsvareren ønsker ikke å gå nærmere inn på hva hans klient har erkjent og ikke erkjent.</p>
      <p>– Fordi det nå er begjært fengsling med begrunnelse om bevisforspillelse og fullstendig isolasjon, så ønsker ikke jeg å gå ut med noen nærmere detaljer om hva som står i siktelsen, sier Green.</p>
      <h3>Ønsker tips</h3>
      <p>Politiet ønsker tips fra publikum i saken.</p>
      <p>
        <b>– Politiet har tatt en rekke vitneavhør, men antar at det likevel kan være opplysninger som ennå ikke er kommet til politiets kunnskap, sier Pedersen og legger til:</b>
      </p>
      <p>– Selv om vitner selv skulle mene at deres opplysninger ikke er interessante, ber vi om at vitner kontakter politiet. Dette gjelder ikke minst observasjoner av avdøde med videre.</p>
    </article>
  </body>
</html>