<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/improvizatiile-guvernului-liberal/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T10:04:18+00:00"/>
    <meta property="og:title" content="Improvizațiile guvernului liberal"/>
    <meta property="og:description" content="Plasa de relații și afaceri necurate este țesută în aproape toate instituțiile statului. De la președinție, guvern și ministere pînă la serviciile secrete și coborînd pînă la primării și consilii comunale."/>
  </head>
  <body>
    <article>
      <h1>Improvizațiile guvernului liberal</h1>
      <address><time datetime="2019-12-09T10:04:18+00:00">09 Dec 2019, 10:04</time> by <a rel="author">Cornel Nistorescu</a></address>
      <p>Încep să cadă miturile campaniei electorale! Unul cîte unul. Pilele și amantele pesediștilor, subiect de campanie electorală, au zburat chiar de a doua zi după formarea noului guvern. Amante (cele care nu pot fi preluate!), copiii, nepoții și favoriții au zburat. Din păcate, nu pentru a face loc celor mai competenți oameni din diverse domenii.</p>
      <p>Sebastian Buruja, cel care mobiliza la greu diasporenii prin Anglia pentru protestul din 10 august 2018, s-a ales cu un loc într-unul dintre cele mai bănoase consilii de administrație. Trompetistul liberalilor, luat adeseori în brațe și de Antena 3, este primul ”specialist competent” al noului val. Ceilalți urmași ai generalilor și ai beizadelelor din USR încă n-au pupat posturile vizate și așteaptă salivînd. Poate-poate! Dacă nu, se ridică și luptă împotriva PNL și pun umărul la dărîmarea guvernului Orban.</p>
      <p>Asta este România politică! O luptă oarbă pentru funcții și pentru privilegii. Piramida afacerilor funcționează de la vîrf spre bază. Fiecare are pe cineva dedesubt care să-l servească și deasupra fiecărui contrabandist, hoț sau impostor se află un polițai, un general, un parlamentar sau un ministru. Cred că țara noastră se poate lăuda cu cea mai sofisticată mafie din Uniunea Europeană. Și despre care mafie, în mare parte sau măcar la nivel înalt, Uniunea Europeană știe și o folosește. În fond, nu este țara funcționarilor și mahărilor de la Bruxelles. Ce vină au ei dacă România este doar un membru prost, inconștient și dispus să accepte o distrugere lentă! Totul pentru bani, pentru contrabanda cu țigări, cu alcool, cu produse petroliere, pentru evaziunea fiscală, pentru scurgerea banilor de la buget în buzunare private! Asta-i noua politică a mileniului!</p>
      <p>Plasa de relații și afaceri necurate este țesută în aproape toate instituțiile statului. De la președinție, guvern și ministere pînă la serviciile secrete și coborînd pînă la primării și consilii comunale.<br/>Liberalii, în criză de bolovani și măciuci cu care să dovedească PSD-ul, i-au acuzat pe pesediști de fii, nepoți și întreținute. Corect! Cumetriile PSD fac parte din natura relațiilor din România secolelor precedente și din ultimele decenii de putere de stînga. Dar liberalii cum sunt? V-ați așteptat să purceadă la o curățenie generală? Eu unul, nu! Cu o Raluca Turcan viceprim-ministru nici nu se putea!<br/>Apariția comică și suspectă a lui Ion Ștefan la Ministerul Lucrărilor Publice, Dezvoltării și Administrației este tot una cu numirea Elenei Udrea cam în același loc. Afaceri și bani pentru partid și clienți! Nimic mai mult. Același rol l-au jucat și precedenții, indiferent de titularul postului fotoliului de premier. Prezența ministrului Ion Ștefan seamănă cu numirea Stancăi Anghelescu la Cotroceni pe post de consilier al președintelui Traian Băsescu. Sau cu numirea cumătrului Gheorghe Seculici ca viceprim-ministru în guvern. Ca să-l înlocuiască pe alt crai al politicii PD, Adriean Videanu. Sau cu numirea lui Dan Constantin în aceeași funcție.</p>
      <p>Dincolo de orientările politice, cantitatea de materie cenușie și performanțele profesionale ale acestora se învîrt în jurul aceleiași cantități și a acelorași rezultate modeste.<br/>Pe neașteptate, Guvernul Orban și-a îndreptat privirile spre Sibiu. Oare cum de a descoperit acest bazin necunoscut de profesioniști? A adus de acolo un ministru pentru Sănătate. Ludovic Orban știe Sibiul ca Iohannis Buenos Aires-ul! La mijloc trebuie să fie șefa organizației PNL de Sibiu, Raluca Turcan, marea simpatie a președintelui Iohannis. Dacă nu chiar doctorul Paul-Jurgen Poor, președintele FDGR!</p>
      <p>Deci tarlaua sănătății a fost dată în supravegherea Ralucăi Turcan, vicepremier care a evoluat spectaculos de la funcția de secretară a lui Theodor Stolojan la cea de președinte interimar al PNL și acum viceprim-ministru. Raluca Turcan este o divă cunoscută pe micul ecran, dar fără nici o performanță profesională. La liberali merge și cu o variantă feminină a lui Dănuț Andrușca! Nu ia foc țara! Și ce a făcut Raluca Turcan? L-a susținut pe un chirurg cadru didactic la Facultatea de Medicină Lucian Blaga din Sibiu. Adică pe conferențiarul universitar Victor Costache. Victor Costache l-a numit ca secretar de stat pe nașul său de cununie, adică pe conferențiarul universitar dr Horațiu Moldovan.</p>
      <p>Celebrul fotomodel Andrei Baciu, propus ministru al Sănătății de premierul de ocazie Dacian Cioloș, ar fi prins și el un post de consilier. Dar numai atît!<br/>Ca prin minune, în fruntea Casei Naționale de Asigurări din Sănătate a fost numită Adela Cojan? De unde? Ati ghicit. Tot de la Sibiu. Și ea a fost director executiv al Spitalului Polisano din Sibiu. Ce ziceți, sună a echipă, a clan sau a gașcă?</p>
      <p>Să revenim însă la ministrul Victor Costache, fost și el la aproape falita Companie Polisano. Conferențiarul Costache, acum ministru și pe cai mari în domeniul sănătății, este un chirurg în domeniul chirurgiei cardiovasculare. Intrați pe Google și veți găsi tot felul de mențiuni și referințe. Un lucru nu a fost abordat cu temeinicie. Chirurgul Victor Costache practică ilegal pe teritoriul României sepcialitatea chirurgie cardiovasculară. Probabil că de aceea o face numai în privat. Oricum, o practică în baza unei simple adrese eliberată abuziv și cu încălcarea normelor legale de către chiar Ministerul Sănătății pe vremea cînd aceasta era condus de marele specialist în domeniu, contabilul liberal Eugen Nicolăescu, promovat la BNR. E vorba de o hîrtie eliberată de instituția pe ministrul o conduce. Și pe care nu-l mai poate controla nimeni dacă efectuează operații în domeniul chirurgiei cardio-vasculare fără să dețină specializarea de chirurgie cardio-vasculară.</p>
      <p>Lovitură mare a dat guvernul Orban și gașca politicienilor de la Sibiu numind în funcția de ministru un medic care poate fi acuzat de fals și uz de fals și care, cel puțin formal practică prin abuz chirurgia cardio-vasculară! Și pentru că liberlii tac iar doctorii se tem, nu ne rămîne decît să-l acuzăm noi.<br/>Dar dacă generalii de la STS sunt de la Sibiu, dacă tot sistemul public de sănătate din România a fost dat pe mîna unor oameni din privat (unde au prestat cum au prestat), ce pretenții să mai avem de la premierul care și-a adus și el un prieten bun pe postul de secretar general adjunct al guvernului?<br/>Doar n-o să-și aducă un dușman de moarte din PSD care să-i păzească hîrtiile!?</p>
      <related>
        <h4>Articole asemănătoare</h4>
        <a href="https://www.cotidianul.ro/sfarsitul-lumii-intr-un-spectacol-de-dans-contemporan-pe-scena-teatrului-gong-din-sibiu/"/>
        <a href="https://www.cotidianul.ro/raluca-turcan-am-informatii-ca-proiectul-legii-salarizarii-unitare/"/>
        <a href="https://www.cotidianul.ro/cum-arata-acum-groapa-din-autostrada-sibiu-orastie/"/>
      </related>
    </article>
  </body>
</html>