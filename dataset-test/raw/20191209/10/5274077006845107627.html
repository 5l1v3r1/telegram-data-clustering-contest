<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420603"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T10:17:00+00:00"/>
    <meta property="og:title" content="מיכל שיר: שרים בכירים בליכוד יביעו תמיכה בגדעון סער"/>
    <meta property="og:description" content="חברת הכנסת שתומכת במועמדותו של גדעון סער הסבירה &quot;אם אנחנו צריכים לבחור בין שלטון הליכוד לבין תמיכה במנהיג הנערץ, נבחר בשלטון&quot;."/>
  </head>
  <body>
    <article>
      <h1>מיכל שיר: שרים בכירים בליכוד יביעו תמיכה בגדעון סער</h1>
      <address><time datetime="2019-12-09T10:17:00+00:00">09 Dec 2019, 10:17</time> by <a rel="author">ערוץ 7</a></address>
      <p>חברת הכנסת מיכל שיר, מספר 31 ברשימת הליכוד, משוכנעת שלאחר קביעת תאריך לפריימריז לראשות המפלגה, חברים נוספים יצהירו על תמיכתם בגדעון סער.</p>
      <p>"חברי כנסת נוספים וגם שרים בכירים יצטרפו בקרוב", הבטיחה שיר בראיון ל"חדשות הבוקר" בערוץ 12, "לא אוציא אותם מהארון. נתניהו לא הצליח להקים ממשלה, ראינו את זה פעם אחר פעם. אם אנחנו צריכים לבחור כרגע בין שלטון הליכוד לבין תמיכה במנהיג, נערץ ככל שיהיה, אנחנו בוחרים בדרך. סער יכול להקים ממשלה מחר בבוקר".</p>
      <p>ח"כ שיר התייחסה לביקורת נגד סער בתוך המפלגה על כך שהוא יוצא נגד המנהיג דווקא בתקופה שבה נתניהו במצב מורכב משפטית ופוליטית. "אני מזכירה שבשנת 2002 נתניהו, אז אזרח מודאג, החליט שהוא מתמודד מול ראש ממשלה מכהן, אריק שרון, ושומו שמיים, זה לא היה פוטש, אלא משהו דמוקרטי.</p>
      <p>''נתניהו לא הצליח להקים ממשלה פעמיים וכנראה שלא יצליח גם בפעם השלישית, הרביעית והחמישית, בין אם זה מסיבה אישית או משפטית. אין דבר לגיטימי יותר במפלגה דמוקרטית מלבצע פריימריז".</p>
      <p>היא הוסיפה ''ביום רביעי הקרוב, אם לא יקרה נס ונתניהו יצליח להרכיב ממשלה, הכנסת תתפזר לצערי הרב ומרכז הליכוד יתכנס ונבחר תאריך סופי לפריימריז לראשות התנועה. אני מאוד מקווה וגם קצת יודעת שסער כפי הנראה ינצח ויוביל אותנו לשלטון".</p>
    </article>
  </body>
</html>