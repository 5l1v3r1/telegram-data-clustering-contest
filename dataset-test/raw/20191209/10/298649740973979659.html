<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/12/09/safilo-acquisisce-il-70-della-californiana-blenders-eyewear-pn_20191209_00097/"/>
    <meta property="og:site_name" content="Askanews"/>
    <meta property="article:published_time" content="2019-12-09T10:13:23+00:00"/>
    <meta property="og:title" content="Safilo acquisisce il 70% della californiana Blenders Eyewear"/>
    <meta property="og:description" content="Milano, 9 dic. (askanews) – Safilo ha acquisito il 70% di Blenders Eyewear dal fondatore e proprietario dell’azienda californiana. La partecipazione di controllo è stata acquisita sulla base di una valutazione complessiva della società (in assenza di cassa e debiti finanziari) pari a 90 milioni di dollari. Fondato a San Diego nel 2012 da Chase […]"/>
  </head>
  <body>
    <article>
      <h1>Safilo acquisisce il 70% della californiana Blenders Eyewear</h1>
      <h2>La valutazione del 100% della società è di 90 milioni di dollari</h2>
      <address>
        <time datetime="2019-12-09T10:13:23+00:00">09 Dec 2019, 10:13</time>
      </address>
      <figure>
        <img src="http://www.askanews.it/wp-content/uploads/2019/12/20191209_111317_5E6E3C62.jpg"/>
      </figure>
      <p>Milano, 9 dic. (askanews) – Safilo ha acquisito il 70% di Blenders Eyewear dal fondatore e proprietario dell’azienda californiana. La partecipazione di controllo è stata acquisita sulla base di una valutazione complessiva della società (in assenza di cassa e debiti finanziari) pari a 90 milioni di dollari.</p>
      <p>Fondato a San Diego nel 2012 da Chase Fisher, Blenders Eyewear ha lanciato un’innovativa piattaforma ecommerce con competenze digitali e social uniche e distintive, registrando una crescita rapida e profittevole grazie a capacità digitali di altissimo livello. La società genera circa il 95% del suo business attraverso la piattaforma B2C. Nel 2019 la società prevede di realizzare vendite nette per circa 42 milioni di dollari, interamente generate negli Stati Uniti e in crescita del 40% circa rispetto all’anno precedente, con una Cagr a 3 anni del 175%. Chase Fisher manterrà la proprietà della rimanente partecipazione pari al 30% delle quote che, in base alle previsioni contrattuali, è soggetta a usuali opzioni put e call reciproche esercitabili a partire dal 2023. Chase Fisher rimarrà Ceo di Blenders Eyewear, che continuerà a gestire da San Diego.</p>
      <p>“Blenders Eyewear arricchirà il nostro portafoglio di marchi di proprietà – ha commentato l’Ad di Safilo Angelo Trocchia – apportando un business innovativo e in rapida crescita, incentrato su ecommerce, D2C e omni-channel, focalizzato sugli Stati Uniti, che restano per noi un mercato chiave. Quello di Blenders è un business digitally-native fortemente disruptive, con un’offerta di occhiali lifestyle di qualità raccontati attraverso contenuti molto coinvolgenti. Una proposta forte che si basa sulla continua espansione della notorietà del brand tra il pubblico in rapida crescita dei Millennial e della Generazione Z”.</p>
      <p>L’acquisizione sarà finanziata tramite disponibilità di cassa e linee di credito, e tramite un finanziamento da parte di Multibrands Italy, azionista di riferimento di Safilo, controllato da HAL Holding, per un importo di 30 milioni.</p>
    </article>
  </body>
</html>