<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191207-intel-pentium-g3420-cpu-processzor.html"/>
    <meta property="og:site_name" content="Origo"/>
    <meta property="article:published_time" content="2019-12-09T10:07:00+00:00"/>
    <meta property="og:title" content="Hatéves processzorral újított az Intel"/>
    <meta property="og:description" content="Valószínűleg a gyártási problémái állnak a régi Pentium feltámasztása mögött."/>
  </head>
  <body>
    <article>
      <h1>Hatéves processzorral újított az Intel</h1>
      <address><time datetime="2019-12-09T10:07:00+00:00">09 Dec 2019, 10:07</time> by <a rel="author">Origo</a></address>
      <p>
        <b>Valószínűleg a gyártási problémái állnak a régi Pentium feltámasztása mögött.</b>
      </p>
      <p>A most már egy éve súlyos termelési problémákkal küzdő Intel bizarr lépésre szánta el magát, a <a href="https://www.tomshardware.com/news/intel-resuscitates-22nm-haswell-pentium-processor">Tom's Hardware</a> beszámolója alapján váratlanul feltámasztotta a 2015-ben nyugdíjba küldött, asztali számítógépekbe szánt <a href="https://ark.intel.com/content/www/us/en/ark/products/77775/intel-pentium-processor-g3420-3m-cache-3-20-ghz.html">Pentium G3420</a> processzorát.</p>
      <figure>
        <img src="https://cdn.nwmgroups.hu/s/img/i/1803/20180322intel-processzor-cpu-celeron-pentium2.jpg?w=644&amp;h=242"/>
        <figcaption>A kép csak illusztráció<cite>Forrás: Intel</cite></figcaption>
      </figure>
      <p>A cég nem indokolta meg a hatéves termék második eljövetelét, azonban jó eséllyel arról van szó, hogy egyes ipari PC-kben még megfelelhet a célra, az újbóli piacra dobásával csökkentheti a 14 nanométeres, modern központi egységei iránti túlkeresletet.</p>
      <p>A 2013 végén piacra került, majd két évvel később nyugdíjazott Pentium G3420 a vállalat Haswell termékcsaládjának tagja: 22 nm-es gyártástechnológiával készül, LGA1150 tokozású, a processzorrésze kétmagos és 3,2 GHz-es, az integrált videovezérlője pedig Intel HD Graphics. A központi egység csak a DDR3 memóriával kompatibilis, a DDR4 támogatása a 2015-ös Intel Skylake termékcsaládban mutatkozott be.</p>
      <p>Az Intel gyártópartnerei 2020. május 26-ig rendelhetnek újból a régi Pentiumból, a cég legkésőbb jövő december elejéig juttatja célba a szállítmányokat.</p>
      <related>
        <h4>TOVÁBBI CIKKEK A ROVATBÓL</h4>
        <a href="https://www.origo.hu/techbazis/20191207-paypal-karacsony-mobilvasarlas.html"/>
        <a href="https://www.origo.hu/techbazis/20191207-nokia-flipkart-4k-okosteve.html"/>
        <a href="https://www.origo.hu/techbazis/20191207-avast-avg-kiegeszitok-mozilla-firefox.html"/>
      </related>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://www.facebook.com/techbazis/">kattintson ide</a>!</b>
      </p>
    </article>
  </body>
</html>