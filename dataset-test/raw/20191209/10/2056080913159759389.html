<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002896_600_km_zadrustvaniia_v_parijka_oblast_ima_na_petiia/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T10:39:00+00:00"/>
    <meta property="og:title" content="До 600 км задръствания в парижка област доведе петият ден от транспортната стачка"/>
    <meta property="og:description" content="Ръководството на жп компанията предупреди, че очаква днешният транспортен хаос да продължи и утре, а може би и в сряда."/>
  </head>
  <body>
    <article>
      <h1>До 600 км задръствания в парижка област доведе петият ден от транспортната стачка</h1>
      <address><time datetime="2019-12-09T10:39:00+00:00">09 Dec 2019, 10:39</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Общо 600 километра достигнаха тази сутрин задръстванията по пътищата в парижка област малко преди 8 часа местно време на петия ден от транспортната стачка срещу <a href="https://www.dnevnik.bg/evropa/2019/12/07/4001334_frenskata_ekzistencialna_bitka_za_pensionnata_reforma/">пенсионната реформа</a>, съобщи телевизия Бе Еф Ем Те Ве (BFMTV). Очаква се днес да се движат едва 15 до 20 процента от влаковете.</p>
      <p>След като националната железопътна компания Ес Ен Се Еф (SNCF) предупреди парижани да не отиват до гарите на крайградските железници по съображения за сигурност, очевидно гражданите са потеглили тази сутрин с автомобилите си.</p>
      <p>Ръководството на жп компанията предупреди, че очаква днешният транспортен хаос да продължи и утре, а може би и в сряда.</p>
      <p>Правителството реши да разреши за ползване от автомобили за споделено пътуване автобусните ленти по автомагистрали A1, A6a, A10 и A12.</p>
      <p>Стачка ще има днес и в Лувъра, който ще отвори врати по-късно от обичайното, а много зали ще останат затворени. Временното изложение за Леонардо да Винчи няма да бъде засегнато от стачната мобилизация, но посетителите, които предварително са закупили билетите си, трябва да дойдат навреме, ако искат да бъдат допуснати.</p>
      <p>Перспективите не са по-добри за утре, тъй като <a href="https://www.dnevnik.bg/evropa/2019/12/06/4002116_sindikati_prizovaha_za_novi_protesti_sreshtu/">синдикатите са насрочили </a>втори ден на <a href="https://www.dnevnik.bg/evropa/2019/12/05/4000930_nacionalna_stachka_sreshtu_pensionnata_reforma_na/">национална стачна мобилизация</a> на всички професии, отбелязва "Франс прес".</p>
      <p>Протестите са насочени срещу плановете на правителството да въведе универсална пенсионна точкова система, която да замени съществуващите сега 42 пенсионни режима.</p>
      <p>Президентът Еманюел Макрон и премиерът Едуар Филип ще обядват днес с ресорните министри и ръководители на парламентарното мнозинство. В сряда премиерът ще представи цялостния проект за реформата, а вчера <a href="https://www.dnevnik.bg/biznes/2019/12/08/4002774_frenskiiat_premier_obiavi_che_shte_zavurshi/">изрази твърда </a><a href="https://www.dnevnik.bg/biznes/2019/12/08/4002774_frenskiiat_premier_obiavi_che_shte_zavurshi/">решителност </a>да я завърши. /БТА</p>
    </article>
  </body>
</html>