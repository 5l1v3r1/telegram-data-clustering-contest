<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/gedetineerde-die-celgenoot-doodde-in-gevangenis-sint-gillis-onder-aanhoudingsbevel-geplaatst~a5a785d8/"/>
    <meta property="og:site_name" content="HLN"/>
    <meta property="article:published_time" content="2019-12-09T10:46:00+00:00"/>
    <meta property="og:title" content="Gedetineerde die celgenoot doodde in gevangenis Sint-Gillis onder aanhoudingsbevel geplaatst"/>
    <meta property="og:description" content="In het onderzoek naar de dood van een gedetineerde in de gevangenis van Sint-Gillis, vorige week, is een andere gedetineerde door de onderzoeksrechter onder aanhoudingsbevel geplaatst. Dat meldt he..."/>
  </head>
  <body>
    <article>
      <h1>Gedetineerde die celgenoot doodde in gevangenis Sint-Gillis onder aanhoudingsbevel geplaatst</h1>
      <address><time datetime="2019-12-09T10:46:00+00:00">09 Dec 2019, 10:46</time> by <a rel="author">LH</a></address>
      <p>
        <b>In het onderzoek naar de dood van een gedetineerde in de gevangenis van Sint-Gillis, vorige week, is een andere gedetineerde door de onderzoeksrechter onder aanhoudingsbevel geplaatst. Dat meldt het Brusselse parket.</b>
      </p>
      <p>De man is in verdenking gesteld voor moord. Over welke gedetineerde het precies gaat, kon het parket niet meedelen, maar alles wijst erop dat het om de Nederlandse man gaat die in dezelfde cel verbleef. De verdachte verschijnt eerstdaags voor de raadkamer, die zich moet uitspreken over zijn verdere aanhouding.</p>
      <related>
        <h4>Lees ook</h4>
        <a href="https://www.hln.be/in-de-buurt/brussel/gedetineerde-snijdt-eerst-celgenoot-de-keel-over-en-gaat-dan-doodleuk-op-consultatie-bij-psychiater~a663a6dc/"/>
      </related>
      <p>Het lichaam van de overleden Algerijnse geïnterneerde werd donderdagvoormiddag ontdekt toen zijn celgenoot werd teruggebracht naar zijn cel op de medische afdeling van de gevangenis. De Nederlander had net een gesprek gehad met de gevangenispsychiater. Daar kwam de man al verward over. Het slachtoffer lag half verborgen onder een laken. Het vermoeden bestaat dat zijn celgenoot hem ombracht voor hij de cel verliet.</p>
      <h3>Gewelddadige dood</h3>
      <p>Het slachtoffer zou volgens de eerste vaststellingen overleden zijn in de nacht van woensdag op donderdag. Het parket opende na de ontdekking van het lichaam meteen een gerechtelijk onderzoek, liet het gerechtelijk labo ter plaatse gaan en liet een autopsie uitvoeren. “Uit die autopsie is gebleken dat het slachtoffer een gewelddadige dood is gestorven”, zegt parketwoordvoerder Denis Goeman. “De onderzoeksrechter heeft daarop een andere gedetineerde onder aanhoudingsbevel geplaatst en in verdenking gesteld voor moord.”</p>
    </article>
  </body>
</html>