<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000117687"/>
    <meta property="og:site_name" content="MGR Online"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="&quot;พีระพันธุ์&quot; แจงไขก๊อกปชป.เพราะเหตุผลส่วนตัว อนาคตค่อยว่ากัน แต่คาดส่อซบพปชร."/>
    <meta property="og:description" content="“พีระพันธุ์” เผยเหตุผลส่วนตัวลาออกจากปชป. ยังไม่ไปพรรคไหน อนาคตค่อยว่ากัน ขอพักผ่อน แต่คาดเตรียมซบพปชร. ทีมงาน ชวน เตรียมเสียบแทนส.ส."/>
  </head>
  <body>
    <article>
      <h1>"พีระพันธุ์" แจงไขก๊อกปชป.เพราะเหตุผลส่วนตัว อนาคตค่อยว่ากัน แต่คาดส่อซบพปชร.</h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012169801.JPEG"/>
        <figcaption>พีระพันธุ์ สาลีรัฐวิภาค ส.ส.บัญชีรายชื่อ พรรคประชาธิปัตย์ (แฟ้มภาพ)</figcaption>
      </figure>
      <p><b>“พีระพันธุ์” เผยเหตุผลส่วนตัวลาออกจากปชป. ยังไม่ไปพรรคไหน อนาคตค่อยว่ากัน ขอพักผ่อน แต่คาดเตรียมซบพปชร. ทีมงาน "ชวน" เตรียมเสียบแทนส.ส.</b><br/><br/>วันนี้ (9ธ.ค.) ผู้สื่อข่าวรายงานจากพรรคประชาธิปัตย์ ว่า นายพีระพันธุ์ สาลีรัฐวิภาค ส.ส.บัญชีรายชื่อ พรรคประชาธิปัตย์ และอดีตผู้สมัครชิงตำแหน่งหัวหน้าพรรคประชาธิปัตย์ ได้ยื่นหนังสือขอลาออกจากการเป็นสมาชิกพรรคประชาธิปัตย์ ในวันนี้ (9 ธ.ค.) ที่พรรคประชาธิปัตย์และสำนักงานคณะกรรมการการเลือกตั้ง (กกต.) โดยไม่ได้ระบุเหตุผลของการลาออกดังกล่าว ทั้งนี้ นายพีระพันธุ์ได้แจ้งต่อนายจุรินทร์ ลักษณวิศิษฏ์ หัวหน้าพรรค และนายวิรัช ร่มเย็น นายทะเบียนพรรค ให้รับทราบแล้ว สำหรับกรณีของนายพีระพันธุ์ถือเป็นรายล่าสุดต่อจาก นพ.วรงค์ เดชกิจวิกรม อดีตส.ส.พิษณุโลก ที่ย้ายไปสังกัดพรรครวมพลังประชาชาติไทย (รปช.)<br/><br/>ทั้งนี้มีรายงานข่าวว่า เมื่อ 2 วันที่แล้ว นายพีระพันธุ์ส่งคนขับรถกระบะมาขนของใช้ต่างๆในห้องทำงานที่ชั้น 1 อาคาร 100 ปี ม.ร.ว.เสนีย์ ปราโมช ภายในพรรคประชาธิปัตย์ ซึ่งเป็นห้องที่นายพีระพันธุ์ใช้เมื่อครั้งดำรงตำแหน่งหัวหน้าคณะทำงานฝ่ายกฎหมายของพรรค กระทั่งพ้นจากตำแหน่งดังกล่าวแล้ว ได้ปิดล็อกห้องนี้ ไม่มีใครเข้าไปใช้งานแทน สำหรับกรณีที่นายพีระพันธุ์ลาออกครั้งนี้ทำให้หลายคนในพรรคเกิดความประหลาดใจ และการที่ไปยื่นใบลาออกต่อกกต.ด้วยนั้น ทำให้พรรคไม่สามารถยับยั้งเรื่องเอาไว้ได้ อย่างไรก็ตามคาดว่าหลังจากนี้ นายพีระพันธุ์จะไปสมัครเป็นสมาชิกพรรคพลังประชารัฐ เพื่อไปช่วยงานของรัฐบาล โดยยังไม่มีความชัดเจนว่าจะได้รับตำแหน่งใด<br/><br/>ด้านนายพีระพันธุ์ กล่าวถึงการลาออกจากพรรคประชาธิปัตย์ ว่า เป็นเรื่องส่วนตัว ตนไม่ได้คิดจะย้ายไปอยู่กับพรรคการเมืองใดหรือพรรครัฐบาล ตอนนี้ขอพักผ่อนก่อน ส่วนอนาตตทางการเมืองนั้น ค่อยว่ากันอีกครั้ง<br/><br/>ขณะที่นายราเมศ รัตนเชวง โฆษกพรรคประชาธิปัตย์ กล่าวว่า การลาออกของนายพีระพันธุ์ทำให้สภาพความเป็น ส.ส.บัญชีรายชื่อของนายพีระพันธุ์สิ้นสุดด้วยลงตามรัฐธรรมนูญ มาตรา 101 (8) ที่บัญญัติว่าสมาชิกภาพของสมาชิกสภาผู้แทนราษฎรสิ้นสุดลง เมื่อลาออกจากพรรคการเมืองที่ตัวเองเป็นสมาชิก สำหรับผู้ที่ได้เลื่อนลำดับมาเป็นส.ส.บัญชีรายชื่อแทนนายพีระพันธุ์ คือน.ส.พิมพ์รพี พันธุ์วิชาตกุล ซึ่งปัจจุบันเป็นคณะทำงานของนายชวน หลีกภัย ประธานสภาผู้แทนราษฎร</p>
    </article>
  </body>
</html>