<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/pozhar-nalozhi-evakuatsiya-v-universitetskata-bolnitsa-v-plovdiv"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T10:03:39+00:00"/>
    <meta property="og:title" content="Пожар наложи евакуация в Университетската болница в Пловдив (обновена)"/>
    <meta property="og:description" content="Евакуираха пациенти и лекари заради пожар в най-голямата болница в Пловдив. Огнеборци и персонал бързо се справили с огъня, който нанесъл само незначи..."/>
  </head>
  <body>
    <article>
      <h1>Пожар наложи евакуация в Университетската болница в Пловдив (обновена)</h1>
      <address>
        <time datetime="2019-12-09T10:03:39+00:00">09 Dec 2019, 10:03</time>
      </address>
      <p>
        <b>Евакуираха пациенти и лекари заради пожар в най-голямата болница в Пловдив. Огнеборци и персонал бързо се справили с огъня, който нанесъл само незначителни материални щети. Няма пострадали и обгазени хора, причините за инцидента се разследват.</b>
      </p>
      <p>Час преди обед сигнал за пожар в поликлиниката на университетската болница „Св Георги“ вдига на крак пловдивските огнеборци. Четири екипа се отправят към крилото на сградата, където на първия етаж хора, чакат пред кабинетите за преглед. <br/><br/>Още преди да пристигнат противопожарните екипи, целият медицински персонал, студентите и пациентите са евакуирани от Диагностично - консултативния център.</p>
      <p>Без паника и тревога всички успяват да напуснат крилото. Работата на поликлиниката спира за час и половина.</p>
      <p>Пожарникарите откриват, че източник на задимяването е стая на санитарките, които се грижат за поддръжката и хигиената.</p>
      <blockquote>Момчил Мавров, зам.-директор по административно-икономически въпроси УМБАЛ „Свети Георги“ Пловдив: Изгоряла е една масичка, един шкаф и това е. И те не са изгоряли, а по-скоро са обгорели, както и помещението, това е всичко.</blockquote>
      <p>Щетите са безобидни, защото още в първите минути служител на болницата е реагирал според правилника за действие в кризисни ситуации.</p>
      <blockquote>Момчил Мавров, зам.-директор по административно-икономически въпроси УМБАЛ „Свети Георги“ Пловдив: Заместник – ръководителят на отдела по поддръжка на електрическите и топлинните системи - г-н Димитър Гошев, който в рамките на минута две се е отзовал на мястото на инцидента и с пожарогасител е угасил пожара.</blockquote>
      <p>При първия оглед не е установена причината за пожара. Не е открита и повреда в ел. инсталация. Не се изключва версията за неизгасена цигара.</p>
    </article>
  </body>
</html>