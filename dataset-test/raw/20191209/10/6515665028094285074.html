<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3372325/kod-sina-clana-surcinskog-klana-pronadjena-policijska-znacka-gvozdenov-otac-je-stakleni-a-brat-mu-je-trostruki-ubica"/>
    <meta property="og:site_name" content="kurir.rs"/>
    <meta property="article:published_time" content="2019-12-09T10:31:00+00:00"/>
    <meta property="og:title" content="KOD SINA ČLANA SURČINSKOG KLANA PRONAĐENA POLICIJSKA ZNAČKA: Gvozdenov otac je Stakleni, a brat mu je trostruki ubica"/>
    <meta property="og:description" content="Kod Gvozdena Jovanovića, sina surčinskog kriminalca Ljubomira Jovanovića Staklenog, policija je na Novom Beogradu u kontroli vozila pronašla značku jednog od policijskih sindikata.Kontrola, u kojoj je značka pronađena, dogodila se u subotu uveče, i bila je ..."/>
  </head>
  <body>
    <article>
      <h6 class="kicker">pretresli ga u novom beogradu</h6>
      <h1>KOD SINA ČLANA SURČINSKOG KLANA PRONAĐENA POLICIJSKA ZNAČKA: Gvozdenov otac je Stakleni, a brat mu je trostruki ubica</h1>
      <address>
        <time datetime="2019-12-09T10:31:00+00:00">09 Dec 2019, 10:31</time>
      </address>
      <p>Kod Gvozdena Jovanovića, sina surčinskog kriminalca Ljubomira Jovanovića Staklenog, policija je na Novom Beogradu u kontroli vozila pronašla značku jednog od policijskih sindikata.</p>
      <p>Kontrola, u kojoj je značka pronađena, dogodila se u subotu uveče, i bila je rutinske prirode, jer subota uveče u Beogradu inače podrazumeva povećano prisustvo policije na ulicama prestonice, prenosi Blic.</p>
      <p>Pretresom vozila Jovanovićevog saputnika D. N., međutim, otkriveni su "blinkeri" - svetlosni i zvučni "instrument" koje koriste državni funkcioneri i službena lica u saobraćaju, a koji je civilima zabranjen.</p>
      <p>Premda Jovanovićev drug nije upalio blinkere, uređaj mu je oduzet i napisana mu je prekršajna prijava. Kod sina surčinskog kriminalca u istoj kontroli nađena je i - značka nalik policijskoj, a zapravo izdata od strane jednog policijskog sindikata. Ispostavilo se, naime, da je mlađi Jovanović imao počasnu "člansku kartu" Sindikata zaposlenih policije, koja izgledom neodoljivo podseća na legitimaciju pripadnika MUP. Izdavanje takvih članskih karata je, prema pravilnicima sindikata, dozvoljeno i, mada je sa iz brojnih razloga sporno (što je ovaj slučaj i pokazao) ono nije zakonski kažnjivo. Zato, protiv njega nisu podnošene prijave.</p>
      <p>Zanimljivo je da ovo nije prvi put da Gvozden Jovanović kod sebe ima značke različitih vrsta. Naime, Stakleni i njegov sin Gvozden privedeni su 2016. godine ispred beogradske Palate pravde nakon što je policija kod njih pronašla pištolj i značku Žandarmerije. Posle saslušanja u policiji oni su pušteni, a krivična prijava podneta je protiv Jovanovića, pošto je on priznao da je pištolj njegov.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3266687/ko-je-ljubomir-jovanovic-stakleni-otac-mladica-koji-je-pucao-u-zenu-pa-sebe-zasticeni-surcinac-cumetov-drug-vozio-dzip-sa-rotacijom-i-nosio-policijsku-znacku-a-hapsen-je-i-sa-drugim-sinom-pogledajte-kako-je-pao-u-sablji-video"/>
      </related>
      <p>O zloupotrebama znački od strane pojedinih policijskih sindikata već je pisano, kada smo u julu 2018. godine došli do saznanja da je vozač Hadži Zorana Jovanovića zvanog Tebra, inače osuđivanog narko bosa, pronađena značka Policijskog sindikata Srbije.</p>
      <p>Ljubomir Jovanović, poznatiji pod nadimkom Stakleni, policijskim organima dobro je poznat odavno. Bio je blizak prijatelj Ljubiše Buhe Čumeta.</p>
      <p>O njegovom drugom sinu Dragoslavu Jovanoviću pisalo se ovog leta, kada je na parkingu na Novom Beogradu ranio suprugu naočigled njihovog deteta a potom izvršio samoubistvo. Zatim je, nekoliko dana kasnije, u medijima kao bomba odjeknula vest da se u septičkoj jami na placu koji pripada Dragoslavljevom ocu Ljubomiru, pronađena tri tela.</p>
      <p>Ispostavilo se da je reč o Neđi Šubari (24), njegovoj majci Darinki (75) i tetki Milji Petković (80) koju je, po svemu sudeći, pre pomenute pucnjave na Novom Beogradu likvidirao Dragoslav sa svojim prijateljima.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3272429/drugovi-monstruma-iz-surcina-pokusali-da-prikriju-stravican-zlocin-jedan-od-njih-pao-na-poligrafu-pa-policiji-ispricao-sve-do-detalja"/>
      </related>
      <p>Prema onome što su kasnije ispričali saučesnici u zločinu, pre ubistva su mučili porodicu u njihovoj kući a zatim ih sve troje pobili i, u želji da prikriju tragove, tela bacili u septičku jamu. Noge jedne od ubijenih žena bile su vezane žicom za koju je bio zavezan i betonski blok!</p>
      <p>(Kurir.rs/Blic)</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3271777/istraga-masakra-u-surcinu-subare-krvnicki-pobijene-zbog-duga-od-2000-evra"/>
        <a href="https://www.kurir.rs/crna-hronika/3271755/ni-nakon-sto-je-dragoslav-jovanovic-preminuo-od-posledica-samoranjavanja-niko-ne-progovara-o-stravicnim-ubistvima-koje-je-pocinio-subarina-devojka-i-dalje-u-soku-mestani-cute-strahuju-od-surcinaca"/>
        <a href="https://www.kurir.rs/crna-hronika/3271101/sin-surcinca-naterao-nedju-da-gleda-kako-mu-ubija-majku-i-tetku-dragoslav-ga-vezao-pa-pred-njim-satima-mucio-dve-starice-a-onda-ga-overio-pa-sva-tela-bacio-u-septicku-jamu"/>
      </related>
    </article>
  </body>
</html>