<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nationalezorggids.nl/gehandicaptenzorg/nieuws/51682-enorme-toename-patienten-met-dwarslaesie-door-lachgas.html"/>
    <meta property="og:site_name" content="www.nationalezorggids.nl"/>
    <meta property="article:published_time" content="2019-12-09T10:24:48+00:00"/>
    <meta property="og:title" content="'Enorme toename patiënten met dwarslaesie door lachgas'"/>
    <meta property="og:description" content="Revalidatieklinieken, met name in de regio Amsterdam, krijgen steeds vaker te maken met patiënten die door gebruik van lachgas een dwarslaesie hebben opgelopen. Eén kliniek moest haar deuren openen voor dertien jongeren die (blijvend) verlamd zijn geraakt door overmatig gebruik van lachgas. Dit meldt Nieuwsuur. "/>
  </head>
  <body>
    <article>
      <h1>'Enorme toename patiënten met dwarslaesie door lachgas'</h1>
      <address>
        <time datetime="2019-12-09T10:24:48+00:00">09 Dec 2019, 10:24</time>
      </address>
      <figure>
        <img src="https://www.nationalezorggids.nl/uploads/article/article_image/51682/normal_gehandicapt_rolstoel_hulp.jpg"/>
      </figure>
      <p>Revalidatieklinieken, met name in de regio Amsterdam, krijgen steeds vaker te maken met patiënten die door gebruik van lachgas een dwarslaesie hebben opgelopen. Eén kliniek moest haar deuren openen voor dertien jongeren die (blijvend) verlamd zijn geraakt door overmatig gebruik van lachgas. Dit meldt Nieuwsuur. </p>
      <p>“Lachgas is tegenwoordig makkelijk te verkrijgen voor jongeren en sindsdien zien we een toename van mensen met klachten ten gevolge daarvan. Als ik het vergelijk met anderhalf jaar geleden, dan zien in Reade echt een enorme toename”, zegt revalidatiearts Wendy Achterberg van revalidatiekliniek Reade in Amsterdam.</p>
      <h3>Veel tijdelijke, soms permanente schade </h3>
      <p>De kliniek ziet mensen die schade hebben opgelopen aan de ruggenmerg, waardoor ze niet meer mobiel zijn in hun armen of benen en waardoor ze problemen hebben met ontlasting, plassen en seks. Dergelijke problemen komen door het vitamine B12-tekort dat ontstaat door gebruik van lachgas. Veel patiënten die de Amsterdamse kliniek ziet, herstellen (grotendeels) weer maar er is ook een jongen nu permanent in een rolstoel zit omdat hij weigerde te geloven dat zijn klachten door lachgas kwamen.</p>
      <h3>Maatregelen tegen lachgas</h3>
      <p>Onder meer Trimbos-instituut, GGD en de Nederlandse Voedsel- en Warenautoriteit (NVWA) publiceren maandag een risicobeoordeling rondom gebruik van nieuwe drugs, waar ook voorgestelde maatregelen tegen lachgasgebruik in staan. Deze adviezen vormen de basis voor een nieuw plan van aanpak van het ministerie van Volksgezondheid.</p>
      <p>
        <i>Door: Nationale Zorggids</i>
      </p>
    </article>
  </body>
</html>