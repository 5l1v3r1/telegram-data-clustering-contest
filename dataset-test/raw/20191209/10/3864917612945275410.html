<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2834053-dva-dni-v-sizo-bez-izi-ta-vodi-ak-fsb-verbuvala-dvoh-ziteliv-lugansini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:18:00+00:00"/>
    <meta property="og:title" content="Два дні без їжі та води: як ФСБ вербувала двох жителів Луганщини"/>
    <meta property="og:description" content="Служба безпеки України зафіксувала чергові спроби вербування українців спецслужбами РФ."/>
  </head>
  <body>
    <article>
      <h1>Два дні без їжі та води: як ФСБ вербувала двох жителів Луганщини</h1>
      <h2>Служба безпеки України зафіксувала чергові спроби вербування українців спецслужбами РФ.</h2>
      <address>
        <time datetime="2019-12-09T10:18:00+00:00">09 Dec 2019, 10:18</time>
      </address>
      <p>Про це повідомляє<a href="https://www.ssu.gov.ua/ua/news/1/category/21/view/6833#.jd2hwyOR.dpbs"> СБУ.</a></p>
      <p>“Двоє мешканців селища Мілове планували відвідати родичів у Ростовській області. Після перетину державного кордону вони були затримані прикордонниками ФСБ. Представники російської спецслужби вимагали від українців зізнання у начебто підготовці диверсій на території РФ. Під час допитів до затриманих, традиційно для дій російських спецслужб, застосовували психологічний та фізичний тиск. Дві доби українських громадян тримали в камері слідчого ізолятора без води та їжі. Після цього представники <a href="https://www.ukrinform.ua/tag-fsb-rf">ФСБ</a> стали схиляти бранців до конфіденційної співпраці, обіцяючи відпустити одразу після підписання відповідного зобов’язання. У разі відмови вони погрожували, зокрема, унеможливити контакти з родичами, які мешкають на території РФ”, - йдеться у повідомленні.</p>
      <p>Зазначається, що від чоловіків вимагали збирати інформацію про особовий склад правоохоронних органів, дислокованих на території Луганщини.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2832819-sbu-ne-dala-rosijskim-specsluzbam-vkrasti-komputerni-dani-50-derzustanov.html">СБУ не дала російським спецслужбам вкрасти комп'ютерні дані 50 держустанов</a>
      </blockquote>
      <p>Після повернення в Україну громадяни відразу повідомили СБУ про свої контакти з іноземною спецслужбою і надали детальні свідчення про обставини вербування.</p>
      <p>Як повідомляють у відомстві, у поточному році на Луганщині виявлено близько трьох десятків громадян, які стали об’єктами вербування з боку ФСБ при перетині держкордону або під час перебування на території РФ.</p>
      <p>СБУ нагадує, що, згідно зі ст. 111 Кримінального кодексу України, державна зрада карається позбавленням волі строком до 15 років. Однак добровільне повідомлення про спроби залучення іноземними спецслужбами громадян України до конфіденційного співробітництва звільняє від кримінальної відповідальності.</p>
    </article>
  </body>
</html>