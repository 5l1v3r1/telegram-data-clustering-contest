<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/12/09/kauno-rajono-dainu-sventeje-skambes-ir-huculu-dainos/"/>
    <meta property="og:site_name" content="alkas.lt"/>
    <meta property="article:published_time" content="2019-12-09T10:29:00+00:00"/>
    <meta property="og:title" content="Kauno rajono dainų šventėje skambės ir huculų dainos"/>
    <meta property="og:description" content="„Mums labai svarbūs šilti, draugiški santykiai ir patirtis, kurią jūs įgijote būdami Europos Sąjungoje“, – kalbėjo Petras Gricikas, Užkarpatės apskrities (Ukraina) tarybos pirmininko pavaduotojas ir Kauno rajone viešėjusios delegacijos vadovas."/>
  </head>
  <body>
    <article>
      <h1>Kauno rajono dainų šventėje skambės ir huculų dainos</h1>
      <address>
        <time datetime="2019-12-09T10:29:00+00:00">09 Dec 2019, 10:29</time>
      </address>
      <p>„Mums labai svarbūs šilti, draugiški santykiai ir patirtis, kurią jūs įgijote būdami Europos Sąjungoje“, – kalbėjo Petras Gricikas, Užkarpatės apskrities (Ukraina) tarybos pirmininko pavaduotojas ir Kauno rajone viešėjusios delegacijos vadovas.</p>
      <p>
        <b>Siekia atgaivinti vynuogynus</b>
      </p>
      <p>Turizmu, sodininkyste ir mineraliniu vandeniu garsėjančios Užkarpatės atstovai pakaunėje lankosi jau ne pirmą kartą. 2015 metais pasirašyta bendradarbiavimo sutartis leidžia keistis meno kolektyvais, rengti vaikų vasaros stovyklas, ieškoti verslo partnerių, dalytis patirtimi.</p>
      <p>Vulkaninės kilmės Karpatų papėdėse yra puikios sąlygos auginti vynuoges, todėl beveik kiekviena šeima puoselėja paprotį gaminti naminį vyną. Šiemet ukrainiečiai į Raudondvario dvare vykusią Kauno rajono ūkininkų šventę atsivežė ne tik vyno, bet ir ypatingo skonio kalnų medaus, marinuotų grybų, kitų gėrybių, o patys labiausiai gyrė lietuvišką ruginę duoną.</p>
      <p>„Mūsų tauta išgyveno <i>Holodomorą</i> (1932-1933 m. badmetis, viena didžiausių Ukrainos nacionalinių katastrofų, per kurią išmirė 10 mln. žmonių, – red. pastaba), todėl duona mums yra ne tik maisto gaminys, bet ir dvasinė vertybė“, – kalbėjo P. Gricikas.</p>
      <p>Politikas patikino, kad jų kraštas yra saugus ir pakvietė lietuvius investuoti į žemės ūkio perdirbimo įmones: malūnus, sūrines, elevatorius, kepyklas. Užkarpatės žmonių svajonė – atgaivinti praeityje garsius vynuogynus.</p>
      <p>Gricikas kalbėjo ir apie skaudulius – didžiulę migraciją, socialinę atskirtį, korupciją. Ukrainiečiai nori tobulinti valdymą, pertvarkyti savivaldą ir greičiau įgyvendinti vakarietiškos demokratijos normas.</p>
      <figure>
        <img src="http://alkas.lt/wp-content/uploads/2019/12/Ukrainos-delegacija-Bir%C5%A1tono-savivaldyb%C4%97je.jpg"/>
        <figcaption>Ukrainos delegacija Birštono savivaldybėje | Kauno rajono savivaldybės nuotr.</figcaption>
      </figure>
      <p>
        <b>Rengia vasaros stovyklas</b>
      </p>
      <p>Kauno rajono meras Valerijus Makūnas ypač džiaugėsi tarptautinėmis moksleivių vasaros stovyklomis „Lietuva – Ukraina“, kurios vyksta nuo 2017 metų. „Perečino ir Veliko Bičkivo vaikai jau moka kepti lietuvišką duoną, žino kur yra Zapyškis, Kačerginė, Raudondvaris, Trakai. Mūsų mokyklų mokiniai taip pat grįžta iš Užkarpatės, sužavėti jūsų žmonių nuoširdumu ir svetingumu“, – kalbėjo meras.</p>
      <p>Kauno rajono moterų rankinio klubas „Cascada-HC Garliava SM“ – daugkartinės Lietuvos čempionės ir prizininkės, Užkarpatė taip pat turi čempionių komandą, todėl aptartos galimybės surengti tarptautinį rankinio turnyrą.</p>
      <p>Tartasi ir dėl apsikeitimo meno kolektyvais. Kitą vasarą Kulautuvoje žadama surengti Kauno rajono dainų šventę, į kurią savo kolektyvą ketina atsiųsti ir ukrainiečiai. Greičiausiai tai bus Užkarpatės nacionalinis choras.</p>
      <figure>
        <img src="http://alkas.lt/wp-content/uploads/2019/12/U%C5%BEkarpat%C4%97s-delegacija-Bir%C5%A1tono-kurorte.jpg"/>
        <figcaption>Užkarpatės delegacija Birštono kurorte | Kauno rajono savivaldybės nuotr.</figcaption>
      </figure>
      <p>
        <b>Susižavėjo Birštonu</b>
      </p>
      <p>Užkarpatės apskrityje pastebimai didėja lietuvių turistų srautai, nes šis kraštas išsiskiria iš kitų regionų savita kultūra, terminio vandens šaltiniais. Apskrityje yra maždaug 300 mineralinio vandens versmių.</p>
      <p>Ukrainiečius ypač domina kurortinio turizmo plėtra, todėl V. Makūnas juos pakvietė į Birštoną.</p>
      <p>Užkarpatės delegaciją pasitiko merė Nijolė Dirginčienė, kuri pasiūlė svečiams paragauti vietinio mineralinio vandens, po to užsimezgė pokalbis apie galimybes bendradarbiauti. Ukrainiečiai liko sužavėti Birštono gydyklomis bei rūpestingai tvarkoma aplinka ir nusprendė praleisti vieną naktį poilsio namuose „Vytautas Mineral SPA“.</p>
      <figure>
        <img src="http://alkas.lt/wp-content/uploads/2019/12/Ukrainos-U%C5%BEkarpat%C4%97s-2019-delegacija-Kauno-rajono-savivaldyb%C4%97je.jpg"/>
        <figcaption>Ukrainos Užkarpatės 2019 delegacija Kauno rajono savivaldybėje | Kauno rajono savivaldybės nuotr.</figcaption>
      </figure>
      <p>
        <b>Keturių valstybių apsuptyje</b>
      </p>
      <p>Gricikas pasakojo, kad Užkarpatės apskrityje gyvena maždaug 1,3 mln. gyventojų. Be ukrainiečių čia gyvena 12 proc. vengrų, taip pat rumunų, slovakų, lenkų, rusėnų – iš viso beveik 100 tautybių žmonių.</p>
      <p>Žiemą Karpatų kalnų kurortai sniego mėgėjus vilioja gerokai mažesnėmis nei kitur kainomis.</p>
      <p>Užkarpatės žmonės ypač didžiuojasi išlikusiomis bukų sengirėmis, kurios plyti Sineviro ir Užansko nacionaliniuose parkuose. Čia galima pamatyti ir lokių. Vietos gyventojai kviečia ragauti vyno, sūrių, žolelių arbatos, pajodinėti.</p>
      <p>Maždaug 118 tūkst. gyventojų turinčioje Užkarpatės sostinėje Užhorode turistų netrūksta. Miestas įsikūręs Užo upės slėnyje, vos už trijų kilometrų – siena su Slovakija, čia pat – Vengrija, Rumunija ir Lenkija.</p>
      <p>Antrame pagal dydį Užkarpatės mieste Mukačevėje per metus vyksta daugiau kaip 40 įvairių švenčių, mugių, čia apsilanko iki pusės milijono turistų.</p>
      <p>Didžiausia istorinė Mukačevės įžymybė yra ant aukštos kalvos dunksanti viduramžių pilis, kurioje 1396 m. nuo Vytauto persekiojimo rado prieglobstį Teodoras Karijotaitis.</p>
      <figure>
        <img src="http://alkas.lt/wp-content/uploads/2019/12/U%C5%BEkarpat%C4%97s-delegacija-Birut%C4%97s-gydykloje-Bir%C5%A1tone-1415236.jpg"/>
        <figcaption>Užkarpatės delegacija Birutės gydykloje Birštone | Kauno rajono savivaldybės nuotr.</figcaption>
      </figure>
      <related>
        <h4>Susiję straipsniai:</h4>
        <a href="http://alkas.lt/2018/06/15/vdu-teisininkai-nemokamai-patars-kauno-rajono-gyventojams/"/>
        <a href="http://alkas.lt/2018/09/02/kauno-rajono-mokyklos-zengia-atsinaujinimo-keliu/"/>
        <a href="http://alkas.lt/2012/09/06/draugystes-tiltas-sujunge-kauno-rajona-su-italijos-marineo-miestus/"/>
        <a href="http://alkas.lt/2013/10/24/apdovanoti-graziausiu-kauno-rajono-sodybu-seimininkai-nuotraukos/"/>
        <a href="http://alkas.lt/2016/10/08/gardino-ir-kauno-rajonai-kartu-gaivins-ldk-pavelda/"/>
      </related>
    </article>
  </body>
</html>