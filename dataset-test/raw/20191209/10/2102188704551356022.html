<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654621/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="Державна митна служба офіційно розпочала роботу"/>
    <meta property="og:description" content="8 грудня оновлена митна служба, яка прийшла на заміну Державної фіскальної служби, офіційно розпочала свою роботу."/>
  </head>
  <body>
    <article>
      <h1>Державна митна служба офіційно розпочала роботу</h1>
      <address>
        <time datetime="2019-12-09T10:01:00+00:00">09 Dec 2019, 10:01</time>
      </address>
      <p>8 грудня оновлена митна служба, яка прийшла на заміну Державної фіскальної служби, офіційно розпочала свою роботу.<br/><br/>Про це повідомив очільник митниці Макс Нефьодов у <a href="https://www.facebook.com/photo.php?fbid=2626334264081333&amp;set=a.357818284266287&amp;type=3&amp;theater">Facebook</a>.</p>
      <p>"Сьогодні о 00:00 офіційно запустилась Нова митниця. Це ще тільки початок побудови нового держоргану, який буде справді працювати для платників податків.</p>
      <p>Але нам вдалось не допустити потрапляння більш ніж 500 найбільш "сумнівних" керманичів до лав нової ДержМитСлужби, скоротити кількість митниць з 26 до 16 та забезпечити майже непомітний для користувачів перехід від одного держоргану до іншого", - написав він 8-го грудня.</p>
      <p>Нефьодов розповів як відбувався запуск та подякував Державній податковій за допомогу.</p>
      <p>"Вже о 00:03 була оформлена перша експортна декларація на вантаж в Аккермані, який зайшов о 23:49 ще в ДФС. Ну і опівночі був оформлений перший рейс в Борисполі.</p>
      <p>Всю ніч чатік керівництва держмитслужби нагадував вулик. В.о. керівники митниць об‘їжджали пости, аби переконатись, що проблем немає. В центральному апараті була виведена на роботу група, яка розбирала всі складні випадки. Я вдячний команді, яка забезпечила цей запуск, ви реально молодці!</p>
      <p>Окрема подяка ІТ-департаменту за перекомутацію системи по всій країні і <a href="https://www.facebook.com/TaxUkraine/?__tn__=K-R&amp;eid=ARB8Xe75AgzCuN5XxQjWk90pagqNJ8P4XVudJif_w5dXy-toFG4_ue-oLwaf0CLgMy5EL7o5z5O2kBUm&amp;fref=mentions&amp;__xts__%5B0%5D=68.ARA4v8ncwXGdQOn1NnScyD_JWD0ADGqknujIzCwm7apw0eSrv7pjQruO2pyHD-QlYKcjCDuX5EpmfbV-8UEa0l8aEDvWe9SRwqA3VNcsB3LBITlQc2iSMJm8kS1dDcT5jZs8p9IS_k3InU9V88cZzeVfYagEE2RX58O61WQTNj-zZ2ybDwxGNOm5kbUkv_XdfdBFw-iFIvTUzIT-">Державна податкова служба</a> за одночасний перевипуск тисяч ЕЦП для наших співробітників", - підкреслив Нефьодов.</p>
      <p>Нефьодов наголосив що в роботі оновленої служби ще залишаються окремі випадки, які потребують доопрацювання та анонсував конкурси на нові посади в ДМС.<br/><br/>"Ще залишаються точкові питання, які розгрібемо за тиждень - місця доставки, окреми випадки транзиту, особливості роботи залізниці. Але в цілому все добре, працюємо далі.</p>
      <p>Наразі до штату ДержМитСлужби переведено більше 50% працівників і цей процес буде продовжуватись в грудні. В грудні ж стартуємо конкурси, аби замістити тих, кого звільняємо", - заявив голова митної служби.</p>
      <p><b>Нагадаємо</b>, <i>що 15 листопада Державна митна служба <a href="https://www.epravda.com.ua/news/2019/11/15/653778/">зареєструвала </a>юридичні особи усіх 16 митниць та призначило в.о. для кожної з них.</i></p>
      <p>
        <i>Раніше очільник Державної митної служби Максим Нефьодов <a href="https://www.epravda.com.ua/news/2019/12/2/654377/">заявив</a>, що з запуском нової митниці буде звільнено понад 500 найбільш одіозних працівників митниці.</i>
      </p>
      <p>Економічна правда</p>
    </article>
  </body>
</html>