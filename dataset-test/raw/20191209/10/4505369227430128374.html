<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/uniunea-europeana-aloca-12-1-la-suta-din-cheltuieli-alimentelor-si-bauturilor-nealcoolice_500860.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="Uniunea Europeană alocă 12,1 la sută din cheltuieli alimentelor şi băuturilor nealcoolice"/>
    <meta property="og:description" content="Gospodăriile din Uniunea Europeană (UE) au alocat anul trecut 12,1% din cheltuielile lor totale de consum pentru ''alimente şi băuturi nealcoolice'', pe primele locuri fiind rom&amp;acirc;nii, lituanienii şi estonienii, arată datele publicate luni"/>
  </head>
  <body>
    <article>
      <h1>Uniunea Europeană alocă 12,1 la sută din cheltuieli alimentelor şi băuturilor nealcoolice</h1>
      <address><time datetime="2019-12-09T10:01:00+00:00">09 Dec 2019, 10:01</time> by <a rel="author" href="https://plus.google.com/113890659232266435637" target="_blank">Iulian Tudor</a></address>
      <p>Gospodăriile din Uniunea Europeană (UE) au alocat anul trecut 12,1% din cheltuielile lor totale de consum pentru ''alimente şi băuturi nealcoolice'', pe primele locuri fiind românii, lituanienii şi estonienii, arată datele publicate luni de Oficiul European de Statistică (Eurostat).</p>
      <p>În 2018, gospodăriile din Uniunea Europeană au cheltuit peste 1.047 miliarde de euro (echivalentul a 6,6% din PIB-ul UE) pentru "alimente şi băuturi nealcoolice". Aceasta reprezintă a treia cea mai importantă categorie a cheltuielilor de consum din UE, după "locuinţă, aprovizionare cu apă, electricitate, gaz şi alţi combustibili" (24%) şi "transporturi" (13,2%).<br/><br/>În statele membre ale UE, cel mai ridicat procentaj din cheltuielile totale de consum alocat pentru "alimente şi băuturi nealcoolice" s-a înregistrat anul trecut în România (27,8%), Lituania (20,9%) şi Estonia (19,6%), spre deosebire de alte patru ţări unde procentul a fost sub 10%, şi anume Marea Britanie (7,8%), Irlanda (8,7%), Luxemburg (9,1%) şi Austria (9,7%), potrivit <a href="https://www.agerpres.ro/economic-intern/2019/12/09/romanii-lituanienii-si-estonienii-cheltuie-cel-mai-mult-din-ue-pentru-alimente-si-bauturi-racoritoare--416556">Agerpres</a>.</p>
      <p>În perioada 2008 - 2018, procentul cheltuielilor totale de consum alocat pentru "alimente şi băuturi nealcoolice" a scăzut sau a rămas stabil în majoritatea statelor membre unde sunt disponibile datele pentru 2018.<br/><br/>Cel mai semnificativ declin s-a înregistrat în Lituania (de la 24,8% din totalul cheltuielilor de consum în 2008 la 20,9% în 2018, sau o scădere de 3,9 puncte procentuale), Polonia (minus 3,4 pp) şi Malta (minus trei pp).<br/><br/>În contrast, cheltuielile gospodăriilor pentru "alimente şi băuturi nealcoolice" au crescut în zece ţări membre UE unde sunt disponibile datele pentru 2018. Cea mai mare creştere s-a înregistrat în Cehia şi Slovacia (ambele cu 1,4 pp), Olanda (un punct procentual) şi Ungaria (0,8 pp), potrivit <a href="https://www.agerpres.ro/economic-intern/2019/12/09/romanii-lituanienii-si-estonienii-cheltuie-cel-mai-mult-din-ue-pentru-alimente-si-bauturi-racoritoare--416556">Agerpres</a>.</p>
    </article>
  </body>
</html>