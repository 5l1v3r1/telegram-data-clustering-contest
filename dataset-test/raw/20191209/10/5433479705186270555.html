<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555451/"/>
    <meta property="og:site_name" content="חרדים10"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="הפלונטר נותר: נתניהו וגנץ מתחזקים, אביגדור ליברמן מאבד מנדט"/>
    <meta property="og:description" content="סקר מכון KANTAR: הפלונטר בגושים נותר • הבית היהודי-האיחוד הלאומי ועוצמה יהודית אינן עוברות את אחוז החסימה, כאשר הן רצות בנפרד • העבודה-גשר והמחנה הדמוקרטי מאבדות מנדט כל אחת • יהדות התורה וש&quot;ס מקבלות 8 מנדטים כל אחת • ומי המועדף כראש ממשלת ישראל?"/>
  </head>
  <body>
    <article>
      <h1>הפלונטר נותר: נתניהו וגנץ מתחזקים, אביגדור ליברמן מאבד מנדט</h1>
      <address><time datetime="2019-12-09T10:28:00+00:00">09 Dec 2019, 10:28</time> by <a rel="author">אריה ריבקינד</a></address>
      <p>
        <b>סקר מכון KANTAR: הפלונטר בגושים נותר • הבית היהודי-האיחוד הלאומי ועוצמה יהודית אינן עוברות את אחוז החסימה, כאשר הן רצות בנפרד • העבודה-גשר והמחנה הדמוקרטי מאבדות מנדט כל אחת • יהדות התורה וש"ס מקבלות 8 מנדטים כל אחת • ומי המועדף כראש ממשלת ישראל?</b>
      </p>
      <p>סקר מכון KANTAR שפורסם הבוקר (שני) בחדשות ‘כאן’ מלמד על התחזקות מסוימת של המפלגות הגדולות לצד המשך הקיפאון בתמונת הגושים.</p>
      <p>על פי הסקר, לו היו הבחירות נערכות היום היתה רשימת כחול לבן מתחזקת ומקבלת 35 מנדטים, והליכוד היה גם הוא מתחזק ל- 34 מנדטים.</p>
      <p>הרשימה המשותפת נשארת עם 13 מנדטים, יהדות התורה וש”ס מקבלות 8 מנדטים כל אחת, ישראל ביתנו קטנה במנדט ל-7, והימין החדש מקבלת 6 מנדטים.</p>
      <p>העבודה-גשר מאבדת גם היא מנדט וזוכה ל-5 מושבים. המחנה הדמוקרטי מאבדת אף היא מנדט ומתייצבת על 4 מנדטים.</p>
      <p>איחוד מפלגות הימין (הבית היהודי והאיחוד הלאומי) ועוצמה יהודית אינן עוברות את אחוז החסימה, על פי הסקר.</p>
      <p>התוצאות מעלות כי גוש השמאל נשאר, לפי תוצאות הסקר, בגודלו הנוכחי, עם 57 מנדטים. גוש הימין מתחזק במנדט ועולה ל-56 על חשבונה של ישראל ביתנו של אביגדור ליברמן שקטנה במנדט.</p>
      <p>41% אחוזים מהנשאלים העדיפו את בנימין נתניהו כראש ממשלת ישראל, אך בני גנץ ניצב לא הרחק מאחוריו, על גבול הטעות הסטטיסטית, עם תמיכה של 38% מהנשאלים.</p>
      <p>עוד עולה מהסקר נתון מעניין לפיו 17% ממצביעי כחול לבן מעדיפים שגדעון סער, ולא בני גנץ, יהיה ראש ממשלה.</p>
      <p>הסקר בוצע אתמול (ראשון) עבור ‘כאן חדשות’ ע”י מכון KANTAR בקרב מדגם ארצי ומייצג של האוכ’ בישראל בגילאי 18+. מספר האנשים שהתבקשו לענות: 1,271, מספר האנשים שענו בפועל: 556, מרווח הטעות: 4.3%+, הפלטפורמה: אינטרנט.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555343/"/>
        <a href="https://www.ch10.co.il/news/555330/"/>
        <a href="https://www.ch10.co.il/news/555235/"/>
        <a href="https://www.ch10.co.il/news/555139/"/>
        <a href="https://www.ch10.co.il/news/555115/"/>
        <a href="https://www.ch10.co.il/news/554979/"/>
      </related>
    </article>
  </body>
</html>