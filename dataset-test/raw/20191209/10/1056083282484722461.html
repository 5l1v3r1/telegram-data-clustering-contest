<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813354/%D8%B4%DB%8C%D9%86%D8%B2%D9%88-%D8%A2%D8%A8%D9%87-%D8%A7%D8%B2-%D8%B1%D8%A7%DB%8C%D8%B2%D9%86%DB%8C-%D8%A8%D8%B1%D8%A7%DB%8C-%D8%B3%D9%81%D8%B1-%D8%B1%D9%88%D8%AD%D8%A7%D9%86%DB%8C-%D8%A8%D9%87-%DA%98%D8%A7%D9%BE%D9%86-%D8%AE%D8%A8%D8%B1-%D8%AF%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:08:04+00:00"/>
    <meta property="og:title" content="شینزو آبه از رایزنی برای سفر روحانی به ژاپن خبر داد"/>
    <meta property="og:description" content="نخست‌وزیر ژاپن از رایزنی برای سفر رئیس جمهور ایران به توکیو خبر داد."/>
  </head>
  <body>
    <article>
      <h1>شینزو آبه از رایزنی برای سفر روحانی به ژاپن خبر داد</h1>
      <address><time datetime="2019-12-09T10:08:04+00:00">09 Dec 2019, 10:08</time> by <a rel="author">فاطمه ابوطالبی</a></address>
      <p>نخست‌وزیر ژاپن از رایزنی برای سفر رئیس جمهور ایران به توکیو خبر داد.</p>
      <p>به گزارش ایسنا به نقل از روزنامه فایننشال پست، شینزو آبه، نخست‌وزیر ژاپن، روز دوشنبه گفت که توکیو در حال مذاکره درباره سفر احتمالی حسن روحانی، رئیس جمهور کشورمان به ژاپن در ماه جاری است و این تلاشی برای حل کردن بن‌بست هسته‌ای ایران با آمریکا است.</p>
      <p>آبه گفت که ژاپن می‌خواهد هر تلاش ممکنی را در راستای ارتقای صلح خاورمیانه انجام بدهد.</p>
      <p>بر اساس این گزارش، اظهارات نخست‌وزیر ژاپن در پی این مطرح می‌شود که روزنامه کیودو به تازگی به نقل از برخی منابع آگاه که می‌خواستند نامشان فاش نشود، گزارش داد: مقامات ایران و ژاپن در حال فراهم کردن مقدمات سفر روحانی به توکیو هستند که احتمالا در تاریخ ۲۰ دسامبر انجام خواهد شد. در صورت انجام این سفر، این اولین بار از سال ۲۰۰۰ خواهد بود که یک رئیس جمهور ایران به ژاپن می‌رود. محمد خاتمی رئیس جمهور وقت ایران در اکتبر ۲۰۰۰ به ژاپن سفر کرده بود.</p>
      <p>بر اساس گزارش کیودو، این منابع همچنین گفتند که در صورت رفتن روحانی به توکیو، انتظار می‌رود نخست وزیر ژاپن که متحد دونالد ترامپ رئیس جمهور آمریکا به شمار می‌آید، خواستار پایبندی کامل ایران به توافق هسته‌ای شود. وی همچنین ممکن است در دیدار با روحانی برای جلب رضایت ایران با طرح توکیو به منظور اعزام نیروی نظامی به خاورمیانه تلاش کند.</p>
      <p>این منابع همچنین به کیودو گفتند که آمریکا موافقت خود را با سفر حسن روحانی رئیس جمهوری ایران به ژاپن نشان داده و از توکیو خواسته است تا نتیجه دیدار روحانی با شینزو آبه نخست وزیر ژاپن را به اطلاع واشنگتن برساند.</p>
      <p>انتهای پیام</p>
    </article>
  </body>
</html>