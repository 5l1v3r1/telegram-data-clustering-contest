<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/ta-epitrapezia-paignidia-katapolemoun-tin-anoia.html"/>
    <meta property="og:site_name" content="GOODnet.gr"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Τα επιτραπέζια παιγνίδια καταπολεμούν την άνοια"/>
    <meta property="og:description" content="Σκάκι, μπίνγκο και χαρτιά βοηθούν τους ηλικιωμένους να καταπολεμήσουν την άνοια, σύμφωνα με μια νέα βρετανική μελέτη."/>
  </head>
  <body>
    <article>
      <h1>Τα επιτραπέζια παιγνίδια καταπολεμούν την άνοια</h1>
      <address>
        <time datetime="2019-12-09T10:00:00+00:00">09 Dec 2019, 10:00</time>
      </address>
      <p>Σκάκι, μπίνγκο και χαρτιά βοηθούν τους ηλικιωμένους να καταπολεμήσουν την άνοια, σύμφωνα με μια νέα βρετανική μελέτη.</p>
      <p>Οι ηλικιωμένοι άνθρωποι που παίζουν συχνά σκάκι, σκραμπλ, μπίνγκο και άλλα επιτραπέζια, καθώς επίσης παιγνίδια με χαρτιά, βοηθάνε τον εγκέφαλο τους να διατηρήσει ομαλές τις λειτουργίες του στην τρίτη ηλικία, μειώνοντας την πιθανότητα άνοιας, σύμφωνα με μία νέα βρετανική επιστημονική έρευνα Η μελέτη δείχνει ότι τα άτομα άνω των 70 ετών που τακτικά παίζουν τέτοια παιγνίδια, έχουν καλύτερες επιδόσεις στα γνωστικά και μνημονικά τεστ.</p>
      <p>Οι ερευνητές, με επικεφαλής τον Ντρου Άλτσουλ του Πανεπιστημίου του Εδιμβούργου, που έκαναν τη σχετική δημοσίευση στο περιοδικό γεροντολογίας «Journals of Gerontology Series B: Psychological Sciences», μελέτησαν 1.091 ανθρώπους 70 έως 79 ετών που υποβάλλονταν ανά τριετία σε τεστ, τα αποτελέσματα των οποίων συσχετίστηκαν με το αν και πόσο έπαιζαν επιτραπέζια παιγνίδια.</p>
      <p>Όπως διαπιστώθηκε, εκείνοι που ήταν πιο μανιώδεις παίκτες, όσο μεγάλωναν εμφάνιζαν και μικρότερη έκπτωση γνωστικών και μνημονικών ικανοτήτων, με αποτέλεσμα να θυμούνται καλύτερα και το μυαλό τους να δουλεύει πιο γρήγορα.</p>
      <p>Η μελέτη, ασφαλώς, βρήκε μόνο μία συσχέτιση και όχι μία σχέση αιτίας-αποτελέσματος. «Το να παίζει κανείς επιτραπέζια, χαρτιά και παιγνίδια λέξεων, μπορεί να προστατεύει από τη γνωστική έκπτωση, όμως αυτή η μελέτη δεν ήταν μία κλινική παρέμβαση, συνεπώς δεν μπορούμε να είμαστε βέβαιοι. Πάντως, αν μη τι άλλο, αυτά τα παιγνίδια είναι διασκεδαστικά, φθηνά και σίγουρα δεν κάνουν κανένα κακό», δήλωσε ο Άλτσουλ.</p>
      <p>Σύμφωνα με τους ερευνητές, το όφελος των παιγνιδιών για τον εγκέφαλο δεν φαίνεται να προκύπτει τόσο από την κοινωνική διάστασή τους όσο από την πρόκληση που συνιστούν τα ίδια τα παιγνίδια για τον νου. Σε σχέση με το διάβασμα, το γράψιμο, τα μαθήματα διά βίου, τις επισκέψεις σε μουσεία και βιβλιοθήκες ή τις συναντήσεις με φίλους και συγγενείς, τα παιγνίδια φαίνεται να ενεργοποιούν περισσότερο τη σκέψη και τη μνήμη, σύμφωνα με τον Άλτσουλ.</p>
      <p>Πώς ακριβώς ο εγκέφαλος αλλάζει νευροβιολογικά χάρη στα επιτραπέζια παιγνίδια, παραμένει θέμα προς μελέτη. Σε κάθε περίπτωση, πάντως, για να αποφύγει κανείς το Αλτσχάιμερ, όταν έχει βγει στη σύνταξη, δεν χάνει τίποτε, ανάμεσα στις άλλες ασχολίες που θα βρει, να το ρίξει και στα επιτραπέζια. Όχι μόνο θα ξανανιώσει παιδί ψυχικά, αλλά μπορεί να ξανανιώσει και το μυαλό του.</p>
      <p>Πηγή: news247.gr</p>
    </article>
  </body>
</html>