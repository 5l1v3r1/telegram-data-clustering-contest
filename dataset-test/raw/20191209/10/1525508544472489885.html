<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793141/%D9%85%D9%85%D9%86%D9%88%D8%B9%DB%8C%D8%AA-%D9%88%D8%A7%D8%B1%D8%AF%D8%A7%D8%AA-%D9%BE%D9%88%D8%B4%D8%A7%DA%A9-%D9%BE%D8%A7-%D8%A8%D8%B1%D8%AC%D8%A7-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:18:46+00:00"/>
    <meta property="og:title" content="یک مقام مسئول اعلام کرد: ممنوعیت واردات پوشاک پا برجا است"/>
    <meta property="og:description" content="یک مقام مسئول با تاکید بر اینکه واردات پوشاک همچنان ممنوع است، گفت: نحوه صدور گواهی فعالیت نمایندگان و شعب شرکت‌های خارجی پوشاک در ایران در حال بازنگری است."/>
  </head>
  <body>
    <article>
      <h1>یک مقام مسئول اعلام کرد: ممنوعیت واردات پوشاک پا برجا است</h1>
      <address><time datetime="2019-12-09T10:18:46+00:00">09 Dec 2019, 10:18</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از وزارت صنعت، معدن و تجارت، افسانه محرابی در خصوص دستور العمل ساماندهی واردات و عرضه پوشاک، کیف و کفش و نحوه فعالیت نمایندگان و شعب شرکت‌های خارجی در ایران، افزود: با توجه به بررسی‌های به عمل آمده، گزارش‌ها و آمار منتشره از سوی ستاد مبارزه با قاچاق کالا و ارز در سالیان اخیر، میزان واردات قانونی پوشاک حدود ۶ درصد از کل واردات برآورد شده است که علاوه بر تضییع حق و حقوق عمومی، موجب بروز مشکلات برای تولیدات داخلی و اشتغال مولد شده و معضلات ناشی از خروج غیرقانونی ارز را نیز به دنبال دارد.</p>
      <p>
        <b>ضرورت حمایت هدفمند از تولیدات داخلی و ساماندهی واردات و عرضه</b>
      </p>
      <p>وی با تأکید بر ضرورت حمایت هدفمند از تولیدات داخلی و ساماندهی واردات و عرضه، یادآوری کرد: در ۱۷ شهریورماه ۱۳۹۵ دستورالعمل "نحوه صدور گواهی فعالیت نمایندگان و شعب شرکت‌های خارجی عرضه کننده پوشاک در ایران " توسط وزیر وقت صنعت، معدن و تجارت ابلاغ شد.</p>
      <p>مدیر کل صنایع نساجی، پوشاک و سلولزی وزارت صمت در این خصوص اضافه کرد: با عنایت به نام گذاری امسال به نام رونق تولید و با در نظر گرفتن ممنوعیت کالاهای مشمول، فرصت مناسبی جهت رفع نارسایی‌های اجرایی و نظارتی موجود در دستورالعمل و مبتنی نمودن آن بر مستندات قانونی لازم بوجود آمد.</p>
      <p>محرابی ادامه داد: براساس موارد مطروحه، اصلاح و ویرایش این دستورالعمل با برگزاری ۱۵ جلسه مستمر کارشناسی با حضور نمایندگان حوزه‌های مرتبط و ارگان‌های ذیربط در پنج ماهه امسال با بهره‌گیری از نظرات و تجارب دستگاه‌های دولتی و نظارتی در بخش حاکمیت انجام گرفت.</p>
      <p>
        <b>ارسال پیش نویس اولیه اصلاح دستورالعمل به دستگاه‌های ذیربط و بخش خصوصی</b>
      </p>
      <p>وی با بیان اینکه پیش نویس اولیه برای تمامی دستگاه‌ها و ارگان‌های ذیربط و بخش خصوصی ارسال شده است، گفت: با اخذ نقطه نظرات اولیه، جلسات نهایی نمودن دستورالعمل با حضور نمایندگان ۲۵ دستگاه و ارگان ذیربط دولتی و بخش خصوصی آغاز که در حال حاضر ۴ جلسه تشکیل شده و براساس مصوبه چهارمین جلسه کارگروه مقرر شد پس از وصول پاسخ‌ها و اعلام نظرات، برگزاری جلسات کارگروه بمنظور بررسی و نهایی نمودن دستورالعمل اصلاحی موصوف صورت پذیرد.</p>
      <p>مدیر کل صنایع نساجی، پوشاک و سلولزی وزارت صمت در پایان تصریح کرد: در شرایط حاضر ممنوعیت واردات پوشاک، تمرکز بر ساماندهی عرضه و نیز استفاده از ظرفیت‌های تولید داخل در راستای صیانت از حق و حقوق عمومی و نیز حمایت هدفمند از توسعه تولیدات داخلی پوشاک، کیف و کفش ، در فرآیند بازنگری و تدوین دوباره این دستورالعمل مورد تأکید است، اما بازنگری در دستورالعمل به معنی رفع ممنوعیت واردات پوشاک نیست .</p>
    </article>
  </body>
</html>