<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793096/%DB%8C%D8%A7%D8%AF%D9%88%D8%A7%D8%B1%D9%87-%DB%8C%DA%A9-%D9%87%D8%B2%D8%A7%D8%B1-%D8%B4%D9%87%DB%8C%D8%AF-%D8%B4%D8%B1%D9%82-%D8%A7%D8%B3%D8%AA%D8%A7%D9%86-%D8%A7%D8%B5%D9%81%D9%87%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:22:50+00:00"/>
    <meta property="og:title" content="فرمانده بسیج سپاه امام علی (ع) اصفهان: یادواره یک هزار شهید شرق استان اصفهان برگزار می شود"/>
    <meta property="og:description" content="اصفهان-فرمانده ناحیه مقاومت بسیج سپاه امام علی(ع) اصفهان گفت: از روز سه شنبه تا پنج شنبه در دهستان براآن شمالی در مهدیه رزمندگان روستای وجاره سومین یادواره هزار شهید شرق اصفهان برگزار می شود"/>
  </head>
  <body>
    <article>
      <h1>فرمانده بسیج سپاه امام علی (ع) اصفهان: یادواره یک هزار شهید شرق استان اصفهان برگزار می شود</h1>
      <address>
        <time datetime="2019-12-09T10:22:50+00:00">09 Dec 2019, 10:22</time>
      </address>
      <p>به گزارش <a href="https://www.mehrnews.com/">خبرنگار مهر</a>، سرهنگ جواد دادستانی ظهر دوشنبه در نشست خبری سومین یادواره شهدای شرق اصفهان با عنوان لاله های شرق با یادی از منویات رهبر معظم انقلاب که «شهدا بهترین الگو و اسوه برای جوانان و نسل امروز انقلاب هستند»، اظهار داشت: همانطور که رهبر معظم انقلاب فرموده اند امروز تنها سلاح برنده که موجب ترس و عقب نشینی دشمن از تعرض بر علیه کشور و نظام مقدس جمهوری اسلامی شده  فرهنگ ایثار و شهادت است.</p>
      <p>وی با اشاره ای دیگر به منویات رهبر معظم انقلاب مبنی بر اینکه «یادواره های شهدا یکی از راه های مقابله با جنگ جدید دشمن است»، با بیان اینکه اهداف کلی یادواره لاله های شرق به منظور زنده نگه داشتن ارزش های اصیل اسلامی است، بیان داشت: وحدت و یکپارچگی، ولایت شناسی و ولایت مداری و جمع آوری، تبیین و تحلیلی و سازماندهی آثار باقی مانده از شهدای گرانقدر و ترویج فرهنگ والای ایثار و از خودگذشتگی، بالا بردن روحیه جهاد و شهادت طلبی و تکریم شهدای مدافع حرم و امنیت و تجلیل از خانواده های معظم آنان و تبیین شرایط منطقه جهان اسلام و انقلاب اسلامی و دلایل حضور در صف مدافعان حرم اهل بیت شماری از این اهداف خواهد بود.</p>
      <p>
        <b>تشکیل ستاد یادواره هزار شهید شرق اصفهان</b>
      </p>
      <p>فرمانده ناحیه مقاومت بسیج سپاه امام علی (ع) به برگزاری یادواره لاله های شرق در سه روز از سه شنبه نوزدهم آذرماه تا پنج شنبه بیست و یکم آذرماه اشاره کرد و گفت: ستاد یادواره هزار شهید شرق اصفهان در فرمانداری تشکیل خواهد شد و ستاد فرعی یادواره در بخش های شش گانه تشکیل می شود. تیم های سرکشی و دعوت از تمام خانواده های معظم شهدا در بخش های مختلف توسط اعضای ستاد برگزاری یادواره از دیگر برنامه های اجرایی این برنامه خواهد بود.</p>
      <p>دادستانی به غبارروبی و عطرافشانی مزار شهدای در روز پنج شنبه ۳۰ آذرماه اشاره کرد و تصریح کرد: یادواره های شهدای بخشی و شهری و دانش آموزی از ابتدای سال تحصیلی آغاز شده است و تا آخر سال تحصیلی ادامه خواهد داشت.</p>
      <p>
        <b>برگزاری سه برنامه شهید آبروی محله</b>
      </p>
      <p>وی با اشاره به برگزاری سه برنامه شهید آبروی محله که یک برنامه از آن در هفته دفاع مقدس برگزار شده است، ابراز داشت: دو برنامه دیگر در دی ماه انجام خواهد شد.</p>
      <p>فرمانده ناحیه مقاومت بسیج سپاه امام علی (ع) به برگزاری شب شعر شهدای با مناسبت نه دی ماه اشاره کرد و گفت: برگزاری جشنواره سرود لاله های شرق اصفهان و مسابقات والیبال جام لاله های شرق ویژه خواهران و برگزاری مسابقات فوتسال جام لاله های شرق ویژه برادران از اقدامات این رویداد مهم خواهد بود.</p>
      <p>وی افزود: برگزاری مسابقه بهترین عکس با شهدا و برگزاری مسابقه بهترین دلنوشته با شهدا و اکران ویژه فیلم ارزشی در مدارس و اعزام ویژه راویان دفاع مقدس به مدارس و تجلیل از فرزندان نخبه شاهد از برنامه های رویداد لاله های شرق خواهد بود.</p>
      <p>دادستانی رویداد لاله های شرق را در همکاری دهیاران با پایگاه های مقاومت بسیج دانست و اظهار داشت: وسیله ایاب و ذهاب جهت حضور  ۱۸۰ هزار نفر از آحاد مردم در یادواره لاله های شرق تدارک دیده شده است و کافی است به پایگاه های مقاومت بسیج مراجعه کنند.</p>
      <p>وی افزود: خانواده های معظم شهدا در شرق اصفهان میزبان سومین یادواره لاله های شرق هستند و وسیله نقلیه جهت انتقال این عزیزان در نظر گرفته شده است.</p>
      <p>فرمانده ناحیه مقاومت بسیج سپاه امام علی (ع) با اعلام اینکه برنامه اصلی یادواره لاله های شرق همراه با نماز مغرب و عشا در بخش مرکزی دهستان براآن شمالی مهدیه رزمندگان اسلام روستای وجاره برگزار خواهد شد اضافه کرد: شروع برنامه با بازدید از غرفه های نمایشگاه با موضوعات آسیب های اجتماعی آغاز خواهد شد.</p>
      <p>
        <b>مردم شرق اصفهان ۶ هزار شهید تقدیم انقلاب کردند</b>
      </p>
      <p>وی با بیان اینکه مردم شرق اصفهان با تقدیم هزار شهید و شش هزار رزمنده و یک هزار و ۲۰۰ جانباز و ۶۰ آزاده در جنگ تحمیلی نقش مهمی در پیروزی حق علیه باطل داشتند گفت: سخنران یادواره سرداران، فرماندهان و هزار شهید شرق اصفهان سردار سید محمد باقرزاده، فرمانده کمیته جستجوی مفقودین ستاد کل نیروهای مسلح و با مداحی حاج محمد یزدخواستی و با اجرای هنرمند انقلابی میلاد هارونی برگزار می شود.</p>
    </article>
  </body>
</html>