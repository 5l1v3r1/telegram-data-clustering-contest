<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/summit-la-paris-in-formatul-normandia-prima-intilnire-dintre-vladimir-putin-si-volodimir-zelenski--149370.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Summit la Paris în formatul Normandia: prima întîlnire dintre Vladimir Putin şi Volodimir Zelenski."/>
    <meta property="og:description" content="La Paris are loc luni 9 decembrie o nouă întîlnire în aşa-numitul „format Normandia”, altfel spus cu participarea, la cel mai înalt nivel, a Franţei, Germaniei, Rusiei şi Ucrainei. Parisul şi Berlinul fac noi eforturi pentru a relansa negocierile de pace dintre Rusia şi Ucraina, aflate în conflict deschis în sud-estul teritoriului ucrainean."/>
  </head>
  <body>
    <article>
      <h1>Summit la Paris în formatul Normandia: prima întîlnire dintre Vladimir Putin şi Volodimir Zelenski.</h1>
      <address>
        <time datetime="2019-12-09T10:28:00+00:00">09 Dec 2019, 10:28</time>
      </address>
      <p>
        <b>La Paris are loc luni 9 decembrie o nouă întîlnire în aşa-numitul „format Normandia”, altfel spus cu participarea, la cel mai înalt nivel, a Franţei, Germaniei, Rusiei şi Ucrainei. Parisul şi Berlinul fac noi eforturi pentru a relansa negocierile de pace dintre Rusia şi Ucraina, aflate în conflict deschis în sud-estul teritoriului ucrainean.</b>
      </p>
      <p>Numele acestui tip de reuniune vine de la faptul că s-a ţinut pentru prima dată în Normandia în 2014, cu ocazia ceremoniilor aniversare legate de debarcarea aliaţilor în iunie 1944. Sud-estul Ucrainei este teatrul singurului conflict armat încă activ din Europa. El înveninează atît relaţiile dintre Kiev şi Moscova, cît şi relaţiile dintre Uniunea Europeană şi Rusia.</p>
      <p>Parisul prilejuieşte acum prima întîlnire dintre Vladimir Putin şi noul preşedinte ucrainean Volodimir Zelenski. Va fi el la înălţime, fostul actor, novice în politică, în acest context, şi capabil să discute de la egal la egal cu omolgul său rus? Iată o întrebare care apare atît în presa franceză cît şi în cea ucraineană.</p>
      <p>Preşedintele francez Emmanuel Macron şi cancelara germană Angela Merkel s-au activat în mod intens, în culisele diplomaţiei, în ultimul timp, pentru a repune pe şine acordurile de la Minsk semnate pe 12 februarue 2015, singura bază de discuţii serioase pentru găsirea unei soluţii de pace şi oprirea unui conflict soldat deja cu 13 000 de morţi. Reamintesc punctele principale figurînd în acordurile de la Minsk: încetarea imediată a focului, retragerea armelor grele, preluarea de către Kiev a controlului la frontiera cu Rusia, acordarea unei mai mari autonomii teritoriilor aflate în prezent sub controlul separatiştilor. Unele prevederi ale acordurilor au fost aplicate, dar nu şi cele de natură politică.</p>
      <p>Din surse de la Moscova se afirmă că nu există alternativă de pace în Ucraina înafara acordurilor de la Minsk. De notat şi faptul că Emmanuel Macron, în contextul Uniunii Europene, este poate singurul lider care militează intens pentru aprofundarea dialogul cu Rusia şi depăşirea tensiunilor actuale.</p>
      <p>Autor: Matei Vișniec<br/>Sursa: <a href="https://www.rfi.ro/special-paris-116609-summit-la-paris-formatul-normandia-prima-intilnire-dintre-vladimir-putin-si">https://www.rfi.ro</a></p>
    </article>
  </body>
</html>