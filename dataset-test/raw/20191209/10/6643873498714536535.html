<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/1n02rW/russland-reagerer-kraftig-paa-utestengelse-anti-russisk-propaganda"/>
    <meta property="og:site_name" content="Bergens Tidende"/>
    <meta property="article:published_time" content="2019-12-09T10:15:24+00:00"/>
    <meta property="og:title" content="Russland reagerer kraftig på utestengelse: - Anti-russisk propaganda"/>
    <meta property="og:description" content="Det internasjonale antidopingbyrået utestenger Russland fra OL og VM."/>
  </head>
  <body>
    <article>
      <h1>Russland reagerer kraftig på utestengelse: - Anti-russisk propaganda</h1>
      <h2>Det internasjonale antidopingbyrået utestenger Russland fra OL og VM.</h2>
      <address><time datetime="2019-12-09T10:15:24+00:00">09 Dec 2019, 10:15</time> by <a rel="author">Bernhard Veland</a></address>
      <p><b>MOSKVA/OSLO/STAVANGER: </b>Det internasjonale antidopingbyrået vil utestenge Russland fra OL og VM de neste fire årene<a href="https://www.nrk.no/sport/wada-utestenger-russland-fra-internasjonale-konkurranser-1.14815151">.</a></p>
      <p>Dette ble bestemt i et møte i Wada (verdens antidopingbyrå) mandag. Årsaken er Russlands dopingjuks. Ifølge nettstedet<a href="https://www.insidethegames.biz/articles/1088000/wada-endorse-russian-ban"> Insidethegames </a>ble utestengelsen besluttet enstemmig. Wada følger dermed anbefalingen gitt av en komité som har jobbet med dopingsaken.</p>
      <p>Utestengelsen gjelder de største internasjonale mesterskapene, ikke verdenscuper. Wadas avgjørelse åpner likevel for at russere kan konkurrere under nøytralt flagg så sant de kan bevise at de ikke har vært en del av den omfattende dopingsaken som først ble avslørt i McLaren-rapporten i 2016. Dette har også vært tilfelle i tidligere mesterskap.</p>
      <h3>Kunne utestengt alle</h3>
      <p>Mandag ettermiddag holdt Wada en pressekonferanse om utestengelsen. Flere spurte hvorfor Wada valgte ikke å utestenge alle russiske utøvere, men lar dem delta som såkalt nøytrale.</p>
      <p>– Jobben vår er å straffe de skyldige, men også beskytte de uskyldige, sa president Craig Reedie.</p>
      <p>Andre lurte på om Russland, forutsatt at de kvalifiserer seg, kan delta i fotball-VM i 2022.</p>
      <p>– Når det gjelder lagidretter, må dette avgjøres i hvert enkelt tilfelle, sa Jonathan Taylor.</p>
      <p>Denne avgjørelsen følger stort sett samme linje som tidligere. Russland har blant annet vært utestengt fra Vinter-OL og VM i friidrett tidligere. Én av journalistene på pressekonferansen spurte Reedie om hva som egentlig er nytt.</p>
      <p>– Nye regler gjør at vi kan reagerere mye strengere i dag, sa Reedie, uten å utdype.</p>
      <p>
        <b>Bakgrunn: Her kan du lese tidligere saker om temaet:</b>
      </p>
      <ul>
        <li>
          <b>
            <a href="https://www.bt.no/sport/i/JowlRR/ioc-stoetter-wada-i-russland-utestengelse">IOC støtter Wada i Russland-utestengelse</a>
          </b>
        </li>
        <li>
          <b>Russland-treneren fortviler før skjebnedagen: </b>
          <a href="https://www.bt.no/sport/i/jdnq5q/russland-treneren-fortviler-foer-skjebnedagen-ikke-goey-naar-voksne-me">
            <b>– Ikke gøy når voksne menn gråter foran deg</b>
          </a>
        </li>
        <li>
          <b>Hellelands knusende dom over WADA: </b>
          <a href="https://www.bt.no/sport/i/8mV4BA/hellelands-knusende-dom-over-wada-hemmelige-moeter-intriger-tvang">
            <b>– Hemmelige møter, intriger, tvang og latterliggjøring</b>
          </a>
        </li>
      </ul>
      <h3>Stor spenning</h3>
      <p>I Russland var det naturlig nok knyttet stor spenning til avgjørelsen. Avisen Komsomolskaja Pravda har direktedekning av det de kaller<a href="https://www.kp.ru/daily/27065/4134301/"> «en dommedag for russisk sport»</a>.</p>
      <p>Reaksjonene på avgjørelsen var harde.</p>
      <p>Andrej Klimov, lederen for utenrikskomiteen i Føderasjonsrådet, sier til avisen at Russland bør svare på beslutningen.</p>
      <p>– Dette handler om anti-russisk global propaganda, sier Klimov til Komsomolskaja Pravda, og legger til:</p>
      <p>– I Wada dominerer Nato-landene, og dette har trolig påvirket deres beslutning.</p>
      <p>Den russiske skipresidenten Jelena Välbe uttaler følgende til nyhetsbyrået RIA Rsports.</p>
      <p>– Det er veldig triste nyheter. Jeg vet ikke engang hva jeg skal si. Vi skal definitivt ikke gi opp. Det er umulig å kontrollere skjebnen til idrettsutøvere som ikke har noe å gjøre med dette i det hele tatt.</p>
      <h3>– Katastrofe</h3>
      <p>Også idrettsprofilen Vjatseslav Fetisov reagerer på avgjørelsen:</p>
      <p>– Dette er en katastrofe, sier den tidligere ishockeyspilleren til KP, som <a href="https://www.aftenposten.no/sport/i/3JmGPv/putin-vennen-avviser-svertekampanje-mot-russland-gir-elendige-ledere-dopingskylden">tidligere har vært kritisk til russiske ledere.</a></p>
      <p>Han er mest bekymret for hva dette vil ha si for unge idrettsutøvere og forteller at han har vært i kontakt med turntrener Valentina Rodionenko som var helt oppløst i tårer etter avgjørelsen. Hun hadde så store drømmer for de unge utøverne som drømte om å delta i OL.</p>
      <p>Bokselegenden Umar Kremlev kaller avgjørelsen politisk.</p>
      <p>– Dette handler ikke om å straffe skyldige utøvere, men å straffe et helt land.</p>
      <p>Den 19. desember skal RUSADA møtes for å avgjøre om de vil anke Wadas utestengelse til CAS, eller ikke. Det er ventet at avgjørelsen blir anket.</p>
      <p>Utestengelsen vil ikke gjelde neste års fotball-EM, der Russland er kvalifisert og skal være en av 12 vertsnasjoner.</p>
      <figure>
        <img src="https://images.sacdn.no/v2/images/4fd99145-7ac6-4b9a-9e29-bc391229f90a?fit=crop&amp;h=1267&amp;w=1900&amp;s=2c3b631a7eb4eb86bccce4c83b0b01d3b6d84a03"/>
        <figcaption>Linda Hofstad Helleland er visepresident i Wada. Hun skulle helst sett at reaksjonen overfor Russland var strengere.<cite>Foto: Valentin Flauraud / TT NYHETSBYRÅN</cite></figcaption>
      </figure>
      <h3>Helleland ikke fornøyd</h3>
      <p>–Jeg er ikke fornøyd med beslutningen vi gjorde i dag, men det er så langt vi kunne gå, sier Helleland til NRK. Hun har arbeidet for en enda strengere reaksjon mot Russland.</p>
      <p>– Det (Wada-avgjørelsen) betyr at vi kan oppleve flere hundre russiske utøvere både i Tokyo og Beijing (der de to neste olympiske leker arrangeres). Det er ikke noen straff eller reaksjon som svir på noen som helst måte.</p>
      <p>Under en pressekonferanse mandag fikk Wada-president Craig Reedie spørsmål om Hellelands kritikk mot prosessen. Hun mener at det var en tabbe å godkjenne Russlands antidopingbyrå (RUSADA) i 2018.</p>
      <p>– Jeg skjønner ikke kritikken. Hun satt i komiteen og var enig da. Kanskje hun har endret mening etter det. Jeg skjønner simpelthen ikke hva hun mener, sa Reedie.</p>
      <blockquote>Reaksjonene burde vært strengere.</blockquote>
      <p>Også i OL i 2018 kunne russiske utøvere delta som nøytrale. Russland har vært utestengt fra friidretts-VM, senest i høstens mesterskap i Qatar.</p>
      <p>Daglig leder Anders Solheim i Antidoping Norge håper at særforbundene følger opp.</p>
      <p>– Sett i lys av at man har manipulert med data knyttet til det som sannsynligvis er positive prøver helt til 2019, burde reaksjonene vært enda strengere. Nå må det forventes at de internasjonale forbundene følger opp og også utestenger Russland fra verdenscuper, sier Solheim.</p>
      <figure>
        <img src="https://images.sacdn.no/v2/images/558b526e-d377-4c16-ad93-f03e31876689?fit=crop&amp;h=1267&amp;w=1900&amp;s=14c077c078bf3226a7f24917fea4e5cf7892b9ef"/>
        <figcaption>Daglig leder Anders Solheim i Antidoping Norge.<cite>Foto: MORTEN UGLUM / Aftenposten</cite></figcaption>
      </figure>
      <h3>– Må være strenge</h3>
      <p>Han sier at Wada har mulighet til å utestenge utøvere fra VM, OL og Paralympics, men ikke i for eksempel verdenscupen i langrenn. Det må i så fall Det internasjonale skiforbundet gjøre.</p>
      <p>Mads Kaggestad mener situasjonen med Russland er «kjempealvorlig».</p>
      <p>– Det er en situasjon som vi aldri har vært oppe i, og en prosess som har vart i fire-fem år. Det har ikke vært noen løsning, og russerne nekter delvis å innse at det er et problem, sier han.</p>
      <details>
        <summary>Fakta<br/>Bakgrunn</summary>
        <p>* Det russiske antidopingbyrået RUSADA ble i 2015 suspendert fra Verdens antidopingbyrå WADA for omfattende brudd på dopingreglene tilbake til 2011.</p>
        <p>* I 2016 avdekket McLaren-rapporten at russiske utøvere deltok i et statlig dopingprogram, der blant annet positive dopingprøver ble byttet ut med negative under vinterlekene i Sotsji i 2014.</p>
        <p>* IOC gikk likevel ikke med på å utestenge Russland fra sommer-OL i Rio i 2016, selv om en rekke friidrettsutøvere individuelt ble nektet deltakelse.</p>
        <p>* Etter stort press ble Russland utestengt fra vinter-OL i Sør-Korea i 2018, men russiske utøvere kunne delta under nøytralt flagg som «olympiske idrettsutøvere fra Russland (OAR)».</p>
        <p>* Høsten 2018 ble RUSADA tatt inn igjen i varmen i WADA, til store protester.</p>
        <p>* I november 2018 startet WADA omfattende undersøkelser knyttet til dopinglaboratoriet i Moskva.</p>
        <p>* Over 2.000 prøver er analysert, og WADA mener disse i stor grad er manipulerte.</p>
        <p>* WADAs regeletterlevelseskomité har på bakgrunn av disse funnene anbefalt å utestenge RUSADA på nytt, noe som kan bety utestengelse av Russland fra OL og VM i en rekke idretter i fire år framover.</p>
        <p>* Russland har nektet for å ha stått bak statsstyrt doping.</p>
      </details>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/dOzE6o/aa-leve-som-fattig-blant-de-rikeste"/>
        <a href="https://www.bt.no/nyheter/lokalt/i/zGwmvO/ni-meter-lang-staalramme-traff-varebilen-paa-stordabrua-vinden-medvir"/>
        <a href="https://www.bt.no/nyheter/lokalt/i/qL8qzo/meteorologen-melder-liten-storm-og-20-millimeter-nedboer"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/xPznnR/stilfull-seremoni-i-haakonshallen"/>
        <a href="https://www.bt.no/utenriks/i/Op1M3A/tror-ikke-det-finnes-overlevende-paa-vulkanoeyen"/>
      </related>
    </article>
  </body>
</html>