<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Szinhaztorveny_kultura_kulturhac_torvenyjavaslat"/>
    <meta property="og:site_name" content="HVG.hu"/>
    <meta property="article:published_time" content="2019-12-09T10:32:00+00:00"/>
    <meta property="og:title" content="Színháztörvény: Hollik szerint az állam mondaná meg, ki legyen az igazgató"/>
    <meta property="og:description" content="Benyújtotta a kormány a színházakat érintő törvényjavaslatot, amely változott a hvg.hu által megismert verzióhoz képest."/>
  </head>
  <body>
    <article>
      <h1>Színháztörvény: Hollik szerint az állam mondaná meg, ki legyen az igazgató</h1>
      <address><time datetime="2019-12-09T10:32:00+00:00">09 Dec 2019, 10:32</time> by <a rel="author">Windisch Judit</a></address>
      <p>
        <b>Benyújtotta a kormány a színházakat érintő törvényjavaslatot, amely változott a hvg.hu által megismert verzióhoz képest.</b>
      </p>
      <p>
        <i>Cikkünk frissül</i>
      </p>
      <p>Hétfő délelőtt nyújtotta be az Országgyűlésnek Semjén Zsolt miniszterelnök-helyettes a Nemzeti Kulturális Tanácsról, a kultúrstratégiai intézményekről, valamint egyes kulturális vonatkozású törvények módosításáról szóló <a href="https://www.parlament.hu/web/guest/folyamatban-levo-torvenyjavaslatok?p_p_id=hu_parlament_cms_pair_portlet_PairProxy_INSTANCE_9xd2Wc9jP4z8&amp;p_p_lifecycle=1&amp;p_p_state=normal&amp;p_p_mode=view&amp;p_auth=3LZnFL9v&amp;_hu_parlament_cms_pair_portlet_PairProxy_INSTANCE_9xd2Wc9jP4z8_pairAction=%2Finternet%2Fcplsql%2Fogy_irom.irom_adat%3Fp_ckl%3D41%26p_izon%3D8441">törvényjavaslatot</a>, mely alaposan felforgatja a színházak életét is. A javaslat eddig nem volt nyilvános, a <i>hvg.hu</i>-hoz eljutott, december 3-i verzióhoz képest jelentős változások vannak benne. Ezeket is végigvesszük majd a cikkben.</p>
      <p>A legnagyobb tiltakozást kiváltó rész, hogy az állam a támogatásért cserébe nagyobb beleszólást akar a színházak életébe. A törvénytervezet különbséget tesz állami, önkormányzati és vegyes fenntartású intézmények között - utóbbi az, amibe az önkormányzat és az állam is ad pénzt, vagyis az összes fővárosi színház ilyen -, utóbbiaknál kér beleszólást az állam.</p>
      <p>Az állami támogatás nem lesz majd automatikus, ahhoz kérelmet kell benyújtani egy még nem ismert rendeletben meghatározott időpontig, a kormány pedig eldönti, hogy befogadja vagy sem. Ha igen, 30 napon belül megkötik a szerződést.</p>
      <p>A törvényjavaslat szerint a megállapodásban</p>
      <blockquote>a miniszter és az önkormányzat meghatározza – ideértve a vezetői kinevezés módját is – az intézmény közös működtetésének és működésének részletes szabályait; rögzíti a központi költségvetésből juttatandó támogatás és az önkormányzati támogatás mértékét.</blockquote>
      <p>Hollik István kormányszóvivő mást mond: a <i>Magyar Nemzetnek</i> azt nyilatkozta,</p>
      <blockquote>az állami fenntartású kulturális intézményekben, amelyeknek a működését az állam is finanszírozza, a vezető kinevezést is az állam határozza meg.</blockquote>
      <p>Nehéz eldönteni, hogy a kormányszóvivő fogalmazott rosszul, esetleg félreértették szavait, vagy a törvény hatása sokkal súlyosabb lesz az önkormányzatokra nézve, mint ami az eredeti szövegből kiolvasható.</p>
      <figure>
        <img src="https://img0.hvg.hu/image.aspx?id=3f884de7-6f63-40a6-83ed-dad223f42c7a&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© MTI/Mohai Balázs</cite>
        </figcaption>
      </figure>
      <p>
        <b>Sok a kérdőjel</b>
      </p>
      <p>Nem csak azt nem tudjuk, a szemünknek higgyünk, vagy Hollik Istvánnak, az sem világos, hogy az önkormányzat - jelen esetben a főváros - tud-e szelektálni, és csak egyes színházakra megkötni ezt a megállapodást, mellyel hatástalanítja Kásler Miklóst, vagy tömbben kell kezelni az egészet. A szelektálás lehetőségére utalt legutóbbi nyilatkozatában Vidnyánszky Attila, a Magyar Teátrumi Társaság vezetője. Az állam jelentős összeggel járul hozzá a fővárosi tulajdonban lévő színházak fenntartásához - pontos statisztikát egyelőre nem láttunk -, Karácsony Gergely nagy bajban lenne, ha maga akarná fenntartani az összeset.</p>
      <p>Nem tudni azt sem, mi van azokkal a színházigazgatókkal, akiknek a megbízatását pont most hosszabbították meg (például Mácsai Pálét az Örkény élére,), de még nincsenek kinevezve, illetve a regnáló igazgatókkal. A kormány ugyanis az egész átlakítást a Gothár-ügyre keni, noha ez sem a hvg.hu által megismert javaslatban, sem a parlament oldalára felkerült tervezetben nem szerepel.</p>
    </article>
  </body>
</html>