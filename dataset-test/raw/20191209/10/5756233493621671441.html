<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625629/%DA%A9%D9%86%D8%A7%DB%8C%D9%87%E2%80%8C%D9%87%D8%A7%DB%8C-%D8%B5%D8%B1%DB%8C%D8%AD-%D8%A8%D9%87-%D9%82%D8%A7%D9%84%DB%8C%D8%A8%D8%A7%D9%81-%D8%A7%D9%85%DB%8C%D8%AF%D9%88%D8%A7%D8%B1-%D8%A8%D9%87-%D8%B1%DB%8C%D8%A7%D8%B3%D8%AA-%D9%85%D8%AC%D9%84%D8%B3-%D9%86%D8%A8%D8%A7%D8%B4%DB%8C%D8%AF%D8%A8%D9%87-%D8%AD%D8%AF%D8%A7%D8%AF%D8%B9%D8%A7%D8%AF%D9%84-%D9%88-%D8%B9%D8%A7%D8%B1%D9%81-%D9%86%DA%AF%D8%A7%D9%87-%DA%A9%D9%86%DB%8C%D8%AF%D8%A7%DB%8C%D9%86%DA%AF%D9%88%D9%86%D9%87-%D8%B4%DB%8C%D9%BE%D9%88%D8%B1-%D8%B2%D8%AF%D9%86-%DB%8C%D8%B9%D9%86%DB%8C-%D9%86%D9%85%DB%8C%E2%80%8C%D8%AF%D8%A7%D9%86%DB%8C%D8%AF-%DA%86%D9%87-%DA%86%DB%8C%D8%B2%DB%8C-%D8%B1%D8%A7-%D9%82%D8%B1%D8%A7%D8%B1-%D8%A7%D8%B3%D8%AA-%D9%81%D8%AA%D8%AD-%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T10:53:00+00:00"/>
    <meta property="og:title" content="کنایه‌های صریح به قالیباف: امیدوار به ریاست مجلس نباشید/به حدادعادل و عارف نگاه کنید/اینگونه شیپور زدن یعنی نمی‌دانید چه چیزی را قرار است فتح کنید"/>
    <meta property="og:description" content="رییس فراکسیون اصولگرایان مستقل گفت: اطلاعات من می گوید که آقای قالیباف نباید خیلی امیدوار باشد که سرلیست تهران باشد و جریان سازی کند."/>
  </head>
  <body>
    <article>
      <h1>کنایه‌های صریح به قالیباف: امیدوار به ریاست مجلس نباشید/به حدادعادل و عارف نگاه کنید/اینگونه شیپور زدن یعنی نمی‌دانید چه چیزی را قرار است فتح کنید</h1>
      <address>
        <time datetime="2019-12-09T10:53:00+00:00">09 Dec 2019, 10:53</time>
      </address>
      <p>
        <i>رییس فراکسیون اصولگرایان مستقل گفت: اطلاعات من می گوید که آقای قالیباف نباید خیلی امیدوار باشد که سرلیست تهران باشد و جریان سازی کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>غلامعلی جعفرزاده نماینده مردم رشت در مجلس شورای اسلامی، در مورد پیش بینی خود از ترکیب مجلس یازدهم گفت: ما داریم تمرین دموکراسی می کنیم، شاید چهل سال فرصت زیادی برای تحقق کامل دموکراسی نباشد. یکی از کشورهای مترقی در بحث دموکراسی ۲۰۰ سال کار کرد و گیوتین‌ها گردن‌ها زدند تا دموکراسی جا افتاد . ما هنوز در مرحله تمرین دموکراسی هستیم و هر دوره مردم نسبت به دوره قبل تجربه بهتری کسب می کنند، امیدواریم مجلس یازدهم تجارب بهتری را برای مردم کسب کند.</p>
      <p>عضو کمیسیون برنامه و بودجه و محاسبات خاطر نشان کرد: در حال حاضر و به صورت ظاهری اصولگراها خیلی امیدوار هستند که بتوانند کرسی های زیادی از مجلس آینده را به خودشان اختصاص دهند حتی اصولگراهای تند و جبهه پایداری هم امیدوار هستند که کرسی های بیش‌تری را بگیرند اما فکر می کنم این اتفاق به صورت صددرصدی برای اصولگراها رخ نمی دهد.</p>
      <p>وی بیان کرد: چه در جریان اصلاح طلب و چه در جریان اصولگرا چهره های عاقل و در کل عقلای جریان بیش‌تر شانس پیروزی در مجلس را دارند، موج های زودگذر دیگر نمی توانند برای مجلس تعیین تکلیف کنند و مردم دقیق تر رای می دهند.</p>
      <p>رییس فراکسیون اصولگرایان مستقل در مورد احتمال سرلیستی قالیباف در تهران و ریاست مجلس آینده گفت: اطلاعات من می گوید که آقای قالیباف نباید خیلی امیدوار باشد که سرلیست تهران باشد و جریان سازی کند. فضای بیرون مجلس با فضای داخل مجلس متفاوت است و نمی شود از بیرون یک آهنگی را بزنید و بیاید داخل مجلس همان آهنگ‌را قطعی کنید، مستند این سخن آقایان حدادعادل و عارف هستند. کسی که اینگونه آهنگ می نوازد و شیپور می زند معلوم می شود که نمی داند چه چیزی را می خواهد فتح کند و از ابتدا اطلاعاتش اشتباه است.</p>
      <p>این نماینده اصولگرا در مورد اینکه کدامیک از اصولگراهای شاخص شانس ریاست مجلس را دارند گفت: باید ببینیم چه می شود ولی قطعا هستند کسانی که بتوانند ریاست را عهده دار شوند.</p>
      <p>وی در مورد احتمال ریاست آقا تهرانی گفت؛ این اتفاقات شکل نمی گیرد.</p>
      <p>جعفرزاده در مورد اینکه برخی این اعتقاد را دارند که لاریجانی خودش را برای انتخابات ۱۴۰۰بعد از مجلس دهم آماده می کند گفت: آقای لاریجانی عاقل تر از این حرفهاست که برای ریاست جمهوری بیاید،شاید وی بخواهد بنشیند یک گوشه و استراحت کند، متاسفانه هنر انقلاب این است که یک عده را دلسرد کند و به خانه بفرستد.</p>
    </article>
  </body>
</html>