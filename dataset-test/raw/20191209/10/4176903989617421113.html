<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/mediji-madjarska-salje-pojacanje-na-kosovo-u-sastav-kfora/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:35:03+00:00"/>
    <meta property="og:title" content="Mediji: Madjarska šalje pojačanje na Kosovo u sastav Kfora"/>
    <meta property="og:description" content="Madjarska će u narednom periodu povećati svoje vojno prisustvo na Kosovu, pa će u sastavu Kfora imato gotovo 500 pripadnika, prenosi danas portal"/>
  </head>
  <body>
    <article>
      <h1>Mediji: Madjarska šalje pojačanje na Kosovo u sastav Kfora</h1>
      <address><time datetime="2019-12-09T10:35:03+00:00">09 Dec 2019, 10:35</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/12/Beta-rwlqh3c8go.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Madjarska će u narednom periodu povećati svoje vojno prisustvo na Kosovu, pa će u sastavu Kfora imato gotovo 500 pripadnika, prenosi danas portal Balkanska bezbednosna mreža. </p>
      <p>Taj portal podseća da je madjarski ministar inostranih poslova Peter Sijarto najavio na nedavnom sastanku šefova diplomatije članica NATO u Briselu da će njegova zemlja znatno povećati vojno prisustvo na Kosovu i u Avganistanu.</p>
      <p>„Bezbednost regiona Zapadnog Balkana od ključnog je značaja za Madjarsku i Evropu“, poručio je Sijarto, precizirajući da će u misiju Kfor biti upućeno još 100 a u centralnu Aziju još 70 vojnika.</p>
      <p>Portal ocenjuje da tom odlukom Budimpešta učvršćuje svoju poziciju u NATO i pokazuje da bezbednost regiona smatra jednim od prioriteta spoljne politike.</p>
      <p>„Ona bi mogla da se tumači i kao poruka podrške Srbiji koja od NATO-a traži da ne smanjuju snage Kfora jer ih smatra ključnim garantom bezbednosti srpskog stanovništva“, dodaje se.</p>
      <p>Balkanska bezbednosna mreža podseća da se u Kforu trenutno nalazi 385 madjarskih vojnika u sastavu Taktičkog rezervnog bataljona.</p>
      <p>Radi se o jedinici koja je direktno potčinjena komandantu misije. Namenski je obučena i opremljena za borbu protiv nasilja, obezbedjivanje konvoja, osmatranje i pružanje pomoći unesrećenom stanovništvu.</p>
      <p>Madjarski bataljon smatra se ključnom interventnom snagom za zaštitu stanovništa i sprečavanje eventualnog nasilja kakvo se dogodilo 2004. godine.</p>
      <p>Budimpešta takodje šalje pojačanje u misiju NATO u Avganistanu pod nazivom „Resolute Support“ (Odlučna podrška). To je najveća vojna operacija te organizacije.</p>
      <p>Započeta je 2015. godine i 16.000 vojnika obučava avganistansku vojsku. Pored država članica u ovoj misiji učestvuju Jermenija, Austrija, Finska, Švedska, Ukrajina, Azerbejždan, Gruzija, Mongolija i Australija a iz regiona Hrvatska, Severna Makedonija, Bosna i Hercegovina i Crna Gora.</p>
      <p>Pored pojačavanja kontigenata, Madjarska je najavila da će najkasnije do 2024. povećati izdvajanja za odbranu na željenih dva odsto bruto nacionalnog proizvoda što je preporučeni nivo za članice NATO.</p>
      <p>(Beta)</p>
    </article>
  </body>
</html>