<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/aydin-dogan-erdogani-kohne-hilton-yerine-neden-trump-towersta-agirlamadi/928611"/>
    <meta property="og:site_name" content="medya faresi"/>
    <meta property="article:published_time" content="2019-12-09T10:55:00+00:00"/>
    <meta property="og:title" content="Aydın Doğan Erdoğan'ı köhne Hilton yerine neden Trump Towers'ta ağırlamadı?"/>
    <meta property="og:description" content="Cumhurbaşkanı kendi atadığı Başbakana ‘dolandırıcı’ dedi, Başbakan da ona malvarlığı resti çekti. Erdoğan eski yol arkadaşıyla düşman olduğu günün gecesinde ise eski bir düşmanına misafir oldu, hatta yaptıkları için ülkesi ve milleti adına teşekkür etti."/>
  </head>
  <body>
    <article>
      <h1>Aydın Doğan Erdoğan'ı köhne Hilton yerine neden Trump Towers'ta ağırlamadı?</h1>
      <h2>Cumhurbaşkanı kendi atadığı Başbakana ‘dolandırıcı’ dedi, Başbakan da ona malvarlığı resti çekti. Erdoğan eski yol arkadaşıyla düşman olduğu günün gecesinde ise eski bir düşmanına misafir oldu, hatta yaptıkları için ülkesi ve milleti adına teşekkür etti.</h2>
      <address>
        <time datetime="2019-12-09T10:55:00+00:00">09 Dec 2019, 10:55</time>
      </address>
      <p><i><b><a href="http://www.turkiyegundemi.com/kose-yazisi/kimler-kimlerle-beraber/60355">TürkiyeGündemi yazarı Enis Ersoy</a></b></i>, Cumhurbaşkanı Erdoğan'ın eski Başbakan Ahmet Davutoğlu'nun dolandırıcı ilan etmesini ve Aydın Doğan ile verdiği fotoğraf karesini yorumladı.</p>
      <p>İşte Enis Ersoy'un o yazısı:</p>
      <p>Şu koltuk nelere kadir değil mi? Gün gelir kol kola yürürler, ertesi gün birbirlerine söylenmedik lafı bırakmazlar. Sorsanız, kavga hep tüyü bitmemiş yetimin hakkı içindir.</p>
      <p>Ama o yetimin hakkı, genelde hep günü gelince ortaya çıkmak üzere bir kenarda muhafaza edilir. Başbakanın dolandırıcılık yaptığını gören bir Cumhurbaşkanı neden onu hemen görevden alıp, yargı önüne çıkarmaz? Bunun için parti kurup kendisine rakip olmasını bekler mi?</p>
      <p>Diğer soru Davutoğlu’na; madem Cumhurbaşkanının malvarlığına dair şüpheleri vardı, niye Başbakanlık makamında otururken bunların araştırılmasını istemedi?</p>
      <p>Belli ki bu daha başlangıç, kim bilir önümüzdeki günlerde daha neler göreceğiz. Ne diyordu Can Yücel, “Ne kadar rezil olursak o kadar iyi…”</p>
      <p>Hadi eski yol arkadaşları Erdoğan, Davutoğlu ve Babacan’ın bugün kanlı bıçaklı olmasını koltuk mücadelesi ile izah ettik diyelim, sonuçta hepsi siyasetçi.</p>
      <p>Peki Tayyip Erdoğan’ın, geçmişte can düşmanı diye bildiğimiz, tarihin en ağır vergi cezası ile yüz yüze bıraktığı Aydın Doğan ile kucaklaşmasını anlayabilen var mı?</p>
      <p>Erdoğan, eski yol arkadaşına savaş ilan ettiği günün akşamında, ezeli düşmanı diye bildiğimiz Aydın Doğan’ın misafiriydi. Doğan o gece iş dünyasındaki 60. Yılını kutluyordu.</p>
      <p>Aydın Doğan, zorla elinden alınan medyasını ne kadar özlediğini anlatırken, Cumhurbaşkanı da kendisine “ülkem ve milletim adına size teşekkür ediyorum” dedi.</p>
      <p>Hilton Oteli’ndeki gece epey renkli geçmiş. Erdoğan gelmeden önce ve ayrıldıktan sonra içki servisi varmış. Sadece, yemekte alkol ikramı yapılmamış. Demirören’lerin nikahındaki gibi Kuran okunmamış.</p>
      <p>Davet için Hilton’un seçilmesi de ayrı bir tesadüf olmuş.  Hani, Doğan’ın, yıkıp yerine daha büyük binalar dikmeyi planlayarak muazzam bir bedelle aldığı, ancak Erdoğan izin vermediği için elinde kalan Hilton var ya, işte orada gerçekleşmiş buluşma.</p>
      <p>Doğan grubu mekan seçiminde biraz özensiz mi davranmış diye de sormadan geçemiyor insan. Sonuçta yılların Hilton’u, artık eski sayılır. Aydın Doğan, Cumhurbaşkanını, Hilton yerine daha yeni bir bina olan işletme ortağı olduğu Trump Towers’a da davet edilebilirmiş. Belki önümüzdeki yıl da orada buluşurlar.</p>
      <p>
        <i>
          <b>
            <a href="http://www.turkiyegundemi.com/kose-yazisi/kimler-kimlerle-beraber/60355">Enis Ersoy'un yazıları için tıklayın</a>
          </b>
        </i>
      </p>
    </article>
  </body>
</html>