<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_krim-dlya-krimchan-tatari-stvorili-derzhavnij-organ/942081"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T10:45:00+00:00"/>
    <meta property="og:title" content="&quot;Крим для кримчан!&quot; - татари створили державний орган"/>
    <meta property="og:description" content="Перший Курултай кримських татар відбувся 9 грудня 1917-го у Бахчисараї. Головував на з'їзді письменник Асан Сабрі Айвазов. Татари висунули гасло &quot;Крим для кримчан!&quot;. За підсумками Курултаю вже 13 грудня проголосили Кримську Народну Республіку. Наступного дня татари затвердили символіку ..."/>
  </head>
  <body>
    <article>
      <h1>"Крим для кримчан!" - татари створили державний орган</h1>
      <address><time datetime="2019-12-09T10:45:00+00:00">09 Dec 2019, 10:45</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942081_w_300.jpg?v=0"/>
        <figcaption>Кримські татари створили першу демократичну мусульманську республіку Фото: radiosvoboda.org</figcaption>
      </figure>
      <p>Перший Курултай кримських татар відбувся <b>9 грудня 1917-го</b> у Бахчисараї. Головував на з'їзді письменник <b>Асан Сабрі Айвазов</b>. Татари висунули гасло "Крим для кримчан!".</p>
      <p>За підсумками Курултаю вже 13 грудня проголосили Кримську Народну Республіку. Наступного дня татари затвердили символіку республіки: блакатний прапор із жовтою стрічкою та герб. Прийняли першу Конституцію Криму. У ній обіцяли дотримання прав кожного народу на культурне і національне самовизначення. Проголосили рівність усіх громадян - чоловіків та жінок. Фактично оголосили першу демократичну мусульманську державу.</p>
      <p>За 4 доби Курултай сформував національний уряд — Директорію на чолі з <b>Номаном Челебіджіханом</b>, відомим як Челебі Челебієв. Визнають Українську Народну Республіку. Тоді ж дізнаються, що Українська Центральна Рада визнала Кримську Народну Республіку.</p>
      <p>Не визнали її більшовики. Ще 16 грудня вони захопили Севастополь та розігнали місцеву раду робітничих депутатів. Матроси розпочали червоний терор. Тоді татари створили у Сімферополі об'єднаний Кримський штаб. Мав у розпорядженні два кінні та один піхотний кримськотатарські полки, українських та російських добровольців.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/krym/_sud-rf-vinis-zhorstkij-virok-krimskomu-aktivistu/941507"/>
      </related>
      <p>Бої за Крим тривали весь січень 1918-го, але більшовики значно переважали татар числом. Челебі Челебієв намагався домовитись із ними про мир, однак його арештували під час перемовин, доправили до Севастополя та розстріляли у в'язниці 23 лютого. Тіло викинули у Чорне Море.</p>
      <p>Більшовики захопили Крим та розгорнули нечуваний терор відносно кримських татар.</p>
      <blockquote>Номан Челебіджихан народився 1885 в сім'ї мулли. Навчався в Бахчисараї, Стамбулі та Санкт-Петербурзі, брав участь в просвітницьких і революційних організаціях кримсько-татарської молоді.<br/>Челебіджіхан - автор національного гімну кримських татар - "Я поклявся!". Після Лютневої революції був обраний муфтієм Криму, а згодом - головою першого Курултаю кримських татар.</blockquote>
    </article>
  </body>
</html>