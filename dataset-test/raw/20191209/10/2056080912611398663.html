<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/12/09/4002878_sauditska_arabiia_razreshi_na_restorantite_da_ne/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Саудитска Арабия разреши на ресторантите да не отделят жените от мъжете"/>
    <meta property="og:description" content="Решението беше огласено без много шум вчера от министерството на селските райони и местните власти."/>
  </head>
  <body>
    <article>
      <h1>Саудитска Арабия разреши на ресторантите да не отделят жените от мъжете</h1>
      <address><time datetime="2019-12-09T10:15:00+00:00">09 Dec 2019, 10:15</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Жените в Саудитска Арабия вече няма да е нужно да използват различен вход от този за мъжете или да седят в обособени отделения в ресторантите, предвижда нова мярка, обявена от правителството, предаде "Асошиейтед прес".</p>
      <p>Решението беше огласено без много шум вчера от министерството на селските райони и местните власти.</p>
      <p>В ресторантите и кафенетата в Саудитска Арабия, включително в големи западни вериги като "Старбъкс", в момента има обособени "семейни" отделения, предназначени за жени, които са сами или които са придружени от роднини мъже, и "несемейни" секции само за мъже.</p>
      <p>В по-малките заведения, в които няма достатъчно пространство да се осигури разделение, така че жените да не бъдат виждани от необвързани мъже, изобщо не се допускат жени. Много ресторанти имат също така отделни входове за жените.</p>
      <figure>
        <img src="https://www.dnevnik.bg/shimg/zx460_4002879.jpg"/>
        <figcaption>"Женски" изход на заведение <br/>© Associated Press</figcaption>
      </figure>
      <p>Решението за прекратяване на разделението в ресторантите бе обявено като част от мерки за техническите изисквания за сградите, училищата, магазините, спортните центрове и пр.</p>
      <p>Сред обявените изменения е отпадане на изискването ресторантите да имат отделни входове за сами мъже и за семейства. Както се посочва в съобщението, решенията имат за цел да привлекат инвестиции и да създадат по-добри бизнес възможности. /БТА</p>
    </article>
  </body>
</html>