<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/sport/20191209_Magyar_allampolgarsagot_kapott_a_Mol_Fehervar_zoldfoki_szigeteki_hatvedje"/>
    <meta property="og:site_name" content="HVG.hu"/>
    <meta property="article:published_time" content="2019-12-09T10:18:00+00:00"/>
    <meta property="og:title" content="Magyar állampolgárságot kapott a Fehérvár zöld-foki szigeteki hátvédje"/>
    <meta property="og:description" content="Magyar válogatott viszont biztosan nem lesz Stopira, mert a szülőföldje nemzeti csapatában már játszott."/>
  </head>
  <body>
    <article>
      <h1>Magyar állampolgárságot kapott a Fehérvár zöld-foki szigeteki hátvédje</h1>
      <address><time datetime="2019-12-09T10:18:00+00:00">09 Dec 2019, 10:18</time> by <a rel="author">hvg.hu/MTI</a></address>
      <p>
        <b>Magyar válogatott viszont biztosan nem lesz Stopira, mert a szülőföldje nemzeti csapatában már játszott.</b>
      </p>
      <p>Letette az állampolgársági esküt a Mol Fehérvár FC zöld-foki szigeteki labdarúgója, Ianique dos Santos Tavares, azaz Stopira. A játékos Cser-Palkovics András polgármester előtt mondta el magyarul az eskü szövegét.</p>
      <p>Az ünnepélyes pillanatokat követően arról beszélt: hét és fél éve érkezett Magyarországra és nagyon jól érzi magát az országban. Mint mondta, Székesfehérvárt a második otthonának tekinti, s nagy boldogság számára, hogy mostantól magyar állampolgárként dolgozhat a fehérvári futballsikerekért.</p>
      <p>Cser-Palkovics András azt mondta az ünnepségen, hogy sok olyan határon túli és külföldi sportoló van, aki hosszú éveket tölt el Fehérváron, ahol aztán otthonra is talál. Közéjük tartozik Stopira is, aki sokat tett a magyar és a fehérvári labdarúgásért - tette hozzá.</p>
      <p>A 31 éves Stopira 2012 júliusa óta futballozik Székesfehérváron, kétszeres magyar bajnok, egyszeres kupagyőztes. A Fehérvárban összesen 224-szer lépett pályára, ezeken a mérkőzéseken 18 gólt szerzett. Harmincegyszeres zöld-foki szigeteki válogatott, így a magyar válogatott már biztosan nem számíthat rá.</p>
      <p>Stopira a harmadik külföldi fehérvári játékos Loic Nego és a Vinícius Paulo után, aki magyar állampolgár lett.</p>
    </article>
  </body>
</html>