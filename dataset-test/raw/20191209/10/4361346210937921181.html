<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/sulyos-beteg-felesegeert-kuzd-az-agydaganatos-apa/188199"/>
    <meta property="og:site_name" content="www.borsonline.hu"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Súlyos beteg feleségéért küzd az agydaganatos apa"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Súlyos beteg feleségéért küzd az agydaganatos apa</mark>
      </h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">Bors</a></address>
      <p>
        <b>Agydaganattal küzd, háztartást vezet, gyereket nevel, ápolja, gondozza súlyos beteg feleségét. Sándor mégis töretlenül hisz benne, hogy az asszony egyszer újra talpra áll, és minden olyan lesz, mint régen. </b>
        <b>Agydaganattal küzd, háztartást vezet, gyereket nevel, ápolja, gondozza súlyos beteg feleségét. Sándor mégis töretlenül hisz benne, hogy az asszony egyszer újra talpra áll, és minden olyan lesz, mint régen.</b>
      </p>
      <p>A földeáki Mikáczó Sándor otthon ápolja feleségét, aki egyelőre nem tud magáról és családjáról gondoskodni. A nő agyvérzése után az orvosok sem sok jóval kecsegtették Sándort, de ő meghozott egy életre szóló döntést, és hazavitte Anitát. Férje gondoskodása, a család közelsége ki­zökkentette a nőt az állapotából, és csodával határos módon fejlődni kezdett.</p>
      <figure>
        <img src="http://media.borsonline.hu/cikk/20/193856/big-lead/650x360/2045749_stroke3.jpg"/>
        <figcaption>Sándornak minden akaraterejére szüksége van ahhoz, hogy ellássa a családját</figcaption>
      </figure>
      <p>Sándort tavaly januárban agydaganattal műtötték, de ideje sem volt felépülni, felesége márciusban kapott agyvérzést. Az orvosok mindent elkövettek, több mint húsz mű­tétet hajtottak rajta végre, de hosszú ideig tartó kómában esett, és a végtagjai lebénultak.</p>
      <p>– A rehabilitáció nem ment valami jól – kezdte Sándor a Borsnak – Én ezt nem hagytam annyiban. Nekem és a lányainknak is szükségünk van Anitára. Hazavittem, és logopédushoz, tornászhoz, sőt uszodába is hordtam, meg is lett az eredménye, fejlődni kezdett a beszéde és a mozgása. Szellemileg teljesen ép, de egyelőre csak halkan kommunikál, és csak azzal, akit elfogad – magyarázza a családapa.</p>
      <figure>
        <img src="http://media.borsonline.hu/cikk/20/193856/gallery-picture/645w/2045758_stroke2.jpg"/>
        <figcaption>Anita a betegsége előtt fodrászként dolgozott</figcaption>
      </figure>
      <p>Sándornak fel kellett hagynia a munkájával ahhoz, hogy Ani­ta gondozását teljesen el tudja látni.</p>
      <p>– A feleségemnek fodrászüzlete volt, én pedig családi gazdaságot vezettem. Jelenleg ápolási segélyt kapok, de az nem elég a rehabilitációra és a magunk eltartására. Sajnos földet, ingatlant, autókat is el kellett adnunk, megtakarításainkat feléltük Anita felépülésének érdekében – meséli Sándor.</p>
      <p>A férfi daganata kiújult, így újabb megpróbáltatások várnak rá. Attól tart, hogy ha kórházba kerül, nem lesz, aki ellássa lányait és Anitát.</p>
      <p>– Szükségünk lenne olyan eszközökre, amik segítik a mozgását, hogy el tudja látni magát. Így kicsit fellélegezhetnék – zárja Sándor.</p>
    </article>
  </body>
</html>