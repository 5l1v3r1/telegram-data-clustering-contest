<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Seda-CSSD-Pokrytectvi-prvni-mistopredsedkyne-ODS-606329"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T10:46:00+00:00"/>
    <meta property="og:title" content="Seďa (ČSSD): Pokrytectví první místopředsedkyně ODS"/>
    <meta property="og:description" content="To, že sociální a občanští demokraté mají jiný pohled na svět je logické. To, že ČSSD hájí zájmy jiných skupin obyvatel než ODS je také jasné. Problém nastane tehdy, když se z opozičních pozic pokrytecky kritizuje něco, co sama opozice způsobila."/>
  </head>
  <body>
    <article>
      <h1>Seďa (ČSSD): Pokrytectví první místopředsedkyně ODS</h1>
      <address>
        <time datetime="2019-12-09T10:46:00+00:00">09 Dec 2019, 10:46</time>
      </address>
      <p>
        <b>To, že sociální a občanští demokraté mají jiný pohled na svět je logické. To, že ČSSD hájí zájmy jiných skupin obyvatel než ODS je také jasné. Problém nastane tehdy, když se z opozičních pozic pokrytecky kritizuje něco, co sama opozice způsobila.</b>
      </p>
      <p>Ve svém článku „O smrtícím kokteilu a rovnostářském socialismu“, nám 1.místopředsedkyně ODS předvedla, jak pokrytecké je současné vedení této strany, od které se dnes odvrací i její samotní zakladatelé. Ano, mohu souhlasit, že politika sociální demokracie a ODS je rozdílná, a to právě v tom, čí zájmy hájí. Pokud můžeme mluvit o smrtícím kokteilu pro naši zemi, pak bychom měli mluvit o pravicových vládách v letech 2006 až 2013. A tento kokteil namíchala ODS zejména pro zaměstnance, seniory a také, světe div se, pro živnostníky. Tedy pro ty, o kterých dnes paní místopředsedkyně hovoří, že hájí jejich zájmy.</p>
      <p>ČSSD má na starosti MPSV pět let a proto se jí podařilo napravit ty největší křivdy, které tady napáchala pravice. A to jak vůči seniorům, rodinám s dětmi, zdravotně postiženým, tak zejména vůči zaměstnancům. Sociální demokraté souhlasí, že bohatství vzniká z práce a proto podporuje zvýšení mezd a platů, protože také platí, že „Bez práce nejsou koláče.“ Kapitalistický systém je založen na nerovnosti a proto pokud chceme zajistit občanská práva a svobody dané platným ústavním pořádkem, pak je nutné přerozdělovat bohatství vzniklé z práce. A je třeba zachovat solidární a soudržnou společnost, která je sto řešit aktuální problémy současného globálního a na spotřebu orientovaného světa.</p>
      <p>Je opravdu pokrytecké hovořit o podpoře kvality života, růstu životní úrovně či o dostupnosti a kvalitě veřejných služeb a přitom z této politiky vylučovat většinu populace. Populace, která pobírá za svoji každodenní práci menší mzdu než je průměrná mzda v naši zemi. Populace, ve které drtivá většina seniorů má velmi nízké důchody a populace, kde mají finanční problémy rodiny s dětmi či matky samoživitelky. A je pokrytecké ze strany české pravice, když na jednu stranu kritizuje schodek státního rozpočtu a na straně druhé navrhuje další zvyšování výdajů státního rozpočtu či dokonce hospodaří s rozpočtovými schodky na komunální úrovni.</p>
      <p>
        <i>(převzato z Profilu)</i>
      </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Seda-CSSD-Oportunismus-ceske-pravice-605863"/>
        <a href="https://www.parlamentnilisty.cz/politika/politici-volicum/Seda-CSSD-Ostudu-sice-jiz-mame-ale-muze-se-prohloubit-605564"/>
        <a href="https://www.parlamentnilisty.cz/politika/politici-volicum/Seda-CSSD-Nekolik-otazek-k-velitelskemu-shromazdeni-ACR-604197"/>
        <a href="https://www.parlamentnilisty.cz/politika/politici-volicum/Seda-CSSD-Socialni-demokracie-je-svazana-s-historii-Ceske-republiky-603788"/>
      </related>
    </article>
  </body>
</html>