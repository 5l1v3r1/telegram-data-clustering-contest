<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/basket-league/article/1423198/zoyros-dyskola-tha-doylepso-xana-stin-ellada"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T10:51:00+00:00"/>
    <meta property="og:title" content="Ζούρος: «Δύσκολα θα δουλέψω ξανά στην Ελλάδα»!"/>
    <meta property="og:description" content="Πικραμένος μετά την απομάκρυνσή του από το Περιστέρι Winmasters, ο Ηλίας Ζούρος δήλωσε πως δύσκολα θα εργαστεί ξανά στην Ελλάδα, ενώ αναφέρθηκε και στο λόγο που δεν ανέλαβε την Χάποελ Χολόν."/>
  </head>
  <body>
    <article>
      <h1>Ζούρος: «Δύσκολα θα δουλέψω ξανά στην Ελλάδα»!</h1>
      <h2>Πικραμένος μετά την απομάκρυνσή του από το Περιστέρι Winmasters, ο Ηλίας Ζούρος δήλωσε πως δύσκολα θα εργαστεί ξανά στην Ελλάδα, ενώ αναφέρθηκε και στο λόγο που δεν ανέλαβε την Χάποελ Χολόν.</h2>
      <address><time datetime="2019-12-09T10:51:00+00:00">09 Dec 2019, 10:51</time> by <a rel="author" href="http://www.gazzetta.gr/dimosiografos/katia-petropoulou" target="_blank">Κάτια Πετροπούλου</a></address>
      <p>Λίγες ημέρες μετά την είδηση <a href="http://www.gazzetta.gr/basketball/basket-league/article/1419843/peristeri-episima-parelthon-o-zoyros">πως αποτελεί παρελθόν από τον πάγκο του Περιστερίου Winmasters</a>, ο Ηλίας Ζούρος μίλησε στην «<a href="https://sports.walla.co.il/item/3328390">Walla Sports</a>» του Ισραήλ και τον δημοσιογράφο Arale Weisberg, τονίζοντας πως έπαθε σοκ στο άκουσμα της απομάκρυνσής του.</p>
      <p>«<i>Όταν μού είπαν ότι φεύγω, έπαθα σοκ. Είμαι 34 χρόνια προπονητής και κάτι τέτοιο δεν μού είχε συμβεί ξανά Είχαμε δύο πολύ σημαντικούς τραυματισμούς παικτών, αλλά τα αποτελέσματά μας ήταν πολύ καλά. Ήμασταν στη σωστή κατεύθυνση και μέχρι τώρα δεν έχω μια αληθινή εξήγηση γι' αυτό που έγινε. Είναι ένα μυστήριο. Από όσο βλέπω, είναι δύσκολο για μένα να προπονήσω ξανά στην Ελλάδα</i>».</p>
      <p>Στη συνέχεια μίλησε για την προοπτική της Χάποελ Χολόν, λέγοντας: «<i>Ήμουν σε συζητήσεις με την Χολόν το καλοκαίρι, συναντηθήκαμε και υπήρχε καλή χημεία μεταξύ μας. Στο τέλος, η διοίκηση αποφάσισε να στραφεί στον Σάρον Ντράκερ κι εγώ υπέγραψα στο Περιστέρι. Την προηγούμενη εβδομάδα, μετά το τέλος της θητείας μου στο Περιστέρι, η Χολόν επικοινώνησε ξανά μαζί μου, για να δει αν υπάρχει πιθανότητα να πάω, αλλά από όσο γνωρίζω, αυτό δεν θα συμβεί</i>».</p>
      <p>Όσο για το λόγο; «<i>Δεν μιλήσαμε για χρήματα και είμαι σίγουρος πως αυτό δεν ήταν το πρόβλημα. Οι διαπραγματεύσεις χάθηκαν σε ένα πράγμα: Ήθελα να φέρω έναν δικό μου βοηθό, που ξέρει τη μέθοδό μου και που μπορώ να τον εμπιστευτώ, όσο θα λείπω με την εθνική Γεωργίας για τα προκριματικά του Eurobasket.</i></p>
      <p><i>Το καλοκαίρι, όταν μίλησα με τη Χολόν, έθεσα αυτόν τον όρο κι εντυπωσιάστηκα όταν η απάντηση ήταν θετική. Αλλά αυτή τη φορά διαφώνησαν. Μπορώ να καταλάβω το γιατί. Τώρα, με όλη αυτή την περίπλοκη κατάσταση, με αλλαγές στη μέση της σεζόν, πρέπει να πληρώσουν τον προπονητή που έφυγε, και την ομάδα του αν φύγει, και αυτό συνεπάγεται πολλά έξοδα. Αλλά η δουλειά του βοηθού προπονητή είναι μια δουλειά εμπιστοσύνης, κάτι που είναι πολύ βασικό για μένα, Τελευταία φορά μιλήσαμε πριν από τέσσερις ημέρες, και από τότε δεν τους ξανάκουσα. Στο μεταξύ, έλαβα μηνύματα από δύο άλλες ομάδες, για τις οποίες είμαι υποψήφιος, κι ελπίζω πως θα καταλήξω στη μία</i>».</p>
      <p>Τέλος, πρόσθεσε: «<i>Ήταν μια μεγάλη πρόκληση και θα ήμουν χαρούμενος αν μού δινόταν η ευκαιρία. Είμαι εντυπωσιασμένος από την ανάπτυξη του συλλόγου, που προσπαθεί να πάει μπροστά και να δημιουργήσει παράδοση στην Ευρώπη. Προσπαθούν να κάνουν καλά πράγματα, αλλά υπάρχουν όρια στα μπάτζετ και από ότι φαίνεται, δεν είναι καλή ώρα για εμένα να έρθω. Ίσως να γίνει πιο εύκολο στο μέλλον</i>».</p>
    </article>
  </body>
</html>