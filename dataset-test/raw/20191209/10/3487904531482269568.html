<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/panetolikos-opadi-kata-foti-kostoula"/>
    <meta property="og:site_name" content="Metrosport.gr"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Παναιτωλικός: Οπαδοί κατά Φώτη Κωστούλα"/>
    <meta property="og:description" content="Οι οργανωμένοι στο Αγρίνιο τα έχουν βάλει με τον πρόεδρο της ομάδας"/>
  </head>
  <body>
    <article>
      <h1>Παναιτωλικός: Οπαδοί κατά Φώτη Κωστούλα</h1>
      <h2>Οι οργανωμένοι στο Αγρίνιο τα έχουν βάλει με τον πρόεδρο της ομάδας</h2>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">Metrosport.gr Team</a></address>
      <p>Οι οπαδοί του Παναιτωλικού έβγαλαν ανακοίνωση και έστρεψαν τα βέλη τους στον Φώτη Κωστούλα και στην διοίκηση της ομάδας, μετά την ήττα από τον Ολυμπιακό με 0-3.</p>
      <p>Οι οργανωμένοι της ομάδας του Αγρινίου αναφέρουν πως επιχείρησαν να κάνουν μία συζήτηση για την κατρακύλα της ομάδας, αλλά δεν τους επιτράπηκε κάτι τέτοιο με αποτέλεσμα η αστυνομία να αποτρέπει το συγεκριμένο γεγονός με την χρήση βίας.</p>
      <p>Ο Μάκης Χάβος ήταν ο μόνος που αποθεώθηκε από τους φίλους του Παναιτωλικού μετά την βαριά ήττα του Παναιτωλικού απο τους «ερυθρόλευκους».</p>
      <p>
        <b>Αναλυτικά η ανακοίνωση:</b>
      </p>
      <p>«Μετά την πανευρωπαϊκή πρωτιά του ενός γύρου χωρίς νίκη στην οποία έχει οδηγηθεί ο ΠΑΝΑΙΤΩΛΙΚΟΣ μας μέσα από τα πλάνα τριετίας και το πορτογαλικό μοντέλο του «αλάνθαστου» σχεδιαστή και μετά από ακόμη μία ήττα, στο τέλος της χθεσινής αναμέτρησης, ολιγομελής αντιπροσωπεία του συνδέσμου, βρέθηκε δίπλα στους παίκτες. Αφήνοντας στην άκρη την πίκρα και την απογοήτευση από τα συνεχή τραγικά αποτελέσματα, εμψυχώσαμε σε πολύ καλό κλίμα τους ποδοσφαιριστές μας έχοντας σαν μεταφραστή για τους ξένους τον Γιώργο Λιάβα. Οι παίκτες έδειξαν την ευγνωμοσύνη τους για τη στήριξη τόσο στα εντός όσο και στα εκτός παιχνίδια, έδειξαν να αντιλαμβάνονται πλήρως το μέγεθος του προβλήματος και δια στόματος του Αλέξανδρου Καββαδία μας υποσχέθηκαν πως θα κάνουν τα αδύνατα δυνατά για να γυρίσει η κατάσταση.</p>
      <p>Το πολύ καλό κλίμα της κουβέντας μπορούν να επιβεβαιώσουν σαν μάρτυρες οι παρευρισκόμενοι ποδοσφαιριστές, το οποίο όμως ΔΥΣΤΥΧΩΣ διέκοψε βίαια η εισβολή του μεγαλομετόχου της ομάδας. Ο ιδιοκτήτης της ΠΑΕ μιμούμενος συμπεριφορές άλλων παραγόντων που δεν συνάδουν με το ήθος που τόσο ευαγγελίζεται πως έχει, άρχισε, χωρίς ΚΑΜΙΑ αναφορά στο πρόσωπό του, να καταφέρεται με αισχρούς χαρακτηρισμούς και χυδαίες εκφράσεις και προσβολές στην παρευρισκόμενη αντιπροσωπεία μας. Τα μέλη μας διατήρησαν, προς τιμήν τους, την ψυχραιμία τους και προσπάθησαν να του δώσουν να καταλάβει, έστω και τώρα, την πραγματική αιτία της κατρακύλας. Αυτό έφερε νέο παράλογο ξέσπασμα από την πλευρά του, που συνοδεύτηκε από ειρωνικές και απειλητικές εκφράσεις όπως “θα φύγω και θα αλωνίζετε στα τοπικά” γεγονός που προκαλεί ερωτήματα, καθώς πώς γίνεται να μιλάει έτσι και σε β’ πρόσωπο μάλιστα, για την ομάδα που του ανήκει που υποτίθεται ότι την πονάει και θα κάνει τα πάντα για να την σώσει παρά την φάση που περνάει.</p>
      <p>Προφανώς ένας άνθρωπος που αγαπάει την ομάδα δεν μπορεί να εκφράζεται έτσι για αυτή. Επίσης, η δήλωσή του πως έχει εδώ και καιρό απλήρωτο τον πρόεδρο της ομάδας Μάκη Μπελεβώνη, προκαλεί εύλογα ερωτήματα.</p>
      <p>Στη συνέχεια της κουβέντας προχώρησε σε νέες απειλές περί διωγμού από το γήπεδο, σφραγίσματος του πετάλου, πράγματα που έχουν ζημιώσει την ομάδα στο παρελθόν όπως τα ίδια τα στελέχη της ΠΑΕ έχουν παραδεχτεί σε παλαιότερες συνεντεύξεις τους. Μπροστά σε αυτές τις απειλές και μετά από σύντομη συνομιλία μεταξύ των μελών μας που βρισκόταν ακόμα στο γήπεδο, αποφασίσαμε να ζητήσουμε περαιτέρω διευκρινίσεις από τον ίδιο. Στην ειρηνική προσπάθεια προσέγγισης της καφετέριας του γηπέδου μας όπου βρισκόταν και ΧΩΡΙΣ ΚΑΝΕΝΑ σκοπό έντασης είδαμε το διάδρομο φραγμένο από δυνάμεις της ΕΛ.ΑΣ. Όπως τους τονίσαμε τουλάχιστον 10 φορές δεν είχαμε κανένα σκοπό αντιπαράθεσης μαζί τους. Μάρτυρες στις ειρηνικές μας προθέσεις οι διοικητές τους, που ήταν παρόντες (τα ονόματα τους είναι διαθέσιμα).</p>
      <p>Εκείνη τη στιγμή μέλος μας που ήταν με γυρισμένη πλάτη δέχτηκε άνανδρη δολοφονική επίθεση με γκλοπ. Το αποτέλεσμα ήταν ο σοβαρός τραυματισμός στο κεφάλι και η διακομιδή μετά από παράκληση του ίδιου του αυτόπτη μάρτυρα διοικητή της αστυνομίας στο νοσοκομείο Αγρινίου. Τα ντοκουμέντα της επίθεσης είναι επίσης διαθέσιμα σε όλους. Ευτυχώς ο συνοπαδός μας γλύτωσε τα χειρότερα με 9 ράμματα στο κεφάλι. Η γνωστή δολοφονική μανία της αστυνομίας παραλίγο να προκαλέσει μπάχαλο για ακόμη μία φορά.</p>
      <figure>
        <img src="https://inpaok.com/wp-content/uploads/2019/12/panaitolikos-2-1.jpg"/>
      </figure>
      <p>Η στοχοποίηση του κόσμου σαν αντιστάθμισμα των τραγικών αγωνιστικών επιδόσεων και των αποτυχημένων επιλογών σας, είναι ένα παραμύθι που έχει ξανασερβιριστεί κύριοι της διοίκησης. Για τις δικές σας ευθύνες μια γραμμή την προηγούμενη εβδομάδα ήταν μάλλον αρκετή. Ούτε μια παραίτηση, ούτε μια συγγνώμη.</p>
      <p>Το επόμενο σας βήμα είναι σίγουρα η φασιστική πρακτική του κλεισίματος του πετάλου. ΕΣΕΙΣ είστε αυτοί που οδηγείτε στα βράχια την ομάδα με τις ενέργειές σας, ακόμα και τώρα που απαιτείται ενότητα από ολους. Αν δεν επιδιώκετε τη συσπείρωση ή είστε ανίκανοι να την πετύχετε τουλάχιστον βρείτε την μαγκιά και παραδεχτείτε δημόσια την πλήρη αποτυχία σας φέτος στο αγωνιστικό και επικοινωνιακό κομμάτι. Εμείς από τη θέση μας, ακόμα και τώρα, θα καλέσουμε όλο τον κόσμο του Αγρινίου να σταθεί δίπλα στην ομάδα, μέχρι να επιτευχθεί ο ζωτικός στόχος της παραμονής, κάτι που εσείς κύριοι διοικούντες θα έπρεπε καιρό τώρα να έχετε κάνει, και καιρό τώρα αποφεύγετε να κάνετε, παρά μόνο προβαίνετε σε εμπρηστικές δηλώσεις που σπέρνουν τη διχόνοια σε μια τέτοια κρίσιμη καμπή για τον ΠΑΝΑΙΤΩΛΙΚΟ μας».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/chamos-sto-agrinio-isvoli-opadon-me-ti-lixi-tou-agona-vinteo"/>
        <a href="http://www.metrosport.gr/article/makari-na-erthoun-ke-se-mena-gia-na-paroun-to-athlitiko-kentro"/>
        <a href="http://www.metrosport.gr/article/diamartirete-gia-4-fasis-panetolikos-ke-exedose-anakinosi"/>
        <a href="http://www.metrosport.gr/article/panetolikos-telos-morar"/>
        <a href="http://www.metrosport.gr/article/oute-tora-panetolikos"/>
        <a href="http://www.metrosport.gr/article/knet-kani-kali-doulia-eman-echi-mellon-mprosta-tou"/>
      </related>
    </article>
  </body>
</html>