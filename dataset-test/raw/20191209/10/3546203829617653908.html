<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1165112896_Izgoneniyat_ot_protestite_livanski_premier_Hariri_moje_da_se_varne_na_posta"/>
    <meta property="og:site_name" content="webcafé"/>
    <meta property="article:published_time" content="2019-12-09T10:07:00+00:00"/>
    <meta property="og:title" content="Изгоненият от протестите ливански премиер Харири може да се върне на поста"/>
    <meta property="og:description" content="Изгоненият с протести бивш ливански премиер Саад Харири има шанс отново да застане на чело на правителството, съобщи &quot;Ройтерс&quot;."/>
  </head>
  <body>
    <article>
      <h1>Изгоненият от протестите ливански премиер Харири може да се върне на поста</h1>
      <address><time datetime="2019-12-09T10:07:00+00:00">09 Dec 2019, 10:07</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2017/12/05/saad-hariri/1170x780.jpg"/>
        <figcaption>Това стана, след като компромисната фигура на бизнесмена Самир ал Хатиб оттегли кандидатурата си за премиер<cite>Снимка: © Getty Images</cite></figcaption>
      </figure>
      <p>Изгоненият с протести бивш ливански премиер Саад Харири има шанс отново да застане на чело на правителството, съобщи "Ройтерс".</p>
      <p>Президентът на страната Мишел Аун взе решение да отложи за 16 декември консултации с парламентарни фракции относно кандидатурата на министър-председател, на който да бъде възложено да сформира новото правителство, след като бизнесменът Самир ал Хатиб обяви, че оттегля кандидатурата си за поста.</p>
      <p>Именно върху Самир ал Хатиб се бяха спрели всички фракции в ливанския парламент като компромисна фигура. След срещата му с върховния мюфтия на Ливан, шейх Абдел Латиф Дераян обаче, в неделя той обяви, че изтегля кандидатурата си.</p>
      <p>Духовният водач на мюсюлманите заяви на Ал Хатиб, че политиците на сунитската общност след проведените контакти подкрепят завръщането на поста премиер на лидера на движението "Ал Мустабал" - Саад Харири.</p>
      <p>Според шейха Харири, "полага усилия за засилване на ливанската икономика и играе важна роля на арабската и международната арена".</p>
      <p>Думите на мюфтията обаче предизвикаха вълна от гняв сред протестиращите по улиците на Бейрут, които за поредна вечер излязоха по улиците на града на протест срещу масовата корупция в страната.</p>
      <p>Лидерът на "Ал Мустабал", който три пъти оглавява коалиционните правителства от 2009 г., подаде оставка на 29 октомври на фона на мащабни антиправителствени демонстрации, които обхванаха страната.</p>
      <p>Както заяви лидерът на опозиционната партия Катаиб Сами Джемайл, "преходното правителство трябва да се ръководи от неутрален политик, който не е свързан с управляващата класа".</p>
      <p>"За такава роля е подходящ например уважаваният дипломат Наваф Салам, който е работил като постоянен представител на Ливан при ООН през 2007-2017 г. и който сега е член на Международния съд на ООН", каза Джемайл.</p>
    </article>
  </body>
</html>