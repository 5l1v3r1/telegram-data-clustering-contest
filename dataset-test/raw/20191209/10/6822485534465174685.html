<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918054.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="جلالی: راه‌اندازی شبکه ملی اطلاعات به معنای قطع اینترنت نیست/ دولت مکلف به تکمیل شبکه ملی اطلاعات شود"/>
    <meta property="og:description" content="به گزارش فارس، سردار غلامرضا جلالی رئیس سازمان پدافند غیرعامل کشور در خصوص اظهارات روز گذشته رئیس جمهور در مجلس شورای اسلامی مبنی بر ضرورت حمایت از شبکه ملی اطلاعات،‌ گفت: هرچند این حمایت دیرهنگام صورت گرفت اما به هر تقدیر جای خرسندی دارد که بالاخره در بین مسئولان دولتی نیز این گفتمان نهادینه شده است که شبکه ملی اطلاعات یک نیاز حیاتی برای کشور است و من شخصا از آقای رئیس جمهور بابت این رویکرد تشکر می­کنم."/>
  </head>
  <body>
    <article>
      <h1>جلالی: راه‌اندازی شبکه ملی اطلاعات به معنای قطع اینترنت نیست/ دولت مکلف به تکمیل شبکه ملی اطلاعات شود</h1>
      <address>
        <time datetime="2019-12-09T10:25:00+00:00">09 Dec 2019, 10:25</time>
      </address>
      <p>رئیس سازمان پدافند غیرعامل کشور گفت: مجلس باید دولت را مکلف به تکمیل شبکه ملی اطلاعات در تمامی لایه‌ها تا پایان سال ۹۹ کند.</p>
      <p>به گزارش فارس، سردار غلامرضا جلالی رئیس سازمان پدافند غیرعامل کشور در خصوص اظهارات روز گذشته رئیس جمهور در مجلس شورای اسلامی مبنی بر ضرورت حمایت از شبکه ملی اطلاعات،‌ گفت: هرچند این حمایت دیرهنگام صورت گرفت اما به هر تقدیر جای خرسندی دارد که بالاخره در بین مسئولان دولتی نیز این گفتمان نهادینه شده است که شبکه ملی اطلاعات یک نیاز حیاتی برای کشور است و من شخصا از آقای رئیس جمهور بابت این رویکرد تشکر می­کنم.</p>
      <p>وی با بیان اینکه به نظرم اکنون بهترین زمان برای مکلف کردن همه دستگاه­‌ها به تکمیل شبکه ملی اطلاعات است، افزود: در شرایط فعلی که نمایندگان مردم در مجلس شورای اسلامی درحال بررسی بودجه سال ۹۹ هستند، این فرصت وجود دارد تا مباحث مربوط به شبکه ملی اطلاعات نیز در بودجه سال آتی مورد توجه باشد.</p>
      <p>
        <b>** جای خالی موتور جستجوی ملی احساس می‌شود</b>
      </p>
      <p>سردار جلالی با تاکید بر اینکه مجلس باید دولت را مکلف کند که تا پایان سال ۹۹ شبکه ملی اطلاعات را به طور کامل و در تمامی لایه ها تکمیل کند، تصریح کرد: یکی از مهمترین بخش های شبکه ملی اطلاعات که اکنون در آن نقص وجود دارد «موتور جستجوی ایرانی» است که در داستان قطع اینترنت اخیر نیز جای خالی آن به جد احساس شد.</p>
      <p>رئیس سازمان پدافند غیرعامل کشور دومین بخش ضروری در خدمات مرتبط با شبکه ملی اطلاعات را «ایمیل ایرانی» دانست و اظهار داشت: البته اقدامات خوبی در این زمینه صورت گرفته و ضرورت دارد تا از فعالان این بخش حمایت به عمل آید.</p>
      <p>
        <b>** سازمان پدافند غیرعامل می‌تواند بازوی نظارتی مجلس باشد</b>
      </p>
      <p>وی با تاکید بر اینکه موضوع « CDN و DNS بومی» هم باید از سوی مجلس محترم تعیین تکلیف شود، ادامه داد: سازمان پدافند غیرعامل کشور آمادگی دارد به عنوان بازوی نظارتی مجلس در این زمینه وارد عمل شده و اقدام به گزارش‌­دهی تخصصی کند.</p>
      <p>سردار جلالی در ادامه یکی از ضروریات تکمیل شبکه ملی اطلاعات را «ابرداده ملی» عنوان کرد و گفت: اگر بخواهیم خدماتی در سطح جهانی ارائه دهیم نیاز داریم تا این پروژه نیز نهایی شود چراکه اساس بسیاری از خدمات نوین از طریق ابرداده صورت می گیرد.  </p>
      <p>فرمانده قرارگاه پدافند سایبری کشور به موضوع تامین منابع مالی اجرای این قانون نیز اشاره کرد و عنوان کرد: به نظر می رسد وزارت ارتباطات این ظرفیت را داراست که از محل درآمدهای سرشار خود بتواند این پروژه را تامین مالی کند البته دولت باید یک عزم عمومی در این زمینه داشته باشد و از سایر منابع هم بهره­گیری کند.</p>
      <p>
        <b>** راه‌اندازی شبکه ملی اطلاعات به معنای قطع اینترنت نیست</b>
      </p>
      <p>وی با بیان اینکه البته نیاز است تا برای افکار عمومی به صورت شفاف و صریح مساله شبکه ملی اطلاعات و ضرورت­‌های آن تشریح شود، گفت: راه اندازی این شبکه به هیچ وجه به معنای قطع اینترنت بین الملل نبوده بلکه بستری است که مردم بتوانند از یک سو از خدمات با کیفیت و با سرعت شبکه ملی اطلاعات بهره مند شوند و هم اینکه سرعت اینترنت بین الملل در کشور نیز ارتقا پیدا کند.</p>
      <p>
        <b>** به دنبال استقلال در فضای سایبری هستیم</b>
      </p>
      <p>سردار جلالی با اشاره به اینکه ما به دنبال استقلال در حوزه فضای سایبری هستیم، گفت: این رویه کاملا یک رویه جهانی است و حتی از سوی کشورهای اروپایی نیز درحال پیگیری است.</p>
      <p>رئیس سازمان پدافند غیرعامل کشور در پایان تاکید کرد: ما آمادگی داریم تا طرح مربوط به این مساله را به قید فوریت تقدیم مجلس محترم کنیم.</p>
    </article>
  </body>
</html>