<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-csalo-broker-marcsi-szabadul.html"/>
    <meta property="og:site_name" content="Origo"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Dühös áldozatai alig várják, hogy hazatérjen Bróker Marcsi"/>
    <meta property="og:description" content="Az 58 éves asszony karácsonykor szabadul, az otthona előtt várnának rá."/>
  </head>
  <body>
    <article>
      <h1>Dühös áldozatai alig várják, hogy hazatérjen Bróker Marcsi</h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">Origo</a></address>
      <p>
        <b>Az 58 éves asszony 767 embertől 12 milliárd forintot csalt ki a Kun-Mediátor Utazási Iroda vezetőjeként. A csaló tizenöt évig fenntartott egy piramis játékot. Amikor a botrány kirobbant, a Karib-tengeri Belize-be menekült. Mivel Bróker Marcsi ügyében még nem született ítélet, ki kell engedni a rácsok mögül, ahol ítélet élet nélkül három évnél többet senki sem tölthet. Karácsonykor szabadulhat ki. Az áldozatai alig várják, hogy találkozhassanak vele. </b>
      </p>
      <p>Barátai és rokonai is tartanak attól, hogy bajba kerül az asszony, amikor visszatér a házába. </p>
      <blockquote>Hajaj, lesz majd itt nagy élet, ha Marcsika hazajön, sokan várják majd őt a kapuban, hogy elszámoljanak vele"</blockquote>
      <p>- közölte az egyik szomszédja a <a href="https://www.blikk.hu/aktualis/belfold/broker-marcsi-szabadul-a-bortonbol-kovetelik-a-penzuket-karcag/1t83w57">Blikkel</a>. </p>
      <p>Mint kiderült, az ő családjában is van olyan, akit becsapott az asszony.</p>
      <blockquote>Az én nagymamám 15 millió forintját vitte a bankba, hogy ott fialtassa. Csakhogy a nagyit az ügyintéző a közvetlen szomszédunkban lakó korábbi fiókvezetőhöz, Marcsikához küldte, mert ő sokkal több kamatot fizet. Persze, jól becsapta Marcsika, pedig gyerekkora óta ismerte az apukámat."</blockquote>
      <p>- mondta.</p>
      <figure>
        <img src="https://cdn.nwmgroups.hu/s/img/i/1612/20161219kunmediator-marcsika-d-sandorne-csalo4.jpg?w=644&amp;h=422"/>
        <figcaption>D. Sándorné, a Kun-Mediátor Kft. csalás miatt keresett, Belize-ben elfogott vezetője 2016. december 16-án a Szolnoki Törvényszéken, ahol előzetes letartóztatásáról dönt a bíróság<cite>Forrás: MTI/Mészáros János</cite></figcaption>
      </figure>
      <p> Az asszony férje, Dobrai Sándor meghalt, amíg ő a börtönben volt. </p>
      <blockquote>Marcsika nagyon erős nő, semmi nem tudta megtörni a rács mögött. Se az, hogy elúszott a vagyona, se az, hogy nem engedték el a gyógyíthatatlan betegségben elhunyt férje, Sanyi búcsúztatására"</blockquote>
      <p>- mondta a csaló legjobb barátnője. Az asszony két lánya is fél a becsapott emberek bosszújától. Ők már korábban elköltöztek Karcagról és most "szorongva várják", hogy mi lesz, ha az anyjuk kiszabadul. Egy biztos, Bróker Marcsinak a sógorától nem kell tartania. </p>
      <blockquote>Tőlem aztán nem kell félnie Marcsikának, már nem érdekel engem se ő, se a pénz</blockquote>
      <p>- mondta a férfi, aki 50 millió forintot adott az asszonynak, sosem kapta vissza.</p>
      <figure>
        <img src="https://cdn.nwmgroups.hu/s/img/i/1612/20161219kunmediator-marcsika-d-sandorne-csalo3.jpg?w=644&amp;h=429"/>
        <figcaption>
          <cite>Forrás: MTI/Mészáros János</cite>
        </figcaption>
      </figure>
      <p>Az egyebek mellett csalással, sikkasztással vádolt Bróker Marcsiként ismertté vált nő a Kun-Mediátor Kft. vezetőjeként úgy tévesztette meg ügyfeleit, hogy a cégnek</p>
      <aside>nem volt engedélye pénzügyi szolgáltatói tevékenység folytatására, csupán utazásszervezésre és valutaváltásra.</aside>
      <p>Az ügyfelek befektetés céljából átvett pénzét nem helyezte el pénzintézeteknél, a pénzt részben saját és családja életvitelének költségeire, részben a sértettek egy körének kifizetésére fordította. A 64 éves karcagi nő másfél évtizeden keresztül, 1999-től 2015-ig verte át az embereket.</p>
      <figure>
        <img src="https://cdn.nwmgroups.hu/s/img/i/1612/20161219kunmediator-marcsika-d-sandorne-csalo.jpg?w=644&amp;h=429"/>
        <figcaption>
          <cite>Forrás: MTI/Mészáros János</cite>
        </figcaption>
      </figure>
      <p>A Kun-Mediátor Kft. 2015. április 14-én az ország több pontján működő irodáját bezárta, és az ügyfelek befektetési céllal átadott pénzüket a továbbiakban nem tudták felvenni.</p>
      <p>Kárukat sem a felszámolás alá kerülő társaság vagyona, sem a vádlottól lefoglalt vagyon nem fedezi.</p>
      <aside>A céget 2016 márciusában törölte a cégnyilvántartásból a Fővárosi Törvényszék Cégbírósága.</aside>
      <p>Az évek óta húzódó ügyében egyelőre nem született ítélet, ezért engedik ki az asszonyt a rácsok mögül. </p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/itthon/20171106-d-sandorne-a-kun-mediator-ceg-vezetoje-az-ugyeszseg-szerint-12-milliard-forintot-csalt-ki-az-767.html"/>
        <a href="https://www.origo.hu/itthon/20180118-broker-marcsi-es-a-kun-mediator-ugyet-egy-evig-targyaljak.html"/>
        <a href="https://www.origo.hu/itthon/20171106-tobbszor-is-elsirta-magat-az-elo-targyalasan-broker-marcsi-eloszor-a-csaladjaval-kellett.html"/>
        <a href="https://www.origo.hu/itthon/20170623-hiaba-perelnek-broker-marcsi-karosultjai.html"/>
        <a href="https://www.origo.hu/itthon/20170614-vademeles-a-kun-mediator-vezetoje-ellen.html"/>
        <a href="https://www.origo.hu/itthon/20161216-maris-birosag-elott-broker-marcsi.html"/>
      </related>
    </article>
  </body>
</html>