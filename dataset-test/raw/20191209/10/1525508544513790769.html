<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793143/%D9%81%D8%B9%D8%A7%D9%84%DB%8C%D8%AA-%DB%B1%DB%B0%DB%B0-%D9%85%D8%B1%DA%A9%D8%B2-%D9%86%D9%88%D8%A2%D9%88%D8%B1%DB%8C-%D8%AF%D8%B1-%D9%85%D8%B1%D8%A7%DA%A9%D8%B2-%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%B9%D9%84%D9%85%DB%8C-%DA%A9%D8%A7%D8%B1%D8%A8%D8%B1%D8%AF%DB%8C-%DA%A9%D8%B4%D9%88%D8%B1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:19:14+00:00"/>
    <meta property="og:title" content="مدیرکل دفتر پژوهش دانشگاه علمی کاربردی خبر داد؛ فعالیت ۱۰۰ مرکز نوآوری در مراکز دانشگاهی علمی کاربردی کشور"/>
    <meta property="og:description" content="کرج - مدیرکل دفتر پژوهش و فناوری دانشگاه جامع علمی کاربردی گفت: بیش از ۱۰۰ مرکز نوآوری در سطح مراکز دانشگاهی علمی کاربردی کشور در حال فعالیت است."/>
  </head>
  <body>
    <article>
      <h1>مدیرکل دفتر پژوهش دانشگاه علمی کاربردی خبر داد؛ فعالیت ۱۰۰ مرکز نوآوری در مراکز دانشگاهی علمی کاربردی کشور</h1>
      <address>
        <time datetime="2019-12-09T10:19:14+00:00">09 Dec 2019, 10:19</time>
      </address>
      <p>به گزارش <a href="https://www.mehrnews.com/">خبرنگار مهر</a>، محمدحسین موسی زاده ظهر دوشنبه در حاشیه برگزاری نمایشگاه هفته پژوهش و فناوری استان البرز، اظهار کرد: دانشگاه علمی کاربردی به عنوان دانشگاه مهارتی به دنبال توسعه اشتغال است.</p>
      <p>وی با تاکید بر اینکه توسط دانشگاه علمی کاربردی چندین رویداد استارت آپی در حال برگزاری است، گفت: تاکنون ۱۸ رویداد برگزار شده و تا پایان سال ۵۰ رویداد استارت آپی دیگر برگزار می شود.</p>
      <p>مدیرکل دفتر پژوهش و فناوری دانشگاه جامع علمی کاربردی با بیان اینکه حضور سرمایه گذاران ریسک برای تبادل با استارت آپ ها جزو ضروریات رویدادهای استارت آپی است، افزود: توجه به ظرفیت استان ها در رویدادهای استارت آپی مورد توجه است.</p>
      <p>موسی زاده با اشاره به اینکه اکنون رویداد شتاب استارت آپی استان البرز نیز بر اساس ظرفیت حوزه صنعت در حال انجام است، گفت: در رویدادهای شتاب استارت آپی بحث توسعه اشتغال در سطح استان ها اهمیت بالایی دارد.</p>
      <p>وی درباره رویدادهای استارت اپی که چند وقت اخیر در کشور با توجه به ظریفت استان ها انجام شده است، گفت: در حال حاضر استارت آپ انگور در استان خراسان شمالی، استارت آپ خرما در کرمان برگزار شده و استارت آپ موسیر در استان اصفهان نیز برگزار می شود، در قشم نیز بحث استارت آپ گردشگری دنبال خواهد شد.</p>
      <p>به گفته مدیرکل دفتر پژوهش و فناوری دانشگاه جامع علمی کاربردی در حال حاضر بیش از ۱۰۰ مرکز نوآوری در سطح مراکز دانشگاهی علمی کاربردی کشور در حال فعالیت است که تخصصی کار می کنند و در کنار آن خود سرمایه گذار بوده و کارهایشان را پیش می برند.</p>
      <p>موسی زاده تاکید کرد: توسط مراکز نوآوری دانشگاه علمی کاربردی که خصوصی هستند در کنار ایجاد اشتغال، پول به جامعه تزریق می شود و بخشی از مشکلات جامعه را نیز حل می کنند.</p>
      <p>وی اضافه کرد: مقرر است تا پایان امسال صندوق پژوهش و فناوری را با کمک معاونت علمی و فناوری نهاد ریاست جمهوری برای کمک به مراکز نوآور و هسته های فناور ایجاد کنیم.</p>
    </article>
  </body>
</html>