<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/12/09/leggi-notizia/argomenti/attualita/articolo/bra-inaugurato-il-presepe-artistico-ambientato-nella-chiesa-della-croce-foto.html"/>
    <meta property="og:site_name" content="Targatocn.it"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="Bra, inaugurato il Presepe artistico ambientato nella chiesa della Croce (FOTO)"/>
    <meta property="og:description" content="Il taglio del nastro è avvenuto domenica 8 dicembre alla presenza di tante autorità"/>
  </head>
  <body>
    <article>
      <h1>Bra, inaugurato il Presepe artistico ambientato nella chiesa della Croce (FOTO)</h1>
      <h2>Il taglio del nastro è avvenuto domenica 8 dicembre alla presenza di tante autorità</h2>
      <address><time datetime="2019-12-09T10:15:00+00:00">09 Dec 2019, 10:15</time> by <a rel="author">Silvia Gullino</a></address>
      <p>Domenica 8 dicembre si è alzato il sipario sul grandioso <b>presepe artistico</b>, che potrà essere ammirato nella <b>chiesa della Croce di Bra</b> domenica 15 dicembre e da domenica 22 dicembre fino a lunedì 6 gennaio 2020, dalle ore 15 alle ore 19.</p>
      <p>Prima della benedizione, <b>don Gilberto Garrone, parroco della chiesa di San Giovanni Battista</b>, ha ricordato il valore dell’accoglienza, richiamato dal presepe: <i>“Una delle grandi sfide dei nostri tempi è la capacità di stare insieme nella diversità e di accogliere chiunque porti in mezzo a noi simboli di pace. Ci saranno sempre sfide, ma la sfida non è una disgrazia così come non lo è la crisi. I cambiamenti servono per crescere, perciò anche noi siamo chiamati a crescere nella fiducia e nella fede. Mettiamo da parte linguaggi e simboli che ci disuniscono e chiediamo a Dio di benedire i simboli di pace, come il presepe, di cui abbiamo tutti bisogno”.</i></p>
      <p>Al taglio del nastro era presente una delegazione dell’Amministrazione comunale, guidata dal sindaco di Bra, <b>Gianni Fogliato</b>, che ha rinnovato gli auguri, perché le prossime festività siano segnate dall’entusiasmo dimostrato dagli artefici del presepe: <i>“Il presepe è anche la rappresentazione della comunità cittadina coniugata al tempo passato e presente. Nel vedere le comunità di ieri, ricordiamoci di vivere oggi lo spirito di pace e di accoglienza che ci ispira il Natale”.</i></p>
      <p>Anche <b>il vicesindaco Biagio Conterno</b> non ha risparmiato complimenti per un’opera che richiama tanti significati: <i>“Il presepe della Croce si riconferma come uno dei più suggestivi, interessanti e carichi di significato. Attorno a questo allestimento c’è una comunità costituita da volontari che ogni anno danno vita ad una rappresentazione che è un capolavoro di artigianato, pazienza, competenza e conoscenze tecniche. È un bel modo per iniziare il periodo del Natale in una città come Bra che ci tiene ad esaltare le proprie eccellenze enogastronomiche, scolastiche, culturali, artistiche. Ed il presepe della Croce è certamente un prodotto di eccellenza braidese, che merita di essere visitato da cittadini e turisti in un circuito di largo respiro”.</i></p>
      <p>Quindi, via libera al pubblico e al rinfresco di benvenuto, che ha pure accompagnato il <b>passaggio di consegne tra i rettori dell’Associazione con Caterina Graglia e Luisa Brizio che hanno ceduto il testimone alla signora Clara Raviola Testa ed alla professoressa Consolata Sobrero Cagnis di Castellamonte</b>.</p>
      <p>Che cosa fanno i Rettori ce lo ha spiegato la signora Caterina Graglia, che ha ricoperto questa carica per quattro anni: <i>“Santa Croce è una chiesa consacrata e nelle occasioni di apertura mettiamo i fiori freschi alla Madonna oppure piante fiorite. Nel mese di maggio animiamo il rosario e poi facciamo anche offerte”.</i></p>
      <p>La visita al presepe è stata illustrata <b>dalle parole dell’avvocato Pier Giorgio Pirra, presidente dell’Associazione Amici del Presepe della Croce</b>: <i>“Papa Francesco è stato di recente a Greccio per ricordare che il presepe realizzato per primo da san Francesco è simbolo di pace e di fratellanza e, quindi, va allestito nelle case, nelle scuole, negli uffici. In adesione al messaggio del Papa, il nostro scopo è triplice: allestire il presepe; manutenere e conservare questa bella chiesa; la solidarietà. Nessuno dei volontari è retribuito per l’attività svolta e tutto quello che riceviamo lo ridistribuiamo a S.O.S. Bra chiama Bra, ai progetti di padre Ottavio a Capoverde ed a famiglie bisognose che ci vengono segnalate”.</i></p>
      <p>Il richiamo ai nobili valori della condivisione e della vicinanza ai più deboli è dato dai molteplici messaggi di pace, comunicati da una ricostruzione animata che sembra prendere vita negli occhi di chi osserva. Merito di un’azione laboriosa a più mani, che ha richiesto tempo ed anche sforzi economici volti a garantire la conservazione degli ambienti espositivi.</p>
      <p>L’<b>Associazione Amici del Presepe della Croce</b> è composta da un cenacolo di dodici volontari ed opera dal 1992 in questo settore, mettendoci dedizione ed entusiasmo. Il presepe viene allestito con grande impegno e ogni anno viene smontato e ricostruito con novità importanti. Decine di statue meccaniche riempiono il paesaggio, creando scene di lavoro e di vita quotidiana. L’opera si estende su una superficie di circa trenta metri quadrati con lo scopo di emozionare lo spettatore, prenderlo per mano e condurlo per qualche istante in un luogo fuori dal tempo, dove rivivere la magia del Natale.</p>
      <p>È questo il segreto ed il fascino del presepe che per 27 anni ha attirato migliaia di visitatori. Montagne imbiancate, cascinali pittoreschi, un florilegio di piante, frutti e verdure, per ripercorrere gli ambiti affascinanti della campagna braidese a cui si aggiunge l’ambiente urbano, popolato da personaggi noti e meno noti.</p>
      <p>Tra tutti è possibile riconoscere la sagoma di cittadini illustri, come <b>Carlin Petrini</b>, <b>Bruna Sibille</b> e chi più ne ha più ne metta. Sono davvero tanti i particolari che si potranno ammirare fino all’Epifania, in questo piccolo mondo che attende la Natività.</p>
      <slideshow>
        <figure>
          <img src="http://www.targatocn.it/typo3temp/pics/B_1900765ce7.jpg"/>
        </figure>
        <figure>
          <img src="http://www.targatocn.it/typo3temp/pics/I_5eb37f19ee.jpg"/>
          <figcaption>I nuovi rettori per il 2020 (FOTO LUCIANO CRAVERO)</figcaption>
        </figure>
        <figure>
          <img src="http://www.targatocn.it/typo3temp/pics/B_5a68b3fa93.jpg"/>
        </figure>
        <figure>
          <img src="http://www.targatocn.it/typo3temp/pics/B_d202f1dabe.jpg"/>
        </figure>
        <figure>
          <img src="http://www.targatocn.it/typo3temp/pics/B_0062c11d89.jpg"/>
        </figure>
        <figure>
          <img src="http://www.targatocn.it/typo3temp/pics/B_524e8b09e1.jpg"/>
        </figure>
      </slideshow>
    </article>
  </body>
</html>