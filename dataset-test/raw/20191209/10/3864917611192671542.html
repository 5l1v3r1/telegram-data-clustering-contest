<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834061-guculska-brindza-v-ukraini-zareestruvali-persij-geograficnij-brend.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T10:29:00+00:00"/>
    <meta property="og:title" content="“Гуцульська бриндзя”: в Україні зареєстрували перший географічний бренд"/>
    <meta property="og:description" content="Мінекономіки видало свідоцтво про реєстрацію права на використання зареєстрованого зазначення походження товару для сиру “Гуцульська овеча бриндзя”."/>
  </head>
  <body>
    <article>
      <h1>“Гуцульська бриндзя”: в Україні зареєстрували перший географічний бренд</h1>
      <h2>Мінекономіки видало свідоцтво про реєстрацію права на використання зареєстрованого зазначення походження товару для сиру “Гуцульська овеча бриндзя”.</h2>
      <address>
        <time datetime="2019-12-09T10:29:00+00:00">09 Dec 2019, 10:29</time>
      </address>
      <p>Про це повідомляє <a href="https://minagro.gov.ua/ua/news/sir-guculska-ovecha-brindzya-otrimav-svidoctvo-pro-reyestraciyu-geografichnogo-zaznachennya">інформаційно-аналітичний портал АПК України</a>.</p>
      <p>“Міністерством розвитку економки, торгівлі та сільського господарства України видано свідоцтво про реєстрацію права про використання зареєстрованого зазначення походження товару – сир “Гуцульська овеча бриндзя”. Свідоцтво видане відповідно до Закону України “Про охорону прав на зазначення походження товарів”, - йдеться у повідомленні.</p>
      <figure>
        <img src="https://static.ukrinform.com/photos/2019_12/1575890832-937.jpg"/>
      </figure>
      <p>Зазначається, що “Гуцульська овеча бриндзя” — це перше українське географічне зазначення, яке відповідає всім європейським вимогам до реєстрації і має право на визнання в ЄС. Заявку на реєстрацію географічного зазначення було подано громадською спілкою “Асоціація виробників традиційних карпатських високогірних сирів” 19 грудня 2018 року.</p>
      <p>За інформацією порталу, “Гуцульська овеча бриндзя” виготовляється на високогірних пасовищах (полонинах) з овечого молока відповідно до традицій, які беруть свій початок ще з XV століття. Зона виробництва охоплює Закарпатську, Івано-Франківську області та частину Чернівецької.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2796176-konaku-bilse-ne-bude-prezident-pidpisav-zakon-pro-zahist-geograficnih-brendiv.html">“Коньяку” більше не буде - Президент підписав закон про захист географічних брендів</a>
      </blockquote>
      <p>Як повідомляв Укрінформ, 20 вересня 2019 року Верховна Рада ухвалила закон “Про внесення змін до деяких законодавчих актів України щодо вдосконалення правової охорони географічних зазначень”.</p>
      <p>Географічне зазначення є знаком, що наноситься на упакування <a href="https://www.ukrinform.ua/tag-produkti">продукту</a> і засвідчує його високу якість, багаторічну традицію виробництва й особливий зв'язок з територією, де його виготовляють. Географічні зазначення допомогли здобути світове визнання, зокрема таким продуктам як шампанське, коньяк, сири Рокфор, Пармезан.</p>
      <p>Існує багато продуктів, назви яких не дозволяється використовувати незареєстрованим виробникам. Так, за Угодою про асоціацію з ЄС, Україна до 2026 року має відмовитися від використання захищеного географічного зазначення “коньяк”, тож наразі для цього українського продукту шукають іншу назву.</p>
    </article>
  </body>
</html>