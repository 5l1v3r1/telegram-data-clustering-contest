<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/turcan-venim-noua-lege-pensiilor-bazate-numai-contributivitate-pensii-speciale-doar-militari-1_5dee21f15163ec4271d72add/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T10:32:04+00:00"/>
    <meta property="og:title" content="Turcan: Venim cu o nouă lege a pensiilor, bazate numai pe contributivitate. Pensii speciale doar pentru militari şi magistraţi. Am închis bugetul!"/>
    <meta property="og:description" content="Vicepremierul Raluca Turcan a declarat luni că Guvernul PNL va veni cu o nouă lege a pensiilor, astfel încât pensiile să fie calculate doar pe baza contributivităţii, iar pensiile speciale vor fi anulate, cu excepţia celor ale magistraţilor şi militarilor."/>
  </head>
  <body>
    <article>
      <h1>Turcan: Venim cu o nouă lege a pensiilor, bazate numai pe contributivitate. Pensii speciale doar pentru militari şi magistraţi. Am închis bugetul!</h1>
      <address><time datetime="2019-12-09T10:32:04+00:00">09 Dec 2019, 10:32</time> by <a rel="author">Elena Deacu</a></address>
      <h4>Vicepremierul Raluca Turcan a declarat luni că Guvernul PNL va veni cu o nouă lege a pensiilor, astfel încât pensiile să fie calculate doar pe baza contributivităţii, iar pensiile speciale vor fi anulate, cu excepţia celor ale magistraţilor şi militarilor.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/stiri-economice/marea-epurare-sectorul-bugetar-sute-mii-angajati-concediati-alte-masuri-pregateste-executivul-1_5dece2c65163ec4271ce69db/index.html"/>
      </related>
      <p>„Guvernul a decis eliminarea pensiilor speciale, cu excepţia pensiilor militarilor şi a magistraţilor care au deja o decizie a CCR. În felul acesta se elimină o inechitate crasă în sistem”, a declarat Turcan. </p>
      <p>Vicepremierul a menţionat că statul român cheltuie 9 miliarde de euro pe an cu pensiile speciale.</p>
      <p>De asemenea, Turcan a spus că Guvernul PNL va veni cu o nouă lege a pensiilor.</p>
      <p>„Dorim ca în paralel cu anularea unor privilegii care sunt date pe criterii discriminatorii să venim cu o lege a pensiilor care să elimine inechităţile din sistem prin stabilirea ca punct de plecare în calcularea pensiilor a principiului contributivităţii. O ţară întreagă aşteaptă ca pensiile în România să fie calculate pe principiul contributivităţii şi tot ceea ce înseamnă privilegiu stabilit la discreţia politicienilor să fie eliminat”, a declarat Turcan.</p>
      <p>Vicepremierul a adăugat că Guvernul PNL a închis bugetul pe anul 2019 şi l-a ironizat pe fostul ministru al Finanţelor Eugen Teodorovici, care spunea că numai el poate închide bugetul.</p>
      <p>„Am închis bugetul, pentru domnul Eugen Teodorovici care spunea că numai el poate. Nu numai că am închis bugetul pe 2020, încercăm un deficit de 3,6% negociat cu UE care să ne permită să acoperim cheltuielile şi crearea de venituri pentru susţinerea întregii părţi de cheltuieli pe anul viitor”, a declarat Turcan.</p>
      <p>Potrivit ei, bugetul pe anul 2020 este „gândit şi creionat în nişte condiţii extreme”, iar „partea de cheltuieli va fi onorată, tot ceea ce înseamnă majorare de pensie, de salariu minim cu impact pe legea salarizării se va respecta”, în timp ce „tot ceea ce înseamnă drămuire la maximum a cheltuielilor nu va avea un impact major asupra bunăstării românilor”.</p>
      <hr/>
    </article>
  </body>
</html>