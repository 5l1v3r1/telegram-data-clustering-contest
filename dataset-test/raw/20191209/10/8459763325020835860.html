<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/170369/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-12-09T10:59:38+00:00"/>
    <meta property="og:title" content="سیزدهمین جشنواره سینماحقیقت آغاز شد/ حمیدی‌مقدم: امسال سال سینمای مستند بود"/>
    <meta property="og:description" content="آیین افتتاحیه سیزدهمین جشنواره بین‌المللی سینماحقیقت صبح امروز (دوشنبه ۱۸ آذر) با اجرای منصور ضابطیان برگزار شد."/>
  </head>
  <body>
    <article>
      <h1>سیزدهمین جشنواره سینماحقیقت آغاز شد/ حمیدی‌مقدم: امسال سال سینمای مستند بود</h1>
      <h2>آیین افتتاحیه سیزدهمین جشنواره بین‌المللی سینماحقیقت صبح امروز (دوشنبه ۱۸ آذر) با اجرای منصور ضابطیان برگزار شد.</h2>
      <address>
        <time datetime="2019-12-09T10:59:38+00:00">09 Dec 2019, 10:59</time>
      </address>
      <p>به گزارش <b>ستاره ها</b> و به نقل از خبرآنلاین، محمد حمیدی‌مقدم (دبیر جشنواره)، منوچهر انور، محمدرضا اصلانی، حسین ترابی، منوچهر طیاب، احمد ضابطی جهرمی، سیدمحمدمهدی طباطبایی‌نژاد (معاون نظارت و ارزشیابی سازمان سینمایی)، محمود اربابی (معاون توسعه فناوری و مطالعات سازمان سینمایی)، لادن طاهری (مدیر فیلمخانه ملی ایران)، فرشاد فداییان، ارد عطارپور، بابک کریمی و جمعی از اهالی سینمای مستند و رسانه از جمله حاضران در این مراسم بودند.<br/>در ابتدای این مراسم ضابطیان از نصرت کریمی کارگردان و گوینده فقید سینمای مستند یاد کرد و از حضار خواست تا ۳۰ ثانیه به احترام او سکوت کنند.<br/>سپس محمد حمیدی‌مقدم ضمن خوشامدگویی به مستندسازان و اهالی رسانه حاضر در مراسم گفت: بسیار مفتخرم که خانواده سینمای مستند من را به عنوان مدیرعامل مرکز گسترش سینمای مستند و تجربی و دبیر جشنواره سینماحقیقت پذیرفته اند، جشنواره‌ای که ۱۲ دوره خود را با ثبات و کیفیت بسیار عالی سپری کرده است و از آقایان محمد آفریده، شفیع‌ آقامحمدیان و محمدمهدی طباطبایی‌نژاد دبیران دوره گذشته قدردانی می‌کنم.<br/>وی ادامه داد: از این دوره مسیر استانداردسازی جشنواره سینماحقیقت را آغاز کردیم که شاید این آغاز تا حدودی متفاوت باشد. از جمله موضوعات در پروسه استانداردسازی مسئله ورود به جشنواره است که از شاخصه‌های جشنواره‌های مطرح و بین‌المللی محسوب می‌شود. به منظور جلوگیری از شلوغی بیش از اندازه این رویداد سینمایی قرار شد تا اهالی سینمای مستند و رسانه برای دریافت کارت ثبت نام کرده و بتوانند به صورت رایگان بلیت تهیه کنند. همچنین بخشی از ظرفیت سالن‌های جشنواره به علاقه‌مندان سینمای مستند تعلق گرفته است تا با خرید بلیت به تماشای آثار جشنواره بنشینند.<br/>دبیر جشنواره سینماحقیقت تاکید کرد: یکی از اتفاقات مهم امسال اضافه شدن سالن موزه سینما به جشنواره در طی برگزاری این رویداد هنری است. گسترش مخاطبان سینمای مستند در شهرستان‌ها برای ما اتفاق بسیار خوشایندی است. با ۲۰ استان تعامل داشتیم تا  برگزیده جشنواره سینماحقیقت برای مخاطبان در این مناطق نمایش داده شود. به نظرم امسال سال سینمای مستند ایران بود، از جمله حرکت نوگرایانه انتخاب یک فیلم مستند به عنوان نماینده سینمای ایران در اسکار که حرکتی بزرگ و پیشرو برای سینمای ایران بود.<br/>حمیدی‌مقدم ادامه داد: اتفاق دوم که شاید رسانه‌ها از آن گذشتند، دریافت سه جایزه مهم از مهم‌ترین جشنواره مستند جهان ایدفا بود که آقای مهرداد اسکویی و دو تن دیگر از مستندسازان ایران در بخش بلند، نیمه بلند و کوتاه توانستند جوایز اصلی را دریافت کنند، این اتفاقات نشانگر این است که سینمای مستند ما حرکت رو به رو شدی دارد. مستند در ایران از حالت داخلی و گنجه‌ای خارج و جهانی شده است، سینمایی بی‌ادعا و کم هزینه که در جهان آن را می شناسند. امیدوارم این رشد و پویایی در بین سینماگران سینمای مستند همچنان پایدار باشد.<br/>وی افزود: بخش‌های مختلفی را برای جشنواره تدارک دیده‌ایم و توانستیم با توجه به شرایط سخت این روزها میزبان مهمانان خارجی باشیم. بخش‌هایی چون کارگاه‌ها، بازار، پیچینگ پنل و ... قرار است با حضور سینماگران خارجی برگزار شود تا ما به ارزیابی درستی از وضعیت بومی سینمای خود نسبت به سینمای جهان برسیم.<br/>دبیر جشنواره درباره تمرکز بر سندنگاری جشنواره امسال بیان کرد: ما بر هویت سندی و سندنگاری سینمای مستند تاکید داریم و با توجه به تعامل فیلمخانه سینمای ایران با جشنواره سینماحقیقت، راش‌ها و تصاویر دیده نشده از مستند «باد صبا» به عنوان هدیه افتتاحیه جشنواره به نمایش درخواهد آمد، شاید ما تنها شنیده‌هایی از جمله صدای ماندگار استاد منوچهر انور را از این فیلم به یاد داشته باشیم. از مدیر فیلمخانه ایران بابت این هدیه بسیار سپاسگزارم.<br/>وی در پایان گفت: امیدوارم از این رویداد لذت ببرید و ما را در جشنواره سینماحقیقت که رویدادی متعلق به خانواده بزرگ سینمای مستند ایران است همراهی کنید.<br/><br/><b>منوچهر انور: خانم ها، آقایان؛ سیزدهمین جشنواره سینماحقیقت افتتاح شد</b><br/>در ادامه منوچهر انور در سخنانی درباره مستند «باد صبا» گفت: «مرحوم لاموریس بسیار برای تولید این پروژه اذیت شد، تمایل داشت نریشن انگلیسی مستند را اولوسن ولز بخواند اما به او گفته بودند که ما در ایران کسی را داریم که می‌تواند این کار را انجام دهد. دوستانی در ایران داشت که او را راهنمایی کردند تا عنوان «باد صبا» را برای این فیلم انتخاب کند، او سپس به دوست مشترکی که داشتیم مراجعه کرد و از اینکه به او پیشنهاد شد تا یک ایرانی نریشن انگلیسی فیلم را بگوید گلایه‌مند بود. در نهایت قرار ملاقاتی گذاشتیم و وقتی فهمید من فیلم هم ساختم خشنود شد و متنی را برای تست به من داد که به انگلیسی خواندم و مورد قبولش واقع شد.<br/>وی ادامه داد: او بسیار آدم نازنین و شریفی بود و دوست داشت فیلم حالت دراماتیک داشته باشد، البته برای من چندان مطلوب نبود اما به احترام او انجام دادم.<br/>این هنرمند در پاسخ به اینکه چطور می توان در سن ۹۱ سالگی همچنان با شور و عشق زندگی کرد، گفت: به نظرم مفهومی به نام عشق به فرهنگ ما معنا می‌دهد و فکر می کنم با عشق بتوان تا پایان عمر با آرامش زندگی کرد و شور و شوق داشت.<br/>انور همچنین بیان کرد: من هم راش‌هایی که قرار است امروز به نمایش در بیاید را ندیدم و بسیار برای تماشای آن هیجان دارم.<br/>سپس محمد حمیدی‌مقدم (دبیر جشنواره)، محمدرضا اصلانی، منوچهر انور، حسین ترابی، بابک کریمی، منوچهر طیاب، احمد ضابطی جهرمی روی صحنه حضور پیدا کردند تا به صورت رسمی جشنواره سینماحقیقت را افتتاح کنند.<br/>سپس انور این گونه آغاز سیزدهمین جشنواره بین المللی سینماحقیقت را اعلام کرد: خانم ها، آقایان؛ سیزدهمین جشنواره سینماحقیقت افتتاح شد.<br/>در پایان ۲۵ دقیقه از راش های دیده نشده فیلم باد صبا برای حضار به نمایش درآمد.<br/> </p>
    </article>
  </body>
</html>