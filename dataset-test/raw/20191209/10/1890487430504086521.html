<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523027-komentar-stavebnictvi-v-rezii-budovani-a-oprav-infrastruktury/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T10:44:35+00:00"/>
    <meta property="og:title" content="Komentář: Stavebnictví v režii budování a oprav infrastruktury"/>
    <meta property="og:description" content="Říjnové výsledky stavebnictví byly slabší, a to nejenom kvůli nižšímu počtu pracovních dnů. Po očištění o kalendářní vlivy stavebnictví vykázalo pokles o 0,3 %, který šel na vrub pozemnímu stavitelství."/>
  </head>
  <body>
    <article>
      <h1>Komentář: Stavebnictví v režii budování a oprav infrastruktury</h1>
      <address><time datetime="2019-12-09T10:44:35+00:00">09 Dec 2019, 10:44</time> by <a rel="author">Patria</a></address>
      <p>
        <b>Říjnové výsledky stavebnictví byly slabší, a to nejenom kvůli nižšímu počtu pracovních dnů. Po očištění o kalendářní vlivy stavebnictví vykázalo pokles o 0,3 %, který šel na vrub pozemnímu stavitelství.</b>
      </p>
      <p>Nedá se říct, že by se už změnil trend celého odvětví, spíše jde o vliv poměrně vysokého srovnávajícího základu z předchozího roku. V plusu naproti tomu zůstala inženýrská výstavba odrážející solidní zásobu zakázek financovaných veřejným sektorem. Otázkou je, zda se podaří její tempo udržet i nadále, když vezmeme v úvahu parametry <a href="https://www.kurzy.cz/statni/rozpocet/">státního rozpočtu</a> na příští rok, a z nich vyplývající malý manévrovací prostor na výdajové <a href="https://volby.kurzy.cz/strany">straně</a>. Na rozdíl od <a href="https://www.kurzy.cz/makroekonomika/prumysl/">průmyslu</a> by se však toto odvětví mohlo udržet v černých číslech i v dalších měsících. <br/><br/>Pozdě ale přece. Tak se dají zhodnotit výsledky bytové výstavby v letošním roce. Výstavba nových bytů nabrala na tempu (+18 % za prvních deset měsíců), nicméně boom přichází s výrazným zpožděním a s výrazně vyššími cenami pro potenciální kupce. Výstavba se téměř zdvojnásobila na nejvíce napjatém regionálním trhu, tj. v Praze, a boom zažívá i v Brně. Na druhou stranu méně se staví ve <a href="https://regiony.kurzy.cz/kraj/stredocesky/">středočeském kraji</a>, který je vedle hlavního města obvykle tím stavebně nejaktivnějším. Vyšší nabídka by měla výrazněji zbrzdit růst cen na realitním trhu, i když musí počítat s vyššími náklady na výstavbu – ať už jde o ceny stavebních <a href="https://www.kurzy.cz/prace/">prací</a> nebo stavebních materiálů. Proto i nadále počítáme s výrazným zpomalením růstu cen <a href="https://regiony.kurzy.cz/katastr/">nemovitostí</a> v <a href="https://www.kurzy.cz/finance/2020/">roce 2020</a>.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/389712-cr-stavebnictvi-v-rezii-rekonstukci/"/>
        <a href="https://www.kurzy.cz/zpravy/514517-stavebnictvi-si-vzalo-dovolenou-komentar/"/>
        <a href="https://www.kurzy.cz/zpravy/514501-letni-prestavka-ve-stavebnictvi-komentar-analytika-csob/"/>
        <a href="https://www.kurzy.cz/tema/5469948.html"/>
        <a href="https://www.kurzy.cz/zpravy/422718-komentare-ke-stavebnictvi-mirne-nadechnuti-pro-ekonomiku-velmi-dulezity-sektor/"/>
        <a href="https://www.kurzy.cz/tema/5580059.html"/>
        <a href="https://www.kurzy.cz/zpravy/370922-komentare-ke-stavebnictvi-studena-sprcha-pro-bezbrehe-optimisty/"/>
        <a href="https://zpravy.kurzy.cz/352704-komentare-k-prumyslu-a-stavebnictvi-prumysl-potesil-svitla-nadeje-stavenictvi-neprekvapilo/"/>
        <a href="https://zpravy.kurzy.cz/353973-komentare-ke-stavebnictvi-developeri-prehodnocuji-projekty-propad-novych-stavebnich-povoleni/"/>
        <a href="https://www.kurzy.cz/tema/5065272.html"/>
        <a href="https://video.kurzy.cz/y/Ud0q1_fLYU8/"/>
        <a href="https://zakony.kurzy.cz/235-2004-zakon-o-dani-z-pridane-hodnoty-dph/cast-1-hlava-2-dil-6-oddil-2/"/>
      </related>
    </article>
  </body>
</html>