<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-nou-contingent-al-armatei-nationale-pleaca-in-kosovo_3061301.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T10:36:09+00:00"/>
    <meta property="og:title" content="Un nou contingent al Armatei Naţionale pleacă în Kosovo"/>
    <meta property="og:description" content="Operaţiunea KFOR, desfășurată în conformitate cu rezoluția 1244 a Consiliului de Securitate ONU, reprezintă dorinţa noastră de a ne alătura ţărilor care contribuie la securitatea regională şi internaţională şi de a demonstra că dispunem de ofiţeri şi sub"/>
  </head>
  <body>
    <article>
      <h1>Un nou contingent al Armatei Naţionale pleacă în Kosovo</h1>
      <address><time datetime="2019-12-09T10:36:09+00:00">09 Dec 2019, 10:36</time> by <a rel="author">PUBLIKA.MD</a></address>
      <p>
        <b>Operaţiunea KFOR, desfășurată în conformitate cu rezoluț</b>
        <b>ia 1244 a Consiliului de Securitate ONU, reprezintă dorinţa noastră de a ne alătura ţărilor care contribuie la securitatea regională şi internaţională şi de a demonstra că dispunem de ofiţeri şi subofiţeri profesionişti a căror pregătire a fost testată în teatrele de operaţii. Aceşti militari sunt mândria noastră şi noi, cei care reprezentăm Guvernul, dar şi cetăţenii Republicii Moldova, le purtăm respectul şi le admirăm curajul.</b>
      </p>
      <p>Declaraţia a fost făcută de Prim-ministrul Ion Chicu în cadrul ceremoniei de detaşare a celui de-al 12-lea contingent al Armatei Naţionale în Kosovo, care a avut loc astăzi la Ministerul Apărării.</p>
      <p>La rândul ei, ambasadoarea Italiei în ţara noastră, Valeria Biagotti, a menţionat că Italia exprimă înalta sa apreciere pentru disponibilitatea Republicii Moldova de a participa, alături de contingentul italian, la operaţiunea, ce continuă să aibă un rol important la garantarea suveranității regionale şi siguranţei în Europa. “Apreciem mult profesionalismul şi competenţa militarilor moldoveni, precum şi capacitatea lor de integrare şi interacţiune cu militarii italieni”, a spus ambasadoarea.</p>
      <p>Ministrul Apărării Victor Gaiciuc  a mulţumit Guvernului Italiei şi celui al Statelor Unite ale Americii, care au sprijinit contingentele Armatei Naţionale la compartimentul instruire, detaşare şi asigurare logistică în teatrul de operaţii din Kosovo.</p>
      <blockquote>„Aproximativ 500 de ofiţeri şi subofiţeri ai Armatei Naţionale au fost, până în prezent, parte a operaţiunii KFOR. Toţi aceşti militari, prin specificul funcţiilor pe care le-au executat, au demonstrat că instituţia de apărare a Republicii Moldova a antrenat şi trimis în Kosovo personal calificat, interoperabil cu armatele altor ţări, care ştie să acţioneze cu exactitate, precizie şi profesionalism în orice situaţie”, a spus Victor Gaiciuc.</blockquote>
      <p>Ministrul Apărării le-a solicitat militarilor să-şi îndeplinească misiunea onorabil, aşa cum au făcut-o ofiţerii şi subofiţerii din celelalte 11 contingente ale Armatei Naţionale.  </p>
      <p>Cel de-al doisprezecelea contingent al Armatei Naţionale este format din 40 de militari profesionişti, dintre care şapte genişti şi un pluton de 33 de infanterişti, care va executa misiuni de securitate şi pază a obiectivelor militare şi de patrulare.</p>
      <p>Militarii moldoveni vor face parte din Comandamentul Regional Vest (Regional Command-West) şi vor fi dislocaţi în baza militară italiană Camp Vilaggio din localitatea Pech, Kosovo.</p>
      <p>Mandatul contingentului KFOR-12 în Kosovo va dura şase luni.</p>
    </article>
  </body>
</html>