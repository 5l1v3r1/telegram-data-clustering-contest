<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Stat-chce-do-jara-pripravit-novou-koncepci-statnich-rezerv-606331"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="Stát chce do jara připravit novou koncepci státních rezerv"/>
    <meta property="og:description" content="Stát chce do 31. března 2020 připravit novou koncepci řízení a nakládání se státními hmotnými rezervami. Po ranním jednání Bezpečnostní rady státu to novinářům řekl vicepremiér a ministr průmyslu a obchodu Karel Havlíček (za ANO). Zopakoval, že stát chce příští rok prodat ze zásob kovy za 600 milionů korun. Záměr kritizuje opozice."/>
  </head>
  <body>
    <article>
      <h1>Stát chce do jara připravit novou koncepci státních rezerv</h1>
      <address>
        <time datetime="2019-12-09T10:43:00+00:00">09 Dec 2019, 10:43</time>
      </address>
      <p>
        <b>Stát chce do 31. března 2020 připravit novou koncepci řízení a nakládání se státními hmotnými rezervami. Po ranním jednání Bezpečnostní rady státu to novinářům řekl vicepremiér a ministr průmyslu a obchodu Karel Havlíček (za ANO). Zopakoval, že stát chce příští rok prodat ze zásob kovy za 600 milionů korun. Záměr kritizuje opozice.</b>
      </p>
      <p>„Jsme bytostně přesvědčeni, že správa hmotných rezerv je spravována v posledních letech už víceméně pouze úředně a účetně, nikoliv s ohledem na to, co potřebujeme v rámci hrozeb v 21. století. Ať už technologických, kybernetických nebo prostě jakýkoliv, třeba vojenských konfliktů,“ řekl dnes Havlíček.</p>
      <p>Bezpečnostní rada státu podle něj potvrdila, že koncept držení kovů ve státních rezervách je překonaný, a souhlasila s tím, že první část současné struktury kovů bude prodána už příští rok. Předseda Správy státních hmotných rezerv (SSHR) Pavel Švagr dříve uvedl, že v rezervách jsou nyní uskladněny měď, hliník, nikl, olovo a zinek.</p>
      <p>S prodejem současných kovů podle Havlíčka souhlasí i ministerstvo obrany. „Ministerstvu obrany jde o to, že pakliže by nastala nějaká kritická situace, jestli máme dostatečně zabezpečeno to, aby se výroba například v obranném průmyslu úplně zcela nezastavila. Pokud my toto potvrdíme a zvládneme, například na bázi jiných moderních kovů, slitin nebo jiných položek, které s tím jsou spojeny, tak s tím nebude žádný problém,“ uvedl ministr.</p>
      <p>Současné zásoby kovů by podle něj mohly nahradit například kovy na bázi lithia. „Bavili jsme se také o jaderném palivu, řeší se třeba tantal, nebo úplně jiné položky například v oblasti potravinářství nebo zemědělství,“ sdělil. Na zásobách kovů je podle něj vidět, jak stát podcenil strategický pohled na strukturu zásob.</p>
      <p>Po dnešním jednání připomněl, že rada dává pouze doporučení, záležitost podle něj probere na nejbližším jednání vláda, ale ne dnes. Dalších 1,6 miliardy korun chce stát získat z prodeje kovů v roce 2021. „Stojíme si za tím. Připravovaná koncepce ukáže, co za to budeme nakupovat,“ podotkl dnes Havlíček.</p>
      <p>Komodity pro případ krizových stavů, jako jsou například záplavy, válečné konflikty či zastavení dodávek klíčových surovin, schraňuje SSHR. Ve vlastních či pronajímaných skladech drží zásoby například ropy, leteckého petroleje, potravin a léků. Právě struktura uchovávaných léků se má podle Havlíčka změnit také. Kvalitní a v dostatečném množství jsou podle něj naopak například provizorní mosty pro případ přírodních katastrof.</p>
      <related>
        <h4>Psali jsme:</h4>
        <a href="https://www.parlamentnilisty.cz/zpravy/tiskovezpravy/Autodrom-nabizi-celorocni-VIP-vstupenku-na-stezejni-zavodni-vikendy-606328"/>
        <a href="https://www.parlamentnilisty.cz/arena/monitor/Nemec-Turek-Libanonec-Pravda-o-vrazde-hasice-A-drsna-slova-po-ni-606323"/>
        <a href="https://www.parlamentnilisty.cz/zpravy/tiskovezpravy/VZP-Muze-zubar-vyzadovat-pokutu-za-nedodrzeni-smluveneho-terminu-606324"/>
        <a href="https://www.parlamentnilisty.cz/arena/nazory-a-petice/Podekovani-Detskeho-domova-Nechanice-606317"/>
      </related>
    </article>
  </body>
</html>