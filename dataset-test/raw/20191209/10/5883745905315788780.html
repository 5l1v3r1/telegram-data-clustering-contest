<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/12/09/kubica-jovore-is-versenyezni-szeretnek"/>
    <meta property="og:site_name" content="Formula.hu"/>
    <meta property="article:published_time" content="2019-12-09T10:56:00+00:00"/>
    <meta property="og:title" content="Kubica: Jövőre is versenyezni szeretnék"/>
    <meta property="og:description" content="Ugyan a 2019-es esztendő Robert Kubica számára nem épp úgy alakult, ahogyan azt a lengyel szerette volna, de ez sem szegi a száguldás iránti kedvét. Kubica 2020-ban is versenyezni akar."/>
  </head>
  <body>
    <article>
      <h1>Kubica: Jövőre is versenyezni szeretnék</h1>
      <h2>Ugyan a 2019-es esztendő Robert Kubica számára nem épp úgy alakult, ahogyan azt a lengyel szerette volna, de ez sem szegi a száguldás iránti kedvét. Kubica 2020-ban is versenyezni akar.</h2>
      <address><time datetime="2019-12-09T10:56:00+00:00">09 Dec 2019, 10:56</time> by <a rel="author">Héjas Szilárd; Fotó: DPPI</a></address>
      <p>A múlt héten derült rá fény, hogy <a href="https://formula.hu/parc-ferme/23912">Robert Kubica a BMW csapatától kap lehetőséget,</a> hogy a DTM-ben teszteljen, miután hetekig arról szóltak a hírek, hogy a lengyel pilóta a Német Túraautó-bajnokságban indul jövőre.</p>
      <p>Ugyanakkor az F1-es köteléket sem szeretné elvágni Kubica, így a legvalószínűbb forgatókönyv az, hogy a Haas fejlesztési -és tartalékpilótája lesz 2020-ban, de szóba hozták már a Racing Pointtal is ugyanebben a szerepkörben.</p>
      <p>Az idei év katasztrofálisan alakult a Williams számára, hiszen 2018-as „teljesítményüket” is sikerült alulmúlniuk azzal, hogy a hockenheimi káoszfutamon leesett egyetlen pontocskával zárták a 2019-es világbajnokságot, melyet az összes kvalifikáción vereséget szenvedő Robert Kubica szerzett a grove-iaknak.</p>
      <p>A lengyelnek azonban az idei éven tapasztaltak sem vették el a kedvét a versenyzéstől és a Formula-1-től sem: „2011-ben egy három évre szóló szerződésem volt, de egy kórházban ébredtem, összeroncsolódott testtel” – mondta a lengyel az Auto Motor und Sportnak.</p>
      <p>„Az elmúlt tíz évben megtanultam, hogy nem vagyunk képesek mindig mindent az irányításunk alatt tartani, de jövőre egyértelműen szeretnék ismét versenyezni. Nagyon sajnálnám, ha ez nem jönne össze a sok befektetett energia után. Igaz, a Williams is azt mondta a tavalyi év után, hogy ettől már nem lehet rosszabb…” – szúrt oda kicsit Kubica volt csapatának.</p>
    </article>
  </body>
</html>