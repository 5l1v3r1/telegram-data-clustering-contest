<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/466179/%E0%A6%87%E0%A6%B0%E0%A6%BE%E0%A6%A8%E0%A6%95%E0%A7%87-%E2%80%98%E0%A6%B8%E0%A7%8D%E0%A6%AC%E0%A6%BE%E0%A6%AD%E0%A6%BE%E0%A6%AC%E0%A6%BF%E0%A6%95-%E0%A6%A6%E0%A7%87%E0%A6%B6%E0%A7%87%E2%80%99-%E0%A6%AA%E0%A6%B0%E0%A6%BF%E0%A6%A3%E0%A6%A4-%E0%A6%95%E0%A6%B0%E0%A6%A4%E0%A7%87-%E0%A6%9A%E0%A6%BE%E0%A7%9F-%E0%A6%86%E0%A6%AE%E0%A7%87%E0%A6%B0%E0%A6%BF%E0%A6%95%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="ইরানকে ‘স্বাভাবিক দেশে’ পরিণত করতে চায় আমেরিকা"/>
    <meta property="og:description" content="অনলাইন ডেস্ক ॥ ইরানের বিরুদ্ধে ভিত্তিহীন ও কাল্পনিক অভিযোগ উত্থাপন করে আবারো বাগাড়ম্বর করেছেন মার্কিন প্রতিরক্ষামন্ত্রী মার্ক এসপার।তিনি মার্কিন টিভি চ্যানেল ফক্স নিউজকে দেয়া এক সাক্ষাৎকারে বলেছেন, ইরান পশ্চিম এশিয়ায় ‘অস্থিতিশীলতা’ সৃষ্টির চেষ্টা করছে। ওয়াশিংটন তেহরানের ওপর সর্বোচ্চ চাপ প্রয়োগের মাধ্যমে ইরানকে একটি ‘স্বাভাবিক দেশে’ ..."/>
  </head>
  <body>
    <article>
      <h1>ইরানকে ‘স্বাভাবিক দেশে’ পরিণত করতে চায় আমেরিকা</h1>
      <address>
        <time datetime="2019-12-09T10:25:00+00:00">09 Dec 2019, 10:25</time>
      </address>
      <figure>
        <img src="http://www.dailyjanakantha.com/files/201912/1575890626_04.jpg"/>
      </figure>
      <p>অনলাইন ডেস্ক ॥ ইরানের বিরুদ্ধে ভিত্তিহীন ও কাল্পনিক অভিযোগ উত্থাপন করে আবারো বাগাড়ম্বর করেছেন মার্কিন প্রতিরক্ষামন্ত্রী মার্ক এসপার।তিনি মার্কিন টিভি চ্যানেল ফক্স নিউজকে দেয়া এক সাক্ষাৎকারে বলেছেন, ইরান পশ্চিম এশিয়ায় ‘অস্থিতিশীলতা’ সৃষ্টির চেষ্টা করছে। ওয়াশিংটন তেহরানের ওপর সর্বোচ্চ চাপ প্রয়োগের মাধ্যমে ইরানকে একটি ‘স্বাভাবিক দেশে’ পরিণত করার চেষ্টা করছে বলেও তিনি উল্লেখ করেন।</p>
      <p>মার্কিন প্রতিরক্ষামন্ত্রী এর আগে তার দেশের প্রেসিডেন্ট ডোনাল্ড ট্রাম্পের সঙ্গে সুর মিলিয়ে ইরানকে মধ্যপ্রাচ্যে নাশকতামূলক তৎপরতার চালানোর দায়ে অভিযুক্ত করেছিলেন।</p>
      <p>আমেরিকা ২০১৮ সালের মে মাসে ইরানের পরমাণু সমঝোতা থেকে বেরিয়ে গিয়ে তেহরানের ওপর সর্বোচ্চ চাপ প্রয়োগের নীতি ঘোষণা করে।ওয়াশিংটন ঘোষণা করে, তারা ইরানের সঙ্গে এমন একটি চুক্তিতে উপনীত হতে চায় যেখানে শুধু পরমাণু কর্মসূচি নয় বরং আমেরিকার কাঙ্ক্ষিত সব বিষয় অন্তর্ভুক্ত থাকবে।</p>
      <p>ট্রাম্প প্রশাসন এমন সময় নয়া চুক্তির ধুয়া তুলছে যখন তারা এর আগে ছয় জাতিগোষ্ঠীর সঙ্গে স্বাক্ষরিত পরমাণু চুক্তিকে বেআইনিভাবে হাতের তুড়ি মেরে উড়িয়ে দিয়েছে। এই আচরণ থেকে পর্যবেক্ষকরা বলছেন, আরেকবার চুক্তি হলেও যে তা আমেরিকা লঙ্ঘন করবে না তার কোনো নিশ্চয়তা নেই এবং ওয়াশিংটনকে বিন্দুমাত্র বিশ্বাস করা যায় না।</p>
    </article>
  </body>
</html>