<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T10:55:00+00:00"/>
    <meta property="og:title" content="افزایش سرمایه‌گذاری مستقیم خارجی در ۷ ماهه سال ۹۸"/>
    <meta property="og:description" content="به گزارش فارس، فرهاد دژپسند، وزیر اقتصاد در پاسخ به سوال ملی بیت‌الله عبداللهی و رضا علیزاده نمیاندگان اهر و ورزقان مبنی بر اینکه علت کوتاهی بانک‌های مسکن و کشاورزی در امهال وام زلزله‌زدگان سال 1391 منطقه ارسباران چیست، گفت: امروز یک سال از جنگ اقتصادی با ابعاد گسترده و بیشتر می‌گذرد که دشمن با استفاده از حیله‌های مختلف به دنبال ضربه زدن به ما بود."/>
  </head>
  <body>
    <article>
      <h1>افزایش سرمایه‌گذاری مستقیم خارجی در ۷ ماهه سال ۹۸</h1>
      <address>
        <time datetime="2019-12-09T10:55:00+00:00">09 Dec 2019, 10:55</time>
      </address>
      <p>وزیر اقتصاد گفت: در ۷ ماهه ابتدای سال جاری نسبت به مدت مشابه سال گذشته سرمایه‌گذاری مستقیم خارجی در کشورمان ۲۰ درصد افزایش داشته است.</p>
      <p>به گزارش فارس، فرهاد دژپسند، وزیر اقتصاد در پاسخ به سوال ملی بیت‌الله عبداللهی و رضا علیزاده نمیاندگان اهر و ورزقان مبنی بر اینکه علت کوتاهی بانک‌های مسکن و کشاورزی در امهال وام زلزله‌زدگان سال 1391 منطقه ارسباران چیست، گفت: امروز یک سال از جنگ اقتصادی با ابعاد گسترده و بیشتر می‌گذرد که دشمن با استفاده از حیله‌های مختلف به دنبال ضربه زدن به ما بود.</p>
      <p>وی افزود: ما باید با تمام قوا و قدرت در برابر این حرکت ظالمانه و غیرانسانی آنها برنامه داشته و عزم جدی برای اجرای آن برنامه داشته باشیم.</p>
      <p>وزیر اقتصاد تصریح کرد: انسداد ورودی منابع برای سازندگی در ایران یکی از برنامه‌های دشمن است و آنها به خیال خود تصور می‌کردند که اگر این انسداد صورت گیرد، مردم ایران آماده مقابله با حاکمیت خواهند شد، اما ما باید این برنامه دشمن را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ نقش بر آب کنیم.</p>
      <p>دژپسند خاطرنشان کرد: مجراهای مختلف برای خنثی سازی اقدامات دشمن برنامه داده است که در بعد خارجی تلاش کرده است تا راه‌های تامین منابع؛ یعنی سرمایه‌گذاری مستقیم را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ پیگیری ویژه کند.</p>
      <p>وی افزود:‌ در 7 ماه اول سال جاری نسبت به مدت مشابه سال گذشته سرمایه‌گذاری مستقیم خارجی در ایران 20 درصد افزایش داشته است.</p>
      <p>وزیر اقتصاد گفت: باید با کشورایی که ارتباط داریم بتوانیم تجارت و صادرات را تسهیل کنیم اما کشور نیازمند تأمین منابع بیشتر برای این امر است. یکی از منابع برای توسع زیرساخت‌ها، پرداخت تسهیلات بانکی است.</p>
      <p>دژپسند با بیان اینکه یکی از برنامه‌های اصلی وزارت امور اقتصاد و دارایی اصلاح نظام بانکی کشور است، گفت: خوشبختانه برنامه جامع اصلاح نظام بانکی تقدیم رئیس جمهور شده، برای اینکه بانک‌ها چابک‌تر و قدرت پرداخت تسهیلات بیشتری داشته باشند، واگذاری املاک آنها در دستور کار قرار گرفته که 17 هزار میلیارد تومان به صورت یکپارچه و یک جا واگذار شده است.</p>
      <p>وزیر امور اقتصادی و دارایی با اشاره به اینکه واحدهای تولیدی راکد بانک‌ها به افرادی که توانایی دارند، واگذاری مدیریتی شده تا توان پرداخت تسهیلات بانک‌ها افزایش پیدا کند، اضافه کرد: یکی از واحدهایی که می‌تواند به افراد و خانوارهایی که در معرض سیل قرار گرفته‌اند کمک کنند، بانک‌ها هستند. بخش زیادی از مردم در زمینه کشاورزی شاغل هستند، این اقشار از توان اقتصادی بالایی برخوردار نیستند به همین دلیل در چنین شرایطی بانک‌ها در پرداخت، امهال و بخشودگی جرائم تسهیلات نقش محوری دارند.</p>
      <p>وی افزود: افرادی که در زلزله آسیب دیده‌اند می‌توانند تسهیلات خود را امهال کنند و بانک‌ها نیز مطابق قانون نسبت به این امر اقدام کرده‌اند.</p>
      <p>دژپسند با تأکید بر اینکه تا جایی که اجازه قانونی داشته باشیم در زمینه امهال وام خسارت‌دیدگان اقدام می‌کنیم، عنوان کرد: کسانی که در بحران سیل و زلزله قرار می‌گیرند نباید فشار دیگری آنها را احاطه کند، امهال تسهیلات به افرادی تعلق می‌گیرد که قبل از وقوع زلزله وام گرفته باشند.</p>
      <p>وی با بیان اینکه برای بخشودگی تسهیلات حدود 18 هزار پرونده بررسی شده و اقدامات لازم صورت گرفته است. در زمینه امهال تسهیلات از دو بانک کشاورزی و مسکن لیستی تهیه شده که مشخصات تمامی افراد در آن وجود دارد، گفت: برخی از بدهکاران منتظر فرصت و شرایط جدید بودند به همین دلیل بانک‌ها به تبلیغات شهری روی آورده‌اند تا در این زمینه اقدام کنند.</p>
      <p>وزیر امور اقتصادی و دارایی در پایان با تأکید براینکه امهال تسهیلات دریافت بعد از وقوع زلزله به قانون نیاز دارد، خاطر نشان کرد: اعتقاد داریم خسارت‌دیدگان در کنار سرمای هوا نباید مشکل دیگری داشته باشند.</p>
    </article>
  </body>
</html>