<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171084/ako-po-apokalypse-takto-to-vyzera-v-znicenej-presovskej-bytovke.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T10:49:00+00:00"/>
    <meta property="og:title" content="Ako po apokalypse. Takto to vyzerá v zničenej prešovskej bytovke"/>
    <meta property="og:description" content="Hasiči zverejnili fotografie, ktoré zachytávajú spúšť v interiéri zničenej prešovskej bytovky. Najvyššie podlažia sú úplne zničené a podľa statika ich treba..."/>
  </head>
  <body>
    <article>
      <h1>Ako po apokalypse. Takto to vyzerá v zničenej prešovskej bytovke</h1>
      <h2>Hasiči zverejnili fotografie, ktoré zachytávajú spúšť v interiéri zničenej prešovskej bytovky. Najvyššie podlažia sú úplne zničené a podľa statika ich treba zbúrať, schodisko sa celé prepadlo. Obyvateľom, ktorí sa ocitli bez strechy nad hlavou, sľúbili pomoc najrôznejšie inštitúcie, od vlády po políciu. Tá aktuálne oznámila, že nové doklady dostanú zadarmo a urýchlene.</h2>
      <address>
        <time datetime="2019-12-09T10:49:00+00:00">09 Dec 2019, 10:49</time>
      </address>
      <p>Pozrite si, ako vyzerá po víkende interiér zdemolovaného paneláku na Mukačevskej ulici v Prešove.</p>
      <figure>
        <img src="https://www.ta3.com/public/data/Article/1171084/photogallery/345/large/img-6439-002_ef95dc53.jpg"/>
        <figcaption>Interiér zdevastovanej budovy (HaZZ)</figcaption>
      </figure>
      <figure>
        <img src="https://www.ta3.com/public/data/Article/1171084/photogallery/183/small/img-6445-002_369d12fa.jpg"/>
      </figure>
      <figure>
        <img src="https://www.ta3.com/public/data/Article/1171084/photogallery/183/small/img-6446-002_108ddcd0.jpg"/>
      </figure>
      <figure>
        <img src="https://www.ta3.com/public/data/Article/1171084/photogallery/183/small/img-6461-002_1a97a1a2.jpg"/>
      </figure>
      <p>Plyn v piatok vybuchol v jednom z bytov v 12-podlažnej bytovke. Nešťastie si vyžiadalo najmenej sedem ľudských životov a desiatky zranených. Hasiči zasahovali celú noc, požiar zlikvidovali v sobotu ráno. Zásah ukončili v sobotu večer a miesto odovzdali kompetentným zástupcom mesta Prešov. Svoje domovy museli opustiť obyvatelia viacerých okolitých domov.</p>
      <p>Obyvatelia zničenej bytovky na Mukačevskej ulici v Prešove si budú môcť nové doklady vybaviť bezplatne a prednostne. Ako informovala polícia na sociálnej sieti, zničené, resp. poškodené doklady budú počas stránkových hodín v nasledujúcom týždni vybavované prednostne, bez poradového čísla a poplatku na klientskom centre na Námestí mieru č. 3 v Prešove na pracoviskách č. 6, 7 a 8, ktoré sa nachádzajú na prízemí budovy vpravo.<br/><br/>Tí, ktorí v zničenom bytovom dome nemali trvalé bydlisko, vyplnia čestné vyhlásenie, v ktorom uvedú okolnosti, za ktorých došlo k zničeniu alebo poškodeniu dokladov. Tlačivo im poskytnutú na mieste vybavovania dokladov.<br/><br/>Pozostalým, ak vybavujú matričnú udalosť a pohreb občana, ktorý zomrel a u ktorého nenašli občiansky preukaz, dostanú bezplatne potvrdenie o občianskom preukaze platné 7 dní. Zároveň polícia prosí občanov dotknutých tragédiou na Mukačevskej ulici, ktorí chcú podať trestné oznámenia, aby priamo kontaktovali ktorékoľvek oddelenie Policajného zboru SR v Prešove.</p>
      <figure>
        <img src="https://www.ta3.com/public/data/Article/1171084/photogallery/345/large/vz3-6498_23c77b82.jpg"/>
        <figcaption>Zábery horiacej bytovky (SITA)</figcaption>
      </figure>
      <figure>
        <img src="https://www.ta3.com/public/data/Article/1171084/photogallery/183/small/vz3-6516_b36120e3.jpg"/>
      </figure>
      <figure>
        <img src="https://www.ta3.com/public/data/Article/1171084/photogallery/183/small/vz3-6519_55e5cabc.jpg"/>
      </figure>
      <figure>
        <img src="https://www.ta3.com/public/data/Article/1171084/photogallery/183/small/vz3-6526_843d6b70.jpg"/>
      </figure>
    </article>
  </body>
</html>