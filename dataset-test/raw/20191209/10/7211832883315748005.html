<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/finance-stock/stock/608716"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T10:05:00+00:00"/>
    <meta property="og:title" content="แนวโน้มหุ้นไทยมีโอกาสรีบาวด์ ราคาทองร่วง50บาท"/>
    <meta property="og:description" content="หุ้นไทยเปิดตลาดที่ระดับ 1,553.66 จุด ดัชนีปรับตัวลดลง 5.33 จุด ขณะที่ราคาทองคำร่วง 50 บาท"/>
  </head>
  <body>
    <article>
      <h1>แนวโน้มหุ้นไทยมีโอกาสรีบาวด์ ราคาทองร่วง50บาท</h1>
      <address><time datetime="2019-12-09T10:05:00+00:00">09 Dec 2019, 10:05</time> by <a rel="author">PostToday</a></address>
      <p>หุ้นไทยเปิดตลาดที่ระดับ 1,553.66 จุด ดัชนีปรับตัวลดลง 5.33 จุด ขณะที่ราคาทองคำร่วง 50 บาท</p>
      <p>เมื่อวันที่ 9 ธ.ค. 62 ตลาดหุ้นไทยเปิดที่ระดับ 1,553.66 จุด ดัชนีปรับตัวลดลง 5.33 จุด โดยนักวิเคราะห์คาดว่าตลาดหุ้นเช้านี้มีโอกาสรีบาวด์ขึ้นได้</p>
      <p>นายกิติชาญ ศิริสุขอาชา ผู้อำนวยการอาวุโสฝ่ายวิเคราะห์หลักทรัพย์รายย่อย บล.ซีจีเอส-ซีไอเอ็มบี (ประเทศไทย) กล่าวว่า ตลาดหุ้นไทยเช้านี้ยังมีโอกาสที่จะรีบาวด์ขึ้นได้หลังจากที่ได้ปรับตัวลงลึก และยังมีปัจจัยหนุนจากการเจรจาการค้าระหว่างสหรัฐฯ และจีน ยังคืบหน้าในทางดีอยู่ แต่ยังต้องติดตามดู 15 ธ.ค.สหรัฐจะปรับขึ้นภาษีนำเข้าสินค้าจากจีนหรือไม่ หรือจะเลื่อนออกไป และยังได้แรงหนุนจากตัวเลขการจ้างงานนอกภาคเกษตรของสหรัฐฯที่ออกมาดีกว่าตลาดคาดไว้ด้วย ส่งผลให้ดาวโจนส์ และตลาดในยุโรป ต่างปรับตัวขึ้นได้ดีเมื่อวันศุกร์ที่ผ่านมา และตลาดหุ้นในภูมิภาคเอเชียเช้านี้ส่วนใหญ่ก็เคลื่อนไหวในแดนบวกด้วย</p>
      <p>สำหรับผลการประชุมกลุ่มประเทศผู้ส่งออกน้ำมัน (โอเปก) ที่ผ่านมาก็มีการลดกำลังการผลิตตามคาด จาก 1.2 ล้านบาร์เรล/วัน เป็น 1.7 ล้านบาร์เรล/วัน ซึ่งลดกำลังการผลิตเพิ่มอีก 5 แสนบาร์เรล/วัน ตามที่ตลาดคาดไว้ ช่วยหนุนราคาน้ำมันได้บ้าง แต่ก็ยังไม่ได้ขยายระยะเวลาการลดกำลังการผลิตตามที่ตลาดคาดไว้ ทำให้เช้านี้ราคาน้ำมันฟิวเจอร์สอ่อนลงเล็กน้อย</p>
      <p>นอกจากนี้ สัปดาห์นี้ให้ติดตามการประชุมธนาคารกลางสหรัฐ (เฟด) ที่จะมีขึ้นในวันที่ 10-11 ธ.ค. และติดตามการประชุมธนาคารกลางยุโรป (ECB) ในวันที่ 12 ธ.ค.นี้ ซึ่งทั้งสองการประชุมก็คาดว่าจะคงอัตราดอกเบี้ย อีกทั้งให้ติดตามการเลือกตั้งอังกฤษในวันที่ 12 ธ.ค. และ 15 ธ.ค. ก็เป็นวัน Dateline ที่สหรัฐฯจะปรับขึ้นภาษีนำเข้าสินค้าจากจีน</p>
      <p>พร้อมให้แนวรับ 1,550 จุด ส่วนแนวต้าน 1,571 จุด</p>
      <p>ด้าน สมาคมค้าทองคำประกาศราคาซื้อขายราคาทองคำในประเทศวันนี้ ดังนี้ (ตามตาราง) โดยราคาทองประกาศครั้งแรกของวันปรับลดลงจากวานนี้บาทละ 50 บาท ทองคำแท่งรับซื้อ 20,900 บาท ขายออก 21,000 บาท ทองรูปพรรณรับซื้อ 20,526.64 บาท ขายออก 21,500 บาท</p>
    </article>
  </body>
</html>