<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/fudbal/3372317/treba-prihvatiti-realnost-gvardiola-u-ovom-trenutku-mozda-ne-mozemo-da-se-takmicimo-protiv-najboljih"/>
    <meta property="og:site_name" content="kurir.rs"/>
    <meta property="article:published_time" content="2019-12-09T10:19:00+00:00"/>
    <meta property="og:title" content="TREBA PRIHVATITI REALNOST Gvardiola: U ovom trenutku možda ne možemo da se takmičimo protiv najboljih"/>
    <meta property="og:description" content="Trener fudbalera Mančester sitija Pep Gvardiola rekao je da njegova ekipa u ovom trenutku možda ne može ravnopravno da se takmiči sa najboljim evropskim klubovima i da mora da prihvati realnost."/>
  </head>
  <body>
    <article>
      <h6 class="kicker">PREMIJER LIGA</h6>
      <h1>TREBA PRIHVATITI REALNOST Gvardiola: U ovom trenutku možda ne možemo da se takmičimo protiv najboljih</h1>
      <address>
        <time datetime="2019-12-09T10:19:00+00:00">09 Dec 2019, 10:19</time>
      </address>
      <p>
        <b>Trener fudbalera Mančester sitija Pep Gvardiola rekao je da njegova ekipa u ovom trenutku možda ne može ravnopravno da se takmiči sa najboljim evropskim klubovima i da mora da prihvati realnost.</b>
      </p>
      <p>Siti je u subotu izgubio u mančesterskom derbiju od Junajteda sa 1:2 i za prvoplasiranim Liverpulom zaostaje 14 bodova.</p>
      <p>Mančester siti je prošle sezone osvojio triplu krunu, odbranio je titulu, ali je ove polusezone već izgubio četiri utakmice.</p>
      <p>"Moramo da napredujemo, da prihvatimo neke stvari i da krenemo dalje. Mančester junajted ima kvalitet da se brani, kvalitet da napada na kontre i to moramo da prihvatimo. To je nivo sa kojim se susrećemo protiv Liverpula, Mančester junajteda, Barselone, Real Madrida, Juventusa. To su ekipe protiv kojih moramo da igramo, a realnost je da možda u ovom trenutku mi ne možemo da se takmičimo sa njima", rekao je Gvardiola, preneo je Bi-Bi-Si (BBC).</p>
      <figure>
        <img src="https://www.kurir.rs/data/images/2019/12/09/10/2077911_gg01-epa_ff.jpg?ver=1575882856"/>
        <figcaption>
          <cite>foto: EPA/PETER POWELL</cite>
        </figcaption>
      </figure>
      <p>"Možda to moramo da proživimo kao klub kako bismo napredovali, da prihvatimo realnost i da napredujemo", dodao je španski trener.</p>
      <p>Siti je u sezoni 2017/2018 osvojio titulu u Premijer ligi sa rekordnih 100 bodova, ali je u četvrtfinalu Lige šampiona izgubio od Liverpula.</p>
      <p>U istoj fazi prošlosezonskog najelitnijeg evropskog takmičenja Siti je izgubio od Totenhema, ali je postao prvi engleski tim koji je u istoj sezoni osvojio Premijer ligu, FA kup i Liga kup.</p>
      <figure>
        <img src="https://www.kurir.rs/data/images/2019/12/09/10/2077905_301-ap_ff.jpg?ver=1575882864"/>
        <figcaption>
          <cite>foto: AP</cite>
        </figcaption>
      </figure>
      <p>Uprkos promenljivim igrama, Siti se plasirao u nokaut fazu Lige šampiona, uoči poslednje utakmice u grupi protiv Dinama iz Zagreba, u sredu.</p>
      <p>"Realnost je da zaostajemo 14 bodova zbog grešaka koje smo napravili, zbog kvaliteta naših protivnika i posebno, zbog stvari koje ne možemo da kontrolišemo. To je realnost, ali moramo da nastavimo. Na početku smo decembra, imamo i druga takmičenja, da se borimo u drugim utakmicama", naveo je Gvardiola.</p>
      <figure>
        <img src="https://www.kurir.rs/data/images/2019/12/09/10/2077909_s01-ap_ff.jpg?ver=1575882870"/>
        <figcaption>
          <cite>foto: AP</cite>
        </figcaption>
      </figure>
      <p>"Ne razmišljamo o osvajanju Lige šampiona, ne razmišljam o tome koliko nam bodova treba ili koliko bodova oni moraju da izgube. Pokušavamo da pobedjujemo, da dobijamo svaku sledeću utakmicu", dodao je Gvardiola.</p>
      <p>(Beta)</p>
      <related>
        <h4>NE PROPUSTITE</h4>
        <a href="https://www.kurir.rs/sport/fudbal/3372309/uzasne-scene-u-primeri-fudbaler-osasaune-posle-sudara-ostao-nepomicno-da-lezi-na-terenu-hitno-prevezen-u-bolnicu"/>
        <a href="https://www.kurir.rs/sport/fudbal/3372063/srbin-zabiberio-nesudjenom-klubu-komandant-sergej-ubio-svoj-juventus-ne-secam-se-da-sam-dao-gol"/>
        <a href="https://www.kurir.rs/sport/fudbal/3371785/zvezdo-cuvaj-se-brace-iz-olimpijakosa-predrag-djordjevic-o-duelu-dva-bratska-kluba-u-ligi-sampiona"/>
        <a href="https://www.kurir.rs/sport/fudbal/3372203/radonjic-ponovo-strelac-srpski-reprezentativac-dokusurio-bordo-video"/>
      </related>
    </article>
  </body>
</html>