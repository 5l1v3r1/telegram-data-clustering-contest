<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793074/%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7%DB%8C-%D9%84%D8%A7%D8%B2%D9%85-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D9%85%D9%84%D8%AE-%D9%87%D8%A7%DB%8C-%D8%B5%D8%AD%D8%B1%D8%A7%DB%8C%DB%8C-%D9%81%D8%B1%D8%A7%D9%87%D9%85-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:33:09+00:00"/>
    <meta property="og:title" content="رئیس جهاد کشاورزی استان بوشهر: زیرساخت‌های لازم برای مقابله با ملخ‌های صحرایی فراهم شده است"/>
    <meta property="og:description" content="بوشهر- رئیس سازمان جهاد کشاورزی استان بوشهر گفت: برای مقابله با ملخ‌های صحرایی در استان بوشهر امکانات، تجهیزات و زیرساخت‌های لازم از جمله وسائل سم‌پاش زمینی و هواپیمای سم‌پاش فراهم‌شده است."/>
  </head>
  <body>
    <article>
      <h1>رئیس جهاد کشاورزی استان بوشهر: زیرساخت‌های لازم برای مقابله با ملخ‌های صحرایی فراهم شده است</h1>
      <address>
        <time datetime="2019-12-09T10:33:09+00:00">09 Dec 2019, 10:33</time>
      </address>
      <p>محمدتقی منوچهری در گفت‌وگو با <a href="https://www.mehrnews.com/">خبرنگار مهر</a> اظهار داشت: سازمان خواربار و کشاورزی ملل متحد (فائو) درباره خطر هجوم ملخ‌های صحرایی به کشور از جمله استان‌های جنوبی هشدار داده است.</p>
      <p>وی تصریح کرد: استان‌های بوشهر، هرمزگان و دیگر مناطق در خطر هجوم ملخ‌های صحرایی قرار دارند، این ملخ‌ها بر اساس پیش‌بینی فائو از عربستان وارد ایران می‌شوند که استان بوشهر در معرض خطر این افت قرار دارد.</p>
      <p>
        <b>آمادگی برای مقابله با ملخ‌های صحرایی</b>
      </p>
      <p>رئیس سازمان جهاد کشاورزی استان بوشهر به آمادگی استان برای مقابله با این افت پرداخت و گفت: برای مقابله با ملخ‌های صحرایی در استان بوشهر زیرساخت‌های لازم از جمله تجهیزات سم‌پاش زمینی، سم مورد نیاز و هواپیمای سم‌پاش فراهم‌شده است.</p>
      <p>منوچهری با بیان اینکه بیش از ۶۰ هزار هکتار اراضی گندم، جو و کلزای استان بوشهر رشد قابل‌توجهی کرده‌اند، افزود: با توجه به بارش‌های مطلوب باران سبزه‌های مزارع رشد قابل‌توجهی کرده‌اند که در صورت هجوم ملخ‌ها شرایط مشکلی برای محصولات کشاورزی ایجاد می‌کنند.</p>
      <p>وی بیان کرد: کشاورزان در هر منطقه‌ای که ریزش ملخ‌ها را مشاهده کردند، تیم‌ها و اکیپ‌های مبارزه کننده جهاد کشاورزی را برای پایش و سم‌پاشی مطلع کنند.</p>
      <p>
        <b>ردیابی و رصد مناطق مورد هجوم ملخ‌ها</b>
      </p>
      <p>منوچهری اضافه کرد: شبانه‌روز مناطق مختلف استان بوشهر در زمینه هجوم ملخ‌ها ردیابی و رصد می‌شود و تاکنون گزارشی از هجوم و ریزش ملخ‌ها در نقاط مختلف استان بوشهر ارائه نشده ولی استان از آمادگی کاملی برای مقابله با این افت برخوردار است.</p>
      <p>رئیس سازمان جهاد کشاورزی استان بوشهر با تأکید بر همکاری همه دستگاه‌های اجرایی ذیربط و کشاورزان برای مقابله با افت ملخ صحرایی خاطرنشان کرد: همه دستگاه‌ها و کشاورزان باید از آمادگی کامل در صورت ریزش ملخ‌ها برای مقابله با آن‌ها برخوردار باشند تا این افت ریشه‌کن و از بروز خسارت به مزارع جلوگیری شود.</p>
    </article>
  </body>
</html>