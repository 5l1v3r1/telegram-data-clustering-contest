<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813370/%D8%A7%D8%A8%D8%AF%D8%A7%D8%B9-%DB%8C%DA%A9-%D9%85%D8%A7%D8%AF%D9%87-%D8%B3%D8%A7%D8%B2%DA%AF%D8%A7%D8%B1-%D8%A8%D8%A7-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%A8%D8%B1%D8%A7%DB%8C-%D8%AC%D8%B0%D8%A8-%D8%AF%DB%8C-%D8%A7%DA%A9%D8%B3%DB%8C%D8%AF-%DA%A9%D8%B1%D8%A8%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:20:15+00:00"/>
    <meta property="og:title" content="ابداع یک ماده سازگار با محیط زیست برای جذب دی‌اکسید کربن"/>
    <meta property="og:description" content="پژوهشگران سوئدی، نوعی ماده سازگار با محیط زیست ابداع کرده‌اند که دوام بالایی دارد و بسیار کم‌هزینه است."/>
  </head>
  <body>
    <article>
      <h6 class="kicker">با تلاش پژوهشگران سوئدی صورت گرفت</h6>
      <h1>ابداع یک ماده سازگار با محیط زیست برای جذب دی‌اکسید کربن</h1>
      <address><time datetime="2019-12-09T10:20:15+00:00">09 Dec 2019, 10:20</time> by <a rel="author">مسعود جعفرشعار</a></address>
      <p>پژوهشگران سوئدی، نوعی ماده سازگار با محیط زیست ابداع کرده‌اند که دوام بالایی دارد و بسیار کم‌هزینه است.</p>
      <p><b>به گزارش ایسنا و به نقل از ساینمگ،</b> دانشمندان "دانشگاه فناوری چالمرز"(Chalmers University of Technology) و "دانشگاه استکهلم"(Stockholm University) سوئد، ماده جدیدی را برای جذب دی‌اکسید کربن ابداع کرده‌اند که دوام بالا و هزینه کمی دارد و می‌تواند میزان زیادی از دی‌اکسید کربن موجود در هوا را جذب کند.</p>
      <p>جذب و ذخیره دی‌اکسید کربن، فرآیندی است که توجه زیادی را می‌طلبد. در حال حاضر، برای جذب دی‌اکسید کربن و مقابله با تغییرات آب و هوایی، سرمایه‌گذاری‌ها و ابتکار عمل بسیاری صورت می‌گیرد.</p>
      <p>تاکنون، مواد و فرآیندهای بسیاری که در ارتباط با جذب دی‌اکسید کربن به کار گرفته شده‌اند، عوارض جانبی منفی و هزینه بالایی به همراه داشته‌اند اما پژوهش جدید دانشگاه فناوری چالمرز و دانشگاه استکهلم نشان می‌دهد که یک ماده جدید می‌تواند با دوام و هزینه کم خود، جایگزینی عالی برای جذب دی‌اکسید کربن باشد.</p>
      <p>این ماده جدید، از نوعی فوم زیستی هیبریدی تشکیل شده که توانایی بالایی در جذب دی‌اکسید کربن دارد و با ویژگی‌های بسیار امیدوارکننده‌ای همراه است. ساختار متخلتخل و باز این ماده، توانایی لازم را برای جذب دی‌اکسید کربن به آن می‌بخشد.</p>
      <p>"والتر روزاز آربلاز"(Walter Rosas Arbelaez)، دانشجوی مقطع دکتری دانشگاه فناوری چالمرز و از پژوهشگران این پروژه گفت: ما در ابداع این ماده جدید، از نوعی ماده معدنی موسوم به "زئولیت"(Zeolite) استفاده کردیم که توانایی بالایی در جذب دی‌اکسید کربن دارد. ما زئولیت را با گلاتین و سلولز ترکیب کردیم. این کار، زئولیت را به ماده‌ای بادوام و سبک تبدیل کرد که قابل استفاده مجدد است. پژوهش ما نشان می‌دهد که سلولز، اختلالی در توانایی زئولیت برای جذب دی‌اکسید کربن ایجاد نمی‌کند. سلولز و زئولیت با همراهی یکدیگر می‌توانند یک ماه کارآمد و سازگار با محیط زیست ارائه دهند.</p>
      <p>این پژوهش، به تولید اطلاعات مهمی منجر می‌شود و روشی را برای پیشرفت فناوری بادوام جذب دی‌اکسید کربن ارائه می‌دهد. در فناوری‌های جذب دی‌اکسید کربن، در حال حاضر از آمین‌ها استفاده می‌شود که مشتق‌های آمونیاک هستند.</p>
      <p>استفاده از آمین‌ها، مشکلاتی به همراه دارد. آمین‌ها ذاتا با محیط زیست سازگار نیستند، باید حجم بزرگتر و سنگین‌تری از آنها مورد استفاده قرار بگیرد و به کار بردن آنها می‌تواند به زنگ‌زدگی لوله‌ها و مخازن منجر شود. همچنین به کار بردن آمین‌ها، به انرژی بالایی نیاز دارد تا دی‌اکسید کربن از محلول آمین جدا شود و مورد استفاده مجدد قرار بگیرد. ماده جدیدی که پژوهشگران ابداع کرده‌اند، چنین مشکلاتی را به همراه ندارد و می‌توان آن را به سادگی و در انواع گوناگون تولید کرد.</p>
      <p>پروفسور "آندرس پالمکویست"(Anders Palmqvist)، سرپرست این پژوهش گفت: این ماده جدید، با بسیاری از فناوری‌های جذب دی‌اکسید کربن، سازگار خواهد بود و می‌تواند جایگزین خوب و بادوامی باشد. این ماده علاوه بر سازگار بودن با محیط زیست، سادگی و کارآیی بیشتری در جداسازی دی‌اکسید کربن و محلول‌های آمین دارد.</p>
      <p>این پژوهش، در مجله "ACS Applied Materials &amp; Interfaces" به چاپ رسید.</p>
      <p>انتهای پیام</p>
    </article>
  </body>
</html>