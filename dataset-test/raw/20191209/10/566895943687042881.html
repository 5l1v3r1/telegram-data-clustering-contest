<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2597977/dovicno-utrimuvatime-batkiv-zagiblogo-ak-pokarali-vinuvatca-smertelnoi-dtp-na-ternopilsini-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="&quot;Довічно утримуватиме батьків загиблого&quot;: як покарали винуватця смертельної ДТП на Тернопільщині? (ФОТО)"/>
    <meta property="og:description" content="Вирок не набрав законної сили і може бути оскарженим у Тернопільському апеляційному суді"/>
  </head>
  <body>
    <article>
      <h1>"Довічно утримуватиме батьків загиблого": як покарали винуватця смертельної ДТП на Тернопільщині? (ФОТО)</h1>
      <address><time datetime="2019-12-09T10:01:00+00:00">09 Dec 2019, 10:01</time> by <a rel="author">Олег Давибіда</a></address>
      <p>
        <i>Нещодавно у Тернопільському міськрайонному суді завершився розгляд справи щодо ДТП, яка трапилась 12 травня 2018 р. під ранок на дорозі неподалік с. Мишковичі Тернопільського р-ну.</i>
      </p>
      <p>Водій із двома друзями вертався з Тернополя: далеко вже не парубки, солідні чоловіки (наймолодшому з них, загиблому, саме виповнилось 42 роки) звечора святкували – випивали, вітаючи його з днем народження, а потім рушили із 49-річним Олександром до Тернополя, де на залізничному вокзалі він мав із кимось зустрітися. Потому друзяки зайшли до бару "Сіті" ще трохи "підігріти" кров, танцювали, розважалися і лише під ранок, сонні й втомлені, вирушили назад додому. Загиблий сів поруч із водієм, а третій товариш – ззаду.</p>
      <p>Як повідомляє "<a href="http://www.gazeta1.com/statti/za-avariyu-pid-mykulyntsyamy-vodij-splatyt-majzhe-pivtora-miljona-gryven-rodyni-zagyblogo-i-dovichno-utrymuvatyme-jogo-batkiv/">Номер один</a>", пасажири одразу заснули. Цілком можливо, що задрімав і водій, відтак на заокругленій ділянці шосе неподалік Мишковичів, а саме біля бару "Ролан", кермувальник не зменшив швидкості, автомобіль "Шевроле" вилетів на зустрічну смугу, потім – на ґрунтове узбіччя і, втративши стійкість, перекинувся. Внаслідок аварії пасажир, який сидів поруч із водієм, отримав тяжкі травми і помер ще до приїзду "швидкої". Інший чоловік із переломами середньої тяжкості потрапив до Тернопільської обласної університетської лікарні. Тим часом сам водій відбувся незначними ушкодженнями.</p>
      <p>За фактом порушення правил безпеки дорожнього руху особою, яка керує транспортним засобом, що спричинило смерть та заподіяло тілесні ушкодження середньої тяжкості (ч.2 ст. 286 КК України), прокуратурою було відкрито кримінальне провадження. </p>
      <p>Утім Феміді вистачило й результатів судових експертиз і показів потерпілого та свідків.</p>
      <p>Оскільки скоєна аварія належить до категорії тяжких злочинів, хоч і скоєних із необережності. Відтак вироком місцевого суду чоловіка засуджено до 5 років позбавлення волі з позбавленням права 3 роки керувати транспортними засобами. Крім того, йому доведеться виплатити по 300 тисяч двом дітям, вдові загиблого друга та по 150 тисяч – його батькам. Плюс щомісяця дітям, яких осиротив, до досягнення повноліття, а стареньким безпорадним батькам загиблого – до кінця життя виплачувати по 7 тис. 875 грн. за втрату годувальника.</p>
      <p>Також горе-водієві доведеться компенсувати державі кошти, витрачені на лікування другого потерпілого та проведені судові експертизи.</p>
      <p>Вирок не набрав законної сили і може бути оскарженим у Тернопільському апеляційному суді.</p>
      <p>Не дарма кажуть, що Правила дорожнього руху написано кров’ю. У цьому випадку – доброго товариша.</p>
      <figure>
        <img src="https://s.0352.ua/section/newsInText/upload/images/news/intext/000/051/535/18_5dee05d5cef8c.jpg"/>
      </figure>
    </article>
  </body>
</html>