<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/niko-kovacot-erdekelne-az-arsenal-kispadja"/>
    <meta property="og:site_name" content="Paraméter"/>
    <meta property="article:published_time" content="2019-12-09T10:54:00+00:00"/>
    <meta property="og:title" content="Niko Kovacot érdekelné az Arsenal kispadja"/>
    <meta property="og:description" content="A tervezettnél korábban visszatérhet a kispadra Niko Kovac, a Bayern München korábbi vezetőedzője, akit a hírek szerint érdekelne az Arsenal labdarúgócsapatának irányítása."/>
  </head>
  <body>
    <article>
      <h1>Niko Kovacot érdekelné az Arsenal kispadja</h1>
      <h2>A tervezettnél korábban visszatérhet a kispadra Niko Kovac, a Bayern München korábbi vezetőedzője, akit a hírek szerint érdekelne az Arsenal labdarúgócsapatának irányítása.</h2>
      <address>
        <time datetime="2019-12-09T10:54:00+00:00">09 Dec 2019, 10:54</time>
      </address>
      <p>A goal.com és a spox.com arról ír, hogy a 48 éves tréner menedzsmentje és a klub már felvették egymással a kapcsolatot, miután a szakembert "nagyon érdekli a feladat".</p>
      <p>Kovac a tervek szerint a helyszínen tekinti meg a hétfői (mai) West Ham United-Arsenal angol bajnokit.</p>
      <p>Az Ágyúsok vezetősége november 29-én menesztette Unai Emeryt, azóta - ideiglenes jelleggel - a svéd Freddie Ljungberg irányítja a csapatot. Az észak-londoni együttes kilenc tétmeccse nyeretlen, ilyen rossz sorozatra 1992 óta nem volt példa a klub életében.</p>
      <p>A Bayerntől való menesztése után Niko Kovac a Hertha BSC-nél is szóba került, mint lehetséges új vezetőedző, végül azonban Jürgen Klinsmannt szerződtették a posztra. A horvát edző állítólag azzal utasította vissza a berliniek érdeklődését, hogy egy ideig távol szeretne maradni a futballtól.</p>
      <p>(MTI)</p>
    </article>
  </body>
</html>