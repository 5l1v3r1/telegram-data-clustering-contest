<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-politsiya-bohdan-rozsliduvannia/30315646.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T10:50:23+00:00"/>
    <meta property="og:title" content="Поліція взялася розслідувати «самоправство» Богдана за заявою Кличка"/>
    <meta property="og:description" content="Про це йдеться у відповіді правоохоронців очільнику Києва, яка опинилася в розпорядженні Радіо Свобода"/>
  </head>
  <body>
    <article>
      <h1>Поліція взялася розслідувати «самоправство» Богдана за заявою Кличка</h1>
      <address>
        <time datetime="2019-12-09T10:50:23+00:00">09 Dec 2019, 10:50</time>
      </address>
      <p>Національна поліція розпочала кримінальне провадження щодо ймовірного «самоправства» голови Офісу президента України Андрія Богдана за заявою міського голови Києва Віталія Кличка, чиє звільнення з посади голови КМДА вже погодив Кабмін і досі розглядає президент Володимир Зеленський. Про це йдеться у відповіді правоохоронців очільнику Києва, яка опинилася в розпорядженні Радіо Свобода.</p>
      <p>«27 листопада 2019 року слідчим управлінням Головного управління Національної поліції у місті Києві внесено відомості до Єдиного реєстру досудових розслідувань (...) за ознаками кримінального порушення, передбаченого статтею 356 Кримінального кодексу України», – йдеться у відповіді Нацполіції.</p>
      <figure>
        <img src="https://gdb.rferl.org/9690D432-FFE1-4230-8414-30ACF873085B.jpg"/>
      </figure>
      <p>Андрій Богдан поки публічно не відреагував на звернення Віталія Кличка до Нацполіції.</p>
      <p>На початку листопада міський голова Києва Віталій Кличко <a href="https://www.radiosvoboda.org/a/news-schemes-klychko-vs-bohdan/30219304.html">звернувся із заявою</a> до Нацполіції щодо «самоправства» керівника Офісу президента Андрія Богдана.</p>
      <p>Відповідно до документа, Віталій Кличко вважає, що Андрій Богдан вчинив кримінальне правопорушення, коли звернувся до Кабміну з листом щодо його звільнення – оскільки такі дії, на його думку, не належать до його посадових обов’язків як голови ОП.</p>
      <p>Наприкінці вересня Віталій Кличко вже <a href="https://www.radiosvoboda.org/a/news-schemes-klychko-honcharuk-bohdan/30191274.html">подавав позов</a> проти голови ОП Андрій Богдана до суду. На думку міського голови Києва, керівник Офісу президента перевищив свої повноваження, коли подав лист до Кабміну, який і став підставою розгляду урядом подання на звільнення з посади голови КМДА. У позовній заяві Кличко наголосив, що такі питання – виключні повноваження президента й уряду.</p>
      <p>А в другому позові Віталій Кличко вимагав визнати протиправними дії уряду щодо внесення президенту подання від 4 вересня про звільнення і просить скасувати відповідну пропозицію прем’єр-міністра Олексія Гончарука.</p>
      <p>Кабінет Міністрів України 4 вересня погодив звільнення Віталія Кличка з посади голови Київської міської державної адміністрації. <a href="https://www.radiosvoboda.org/a/news-uryad-klychko-vidstavka/30146212.htm">За словами прем’єра</a>, ухвалу Кабміну ще має погодити президент Володимир Зеленський.</p>
      <p>Утім, досі президент не підписав розпорядження про звільнення Віталія Кличка з посади голови КМДА. Під час пресмарафону 10 жовтня Володимир Зеленський<a href="https://www.ukrinform.ua/rubric-kyiv/2796702-prezident-ise-dumae-nad-zvilnenna-klicka-z-posadi-golovi-kmda.html"> заявив,</a> що «ще думає про це» – і пообіцяв поговорити з очільником Києва перед тим, як вирішити питання щодо КМДА. Також президент відзначив, що підтримує ідею щодо розділення функцій міського голови Києва та керівника КМДА.</p>
    </article>
  </body>
</html>