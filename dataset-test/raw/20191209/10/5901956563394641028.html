<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/v-rijadu-pokazal-vso-znanost-boksa-258222"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T10:20:00+00:00"/>
    <meta property="og:title" content="V Rijadu pokazal vso znanost boksa"/>
    <meta property="og:description" content="LJUBLJANA – Britanski boksarski šampion Anthony Joshua (23 zmag, 21 s k. o., 1 poraz), čigar oče in mati sta po rodu Nigerijca, se je vrnil na prestole združenj IBF, WBA in WBO, potem ko je na ..."/>
  </head>
  <body>
    <article>
      <h1>V Rijadu pokazal vso znanost boksa</h1>
      <h2>Anthony Joshua se je oddolžil Andyju Ruizu za junijski poraz. Z zmago se je vrnil na prestole združenj IBF, WBA in WBO.</h2>
      <address><time datetime="2019-12-09T10:20:00+00:00">09 Dec 2019, 10:20</time> by <a rel="author">Miha Šimnovec</a></address>
      <p>LJUBLJANA – Britanski boksarski šampion <b>Anthony Joshua</b> (23 zmag, 21 s k. o., 1 poraz), čigar oče in mati sta po rodu Nigerijca, se je vrnil na prestole združenj IBF, WBA in WBO, potem ko je na spektakularni prireditvi v Rijadu prepričljivo po točkah s 118:110, 119:109 in 118:110 premagal <b>Andyja Ruiza ml.</b> (33 zmag, 22 s k. o., 2 poraza). <b>AJ</b> se je Američanu mehiških korenin tako oddolžil za šokantni poraz pred dobrimi šestimi meseci v New Yorku.<br/><br/>Joshua je pred 15.000 gledalci na nabito polnem stadionu Diriyah z vrhunsko šahovsko predstavo razorožil 30-letnega Kalifornijca. V svojo korist je odločil večino od dvanajstih rund, potem ko je s prednjim udarcem bolj ali manj ves čas držal Ruiza na varni razdalji, poplesoval okrog njega in ga – ko se mu je Uničevalec preveč približal – hitro onesposobil z objemanjem. »Spoštujem Andyja, ki je velik borec, vendar sem tokrat boksal zelo pametno in pokazal vso znanost tega športa. V boksu namreč ne gre le za dajanje udarcev, temveč tudi za to, da jih ne prejemaš. Če je bil v prvem dvoboju zasluženo boljši Ruiz, sem tokrat jaz slavil zmago čisto kot solza,« je pojasnil 30-letni Anglež, ki mu je po prepričljivem uspehu, za katerega je prejel skoraj 80 milijonov evrov (poraženec dobi dobro desetino te vsote), vidno odleglo. Kot je priznal, se je po bolečem junijskem porazu v newyorškem Madison Square Gardnu s sklonjeno glavo vrnil domov in se zaprl v telovadnico, tako da je v Savdsko Arabijo pripotoval vrhunsko telesno pripravljen.</p>
      <h3>Po šoku je ostal lačen in ponižen</h3>
      <p>Če ima Ruiz hitrejše roke, ima Joshua hitrejše noge, ki jih je v Rijadu s pridom izkoristil; 188 centimetrov visoki in kar 128 kilogramov težki mehiški Američan, ki se je pred pol leta v zgodovino boksa vpisal kot drugi najtežji svetovni prvak po Rusu <b>Nikolaju Valujevu</b> (145 kg), je bil preprosto prepočasen za novo senzacijo. »Po šoku v New Yorku sem ostal lačen in ponižen. Nekateri so mi svetovali, naj se upokojim. Kakšna neumnost! Andy, se boš zdaj upokojil?« je britanski šampion vprašal Ruiza, ki seveda na to, da bi svoje rokavice obesil na klin, niti pomislil ni. »Anthony je bil tokrat boljši, zato je zasluženo zmagal. Sam nisem bil najbolje pripravljen, v določenih trenutkih pa sem se preveč obotavljal. A se nočem izgovarjati; ko se bova pomerila tretjič, bom v življenjski formi,« je napovedal 30-letni Kalifornijec in mikrofon spet predal Joshui, ki je potrdil, da bosta z Ruizom spisala trilogijo medsebojnih obračunov. Na vprašanje, kdaj lahko pričakujemo njegov dvoboj z ameriškim zvezdnikom <b>Deontayjem Wilderjem</b> (42 zmag, 41 s k. o., 1 neodločen izid) ali Britancem <b>Tysonom Furyjem </b>(29 zmag, 20 s k. o., 1 neodločen izid), ki bosta še drugič med seboj obračunala 22. februarja 2020, pa je odvrnil: »Že dolgo se pogovarjamo o Deontayju in Tysonu. Rekel bom takole: 'Ko bosta pripravljena, naj me pokličeta. Če si želita postati del zgodovine, vesta, kje me najdeta ...« </p>
    </article>
  </body>
</html>