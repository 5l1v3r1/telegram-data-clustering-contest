<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/opinion/714099"/>
    <meta property="og:site_name" content="ישראל היום"/>
    <meta property="article:published_time" content="2019-12-09T10:49:00+00:00"/>
    <meta property="og:title" content="הכל או כלום: העשור של קים קרדשיאן"/>
    <meta property="og:description" content="שיר זיו"/>
  </head>
  <body>
    <article>
      <h1>הכל או כלום: העשור של קים קרדשיאן</h1>
      <address><time datetime="2019-12-09T10:49:00+00:00">09 Dec 2019, 10:49</time> by <a rel="author" href="https://www.israelhayom.co.il/ih_search?writer=813" target="_blank">שיר זיו</a></address>
      <p>נסו לדמיין את העשור האחרון בלי <a href="https://www.israelhayom.co.il/article/710683">קים קרדשיאן</a>. אפשר? אז זהו. האישה ש "רגע-מה-היא-בכלל-עושה-בחיים?" הפכה למותג שמאגד בתוכו את סיפור התקופה ואת סיפורו של הלייק. במידה רבה אפשר, לראות בדמותה - ובמיליוני החקייניות שקמו לה - את הגורם המחולל שהביא לנסיקת הרשתות החברתית: אנחנו עוקבים אחרי קרדשיאן כי היא מישהי שעשתה, או שתעשה, אולי, משהו מעניין. בואו נעקוב אחריה.</p>
      <p>המספרים מאחורי מלכת הריאליטי מספרים שקים שווה היום 152 מיליון עוקבים באינסטגרם ו-62 מיליון עוקבים בטוויטר (כשהיא עוקבת אחרי 152 אינדיבידואלים יקרים במיוחד). <a href="https://www.israelhayom.co.il/article/692285">היא נשואה לזמר קניה ווסט</a>, אם לארבעה ילדים ומתגוררת באחוזה "קטנה" בהידן הילס שעלתה כ-60 מיליון דולר. מפעל החיים הזה החל בשנת 1980, כשנולדה בלוס-אנגל'ס תחת השם קימברלי קים קרדשיאן, בת לרוברט קרדשיאן, עו"ד ואיש עסקים, ולקריס ג'נר, פעם עקרת בית והיום אימפריה בזכות חוש עסקי מפותח ועדר צאצאיות משובטות. </p>
      <figure>
        <img src="https://www.israelhayom.co.il/sites/default/files/u1343/kim_shir_afp.jpg"/>
        <figcaption>
          <b>אי אפשר לדמיין את העשור בלעדיה. קים קרדשיאן // צילום: אי.אף.פי</b>
        </figcaption>
      </figure>
      <p>הראשונה לבית המלוכה שפרצה את מחסום האנונימיות היתה קים, שהפכה לבסטי של אחת, <a href="https://www.israelhayom.co.il/article/693073">פריס הילטון</a>. מה הן עשו יחד? ובכן, התשובה האמיתית היא כלום. אותו כלום שבני עשרים פלוס עושים ברחבי העולם. השתיים תועדו מסתובבות, יוצאות לבילויים, עושות שופינג, צוחקות, שותות (בואו לסטורי!) - אבל כמה שנים ושני בעלים מאוחר יותר, אותו "כלום" הפך ל"הכל" כשקרדישאן, בעקבות אחותה הרוחנית, הפכה גם היא לכוכבת ריאליטי, לדוגמנית, לאשת עסקים, למעצבת אופנה ולכוהנת לענייני מחטבים, בישום ואיפור.</p>
      <p>
        <a href="https://www.israelhayom.co.il/decade">איזה עשור היה לנו! היכנסו לעמוד המיוחד של "סיכום העשור"</a>
      </p>
      <p>הכל התחיל, כמו שנהוג באגדות אמריקניות בנות זמננו, בקלטת סקס. הראשונה של קרדשיאן "דלפה" כבר ב-2007 - ומכיוון שעוררה עניין נמכרו הזכויות עליה בסכום שהוערך בין 10 ל-20 מיליון דולר, מתוך ההנחה ההגיונית של מאמא ג'נר - אם הציבור מתעניין, לא כדאי שמישהו במשפחה ירוויח מזה כמה דולרים?</p>
      <p>באותה שנה פרצה לעולם סדרת הריאליטי "<a href="https://www.israelhayom.co.il/article/708003">משפחת קרדשיאן</a>", שהפכה לנכס צאן ברזל בתרבות הפופולרית. שם ניתן היה לצפות לראשונה בבנות המשפחה מורחות לק, מודדות אאוטפיטים, רבות ומתפייסות, מתאהבות ונשארות שבורות לב - בתום מסכת ידועה מראש של נישואין וגירושין ככל יכולתך - והכל ארוז ומוגש בשפה פשוטה, בגובה העיניים והלייקים של כולנו.</p>
      <figure>
        <img src="https://www.israelhayom.co.il/sites/default/files/u1343/kim_cover_insta.JPG"/>
        <figcaption>
          <b>קים על שער ה"ניו יורק". מדמות ריאליטי לכוכבת על // צילום: מתוך אינסטגרם</b>
        </figcaption>
      </figure>
      <p>ברבות השנים, צמחה קרדשיאן מדמות ריאליטי לכוכבת על. היא ייסדה רשתות חנויות, הפכה לפרזנטורית, סגרה עסקאות של מיליונים, התחתנה עם מגה סטאר, ניסתה לפתח קריירת משחק (בתפקידים שלקחה הפגינה טונות של הומור עצמי), טיילה בעולם, הפכה לאם (גם הודות לתהליכי פונדקאות), והקפידה לאורך הזמן להישאר כאילו-נגישה להמונים באמצעות הפלטפורמות שלה.</p>
      <p>הסיקור האובססיבי שקרדשיאן זכתה לו, והורישה עוד בחייה גם לאחיותיה קורטני, קלואי, קנדל וקיילי, כשלאחרונה כבר יש 151 מיליון עוקבים משלה - נתמך ותוחזק לאורך השנים על ידי קים. היא אהבה את תשומת הלב סביבה, ניזונה ממנה והזינה אותה 24/7. היא נאותה להצטלם, נתנה את עצמה לקהל והתמסרה לאהבת ההמונים. בניגוד למה שהיה מקובל עד לעשור הנוכחי, ובשעה שכמה מכוכבי הוליווד עדיין בורחים ומסתתרים מפני המצלמות, לא מבינים שהפרטיות נעלמה יחד עם הוידיאומטים, באה גברת אחת על כל נוכחותה אמרה "אני כאן ואני מעניינת, תביטו בי".</p>
      <figure>
        <img src="https://www.israelhayom.co.il/sites/default/files/u1343/kim_kania%2Bshir_roytres.jpg"/>
        <figcaption>
          <b>עם הבעל קניה ווסט. הבידור האולטימטיבי // צילום: רויטרס</b>
        </figcaption>
      </figure>
      <p>הגדולה של קרדשיאן נעוצה בהחלטה עסקית מבריקה אחת: היא הבינה שיש לה עסק עם עוקבים עוד לפני שקראו להם עוקבים. הבסיס שלה לא היה רק ערוץ E או מגזין בידור יחיד, היא בנתה את עצמה כמותג רב זרועות וחיכתה שיבואו אליה. וההמונים באו. הם רצו עוד ממנה.</p>
      <p>היום יש לקרדישאן ערוצי תקשורת ישירים לקהל שלה. אתר פרטי, ערוצים ברשתות החברתיות, יוטיוב, מה שתרצו - היא שם. חושפת את עצמה בסטורי'ס, עושה ספורט או מתפעלת ממוצרי איפור חדשים, ובאותה נשימה מדברת גם על האג'נדות שלה (רצח העם הארמני למשל). הכל מעניין אם את מעניינת. איך נדע שאת מעניינת? יש לך 152 מיליון עוקבים. </p>
      <p>עבור אומה שבחרה את טראמפ כנשיא, וכנראה תבחר בו שוב, קרדישאן היא הבידור האולטימטיבי. יש בה הכל, ואין בה כלום. היא שיאי תוכן ושיאי ריקנות, והיא יפה, זוהרת ומהפנטת, גם כשהיא, רוב הזמן, לא אומרת  או עושה שום דבר משמעותי. זה כזה 2020, או במילותיה של קרדשיאן "יש הרבה מטען שמגיע עם המשפחה שלנו, אבל זה לא כמו המטען של לואי ויטון".</p>
    </article>
  </body>
</html>