<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/relax/vanocni-strom-v-proseci-uhackovaly-a-upletly-mistni-obyvatelky_536316.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="Vánoční strom v Proseči uháčkovaly a upletly místní obyvatelky"/>
    <meta property="og:description" content="V Proseči na Chrudimsku mají kromě běžného vánočního smrku s ozdobami také stromek vlastnoručně vyrobený, měří přes čtyři metry. Pletly a háčkovaly ho místní..."/>
  </head>
  <body>
    <article>
      <h1>Vánoční strom v Proseči uháčkovaly a upletly místní obyvatelky</h1>
      <address><time datetime="2019-12-09T10:10:00+00:00">09 Dec 2019, 10:10</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>V Proseči na Chrudimsku mají kromě běžného vánočního smrku s ozdobami také stromek vlastnoručně vyrobený, měří přes čtyři metry. Pletly a háčkovaly ho místní ženy a dívky, chtěly pojmout Vánoce jinak a zábavněji. Řekla to Veronika Macháčková ze spolku P.A.S.E.K.Y. "Lidé se u něj zastavují, fotí se, asi se jim líbí," uvedla Macháčková.</b>
      </p>
      <p>Devět žen týdny háčkovalo nebo pletlo čtverce o velikosti 20 krát 20 centimetrů. Vzory mohly být různé, okraje povinně zelené. Uprostřed čtverců je srdce, svíčka, vločka, stromek, zvonek nebo třeba sněhulák. Potom hotové čtverce sešily dohromady.</p>
      <p>Mužská část spolku vyrobila konstrukci. Svařila ocelové pruty do tvaru kuželu a pokryla pletivem, aby háčkovaný a pletený pléd složený z 258 čtverců na kovové kostře držel. I s kmenem a hvězdou měří strom 4,33 metru. Všechny práce trvaly asi tři měsíce. Podílelo se na nich 15 lidí.</p>
      <p>"Kdo umí háčkovat, háčkoval, kdo plést, pletl. Původně jsme se chtěli zapojit do projektu Upleť čtverec pro Afriku, děti tam z nich pak šijí deky. Ale pak jsme si uvědomili, že náš strom stojí venku a déšť a sníh ho možná zničí a třeba už bude nepoužitelný," řekla Macháčková.</p>
      <p>Spolek se se stromkem zapsal do knihy českých rekordů, drží tak již třetí rekordní počin. V minulých letech ženy vyrobily obří kraslici z proutí a před dvěma lety spolek udělal vánoční osmicípou hvězdu na rozhlednu Terezka. Je svařená opět z ocelových tyčí a kolem ní se vine světelný kabel. Na rozhledně svítí vždy od začátku adventu do Tří králů.</p>
    </article>
  </body>
</html>