<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813371/%D8%B9%D8%AF%D9%85-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%AF%D8%B1-%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%A2%D8%A8-%D9%87%D8%A7%DB%8C-%D8%B3%D8%B7%D8%AD%DB%8C-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:21:08+00:00"/>
    <meta property="og:title" content="عدم سرمایه‌گذاری در بهره‌برداری از آب‌های سطحی در مازندران"/>
    <meta property="og:description" content="ایسنا/مازندران معاون هماهنگی امور عمرانی استانداری مازندران گفت: تمرکز بر بهره‌گیری از آب‌های زیر زمینی سبب شده تا تراز آن کاهش یابد و میزان آلودگی‌ها نیز بیشتر شود."/>
  </head>
  <body>
    <article>
      <h1>عدم سرمایه‌گذاری در بهره‌برداری از آب‌های سطحی در مازندران</h1>
      <address><time datetime="2019-12-09T10:21:08+00:00">09 Dec 2019, 10:21</time> by <a rel="author">بهناز مقدس</a></address>
      <p>ایسنا/مازندران معاون هماهنگی امور عمرانی استانداری مازندران گفت: تمرکز بر بهره‌گیری از آب‌های زیر زمینی سبب شده تا تراز آن کاهش یابد و میزان آلودگی‌ها نیز بیشتر شود.</p>
      <p><b>مهدی رازجویان </b>امروز دوشنبه در کارگروه شورای حفاظت منابع آب مازندران با اشاره ضرورت اهمیت کنترل مصرف آب و راهکارهای آن اظهار کرد: یکی از مواردی که می‌تواند به کنترل مصرف آب کمک کند بهره‌گیری از آب‌های سطحی و ذخیره‌سازی آن است.<br/>وی تصریح کرد: متاسفانه نتوانستیم در بهره‌برداری از آب‌های سطحی سرمایه‌گذاری کنیم و بیشتر به استفاده از آب‌های زیر سطحی متمرکز شدیم و این مسئله موجب می‌شود تا سطح تراز آب‌های زیر زمینی کاهش یافته و پایین‌تر رود که میزان آلودگی آب‌ها را بیشتر می‌کند.<br/>معاون هماهنگی امور عمرانی استانداری مازندران خواستار مدیریت، هدایت و ذخیره‌سازی آب‌های سطحی در استان شد و گفت: در این راستا احداث سدها در دستور کار قرار گرفته است و برای تکمیل آن‌ها نیز اعتباری تخصیص یافت تا بتوانیم آب‌های سطحی زیادی را ذخیره کنیم.<br/>رازجویان همخوانی نداشتن عوامل وزارت نیرو در مازندران را تعجب آور دانست و ادامه داد: وقتی آبفا شهری و روستایی از اجرای مصوبه هیئت دولت امتناع می‌کنند و بهانه‌هایی مانند عدم تخصیص و تامین نبودن اعتبار را می‌گویند آن وقت چگونه از دستگاه‌هایی مانند سازمان صمت انتظار داشته باشیم تا مصرف آب را هوشمند سازی کند.<br/>وی با طرح این پرسش که چنددرصد آب‌ها در شبکه‌های توزیع شهری و روستایی هدر می‌رود، افزود: اگر جلوی پرت آب را بگیریم می‌توانیم منابع زیر زمینی را ذخیره کنیم.<br/>معاون هماهنگی امور عمرانی استانداری مازندران با بیان اینکه فقط در پی انشعاب فروشی هستیم و سیستم‌های قدیمی را به روزرسانی نکردیم، تصریح کرد: برای جلوگیری از هدر رفت آب در شبکه‌های توزیع و انتقال برنامه‌ریزی نکردیم و این مسئله می‌طلبد تا وزارت نیرو دقت بیشتری داشته باشد و به مسائل توجه کنند.<br/>رازجویان با عنوان اینکه جنگ زرگری در دستگاه تابعه وزارت نیرو پسنده نیست، یادآور شد: باید مصوبات هیئت دولت با همه زوایا اجرایی شود.</p>
      <p>انتهای پیام</p>
    </article>
  </body>
</html>