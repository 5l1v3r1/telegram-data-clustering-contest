<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/okoli-parize-zazilo-kvuli-stavce-v-doprave-rekordni-zacpy-84360"/>
    <meta property="og:site_name" content="Seznam Zprávy"/>
    <meta property="article:published_time" content="2019-12-09T10:36:59+00:00"/>
    <meta property="og:title" content="Okolí Paříže zažilo kvůli stávce v dopravě rekordní zácpy - Seznam Zprávy"/>
    <meta property="og:description" content="Pátý den časově neomezené stávky v dopravě ve Francii kvůli vládnímu plánu reformy důchodového systému přinesl zácpy v okolí Paříže, které ráno přesáhly 600 kilometrů. To je dvojnásobek oproti běžnému stavu a rekord pro letošní rok, informují francouzská média. Podle nich v zemi jezdí jen 15 až 20 procent vlaků, v metropoli pak pouze deset linek metra ze 16 a polovina autobusů a tramvají."/>
  </head>
  <body>
    <article>
      <h1>Okolí Paříže zažilo kvůli stávce v dopravě rekordní zácpy - Seznam Zprávy</h1>
      <address>
        <time datetime="2019-12-09T10:36:59+00:00">09 Dec 2019, 10:36</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/okoli-parize-zazilo-kvuli-stavce-v-doprave-rekordni-zacpy-84360">Okolí Paříže zažilo kvůli stávce v dopravě rekordní zácpy</a></p>
      <h3>Okolí Paříže zažilo kvůli stávce v dopravě rekordní zácpy</h3>
      <p><a href="https://www.seznamzpravy.cz/autor/ctk-74">ČTK<br/></a>9. 12. 11:36</p>
      <p>Pátý den časově neomezené stávky v dopravě ve Francii kvůli vládnímu plánu reformy důchodového systému přinesl zácpy v okolí Paříže, které ráno přesáhly 600 kilometrů. To je dvojnásobek oproti běžnému stavu a rekord pro letošní rok, informují francouzská média. Podle nich v zemi jezdí jen 15 až 20 procent vlaků, v metropoli pak pouze deset linek metra ze 16 a polovina autobusů a tramvají.</p>
      <p>Zaměstnanci státní železnice SNCF a pařížského dopravního podniku RATP tak od čtvrtka protestují proti záměru vlády prezidenta Emmanuela Macrona zavést jednotný důchodový systém se stejnými právy pro všechny. Železničáři a příslušníci dalších profesí by tak například přišli o výhodu předčasného odchodu do penze.</p>
      <related>
        <a href="https://www.seznamzpravy.cz/clanek/stavka-ve-francii-se-protahne-nejmene-do-pondeli-vlada-zatim-trva-na-svem-84304"/>
      </related>
      <p>Macron a premiér Édouard Philippe měli v pondělí o záležitosti opět jednat se členy kabinetu, kteří mají reformu na starosti, schůzka ale byla přesunuta na úterý. Na tento den odbory svolaly další velkou demonstraci. Minulý čtvrtek Paříží pochodovalo 65 000 lidí a protestů po celé zemi se podle policie zúčastnilo 806 000 lidí.</p>
      <p>Sdružení zastupující obchodníky a firmy podnikající v cestovním ruchu už vyjádřila obavy z dopadů potenciálně dlouhé stávky na tyto sektory, napsal v pondělí server francetvinfo.fr. Státní tajemnice na ministerstvu hospodářství a financí Agnés Pannierová-Runacherová v pondělí uvedla, že vláda zvažuje daňové kompenzace pro postižené podnikatele.</p>
      <p>Ve středu chce vláda představit podrobný plán důchodové reformy.</p>
    </article>
  </body>
</html>