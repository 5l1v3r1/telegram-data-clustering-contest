<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792953/%D8%AF%D9%84%D9%87%D8%B1%D9%87-%D8%AF%D8%B1-%D9%82%D8%AA%D9%84-%D8%AF%D8%B1-%D9%85%D9%88%D9%82%D8%B9%DB%8C%D8%AA-%DB%B3%DB%B5-%D8%AF%D8%B1%D8%AC%D9%87-%D8%B4%D9%85%D8%A7%D9%84%DB%8C-%D9%82%D8%A7%D8%AA%D9%84-%D8%B3%D8%B1%DB%8C%D8%A7%D9%84%DB%8C-%D8%A8%D9%87-%D8%B5%D8%AD%D9%86%D9%87-%D8%A2%D9%85%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:24:26+00:00"/>
    <meta property="og:title" content="امین میری به مهر گفت: دلهره در «قتل در موقعیت ۳۵ درجه شمالی»/ قاتل سریالی به صحنه آمد"/>
    <meta property="og:description" content="کارگردان نمایش «قتل در موقعیت ۳۵ درجه شمالی» اظهار کرد که با استفاده از ژانر دلهره در این اثر نمایشی به معضلات اجتماعی در جامعه پرداخته است."/>
  </head>
  <body>
    <article>
      <h1>امین میری به مهر گفت: دلهره در «قتل در موقعیت ۳۵ درجه شمالی»/ قاتل سریالی به صحنه آمد</h1>
      <address><time datetime="2019-12-09T10:24:26+00:00">09 Dec 2019, 10:24</time> by <a rel="author" href="https://www.mehrnews.com/archive?jr=205" target="_blank">فریبرز دارایی</a></address>
      <p>امین میری کارگردان نمایش «قتل در موقعیت ۳۵ درجه شمالی» که این روزها در پردیس تئاتر شهرزاد روی صحنه است، درباره روند تولید و اجرای این اثر نمایشی به <a href="https://www.mehrnews.com/">خبرنگار مهر</a> گفت: سال ۹۵ و همزمان با تولید نمایش «شلتر» که تئاتری مستند بود و به موضوع زنان کارتن خواب می‌پرداخت، رمان «در خیابانی که تو در آن زندگی می کنی» اثر ماری هیگینز کلارک را خواندم و همان موقع قصه و رمان برایم جذاب بود و دیدم که چقدر قابلیت نمایشی شدن دارد. تصمیم گرفتم بعد از نمایش «شلتر»، این نمایش را روی صحنه ببرم و کار بعدی ام حتما این نمایش باشد.</p>
      <p>وی درباره روند تولید آثاری که کارگردانی و اجرا کرده است، توضیح داد: اصولا چند سال طول می کشد تا ایده ای را روی صحنه ببرم چون مدام به آن فکر می کنم. زمانی هم که به فکر اجرا کردن نمایش «شلتر» افتادم نمایش «احساس آبی مرگ» را روی صحنه داشتم. سال ۹۵ رمان «در خیابانی که تو در آن زندگی می کنی» ذهن من را درگیر خودش کرد و در آن سال «شلتر» هم اجرا و مورد استقبال قرار گرفت. بعد از تمام شدن «شلتر» تصمیم گرفتم این رمان را تبدیل به نمایشنامه کنم، البته من نویسنده نیستم و از این رو به دنبال نویسنده ای بودم که این کار را انجام دهد.</p>
      <p>میری ادامه داد: خرداد و تیر ۹۷ بود که با شهاب مهربان ملاقات کردیم و طرح و ایده را به او ارائه دادم و خواستم که قصه در فضای ایران باشد. در نمایشنامه «قتل در موقعیت ۳۵ درجه شمالی» فقط قصه یک خطی از رمان گرفته شده و تغییراتی نسبت به رمان در نمایشنامه ایجاد شده است.</p>
      <p>کارگردان نمایش های «احساس آبی مرگ» و «شلتر» درباره ویژگی های رمان «در خیابانی که تو در آن زندگی می کنی»، اظهار کرد: موضوع قتل های سریالی به فاصله ۱۰۰ سال ویژگی جذاب رمان برای من بود ولی چون برایم دغدغه های اجتماعی مطرح بود، دیدم در این درام جنایی می توانم از دغدغه های اجتماعی صحبت کنم. وقتی شهاب مهربان شروع به نوشتن کرد، علی ساعدی نیز به شهاب اضافه شد. سعید حنایی قاتل سریالی از مواردی بود که مدنظر داشتم و خواستم رگه هایی از مستند نیز در این نمایش وجود داشته باشد تا از کارهای قبلی ام دور نباشد.</p>
      <p>وی درباره اینکه تجربه جدید خود تا چه حد در راستای کارهای قبلی اش است، یادآور شد: دوست دارم ژانرهای مختلف را کار کنم و در «قتل در موقعیت ۳۵ درجه شمالی» تجربه جدیدی داشتم.</p>
      <p>میری درباره مدت زمان تمرین نمایش «قتل در موقعیت ۳۵ درجه شمالی»، گفت: سال گذشته قصد اجرای نمایش را داشتم و مدتی هم تمرین کردیم ولی احساس کردم اگر کار را آن موقع روی صحنه ببرم، پخته نیست. در تئاتر شهر قصد اجرای نمایش را داشتم که بعد از چند ماه به من گفته شد در اولویت اجرا قرار ندارم. تمرین ها را متوقف کردم و به دنبال سالن بودم که امکان اجرای نمایش در پردیس تئاتر شهرزاد میسر شد. تمرین ها را از مرداد شروع کردیم و در مجموع ۱۰۰ جلسه تمرین داشتیم.</p>
      <p>این کارگردان تئاتر درباره حضور فریدون شهبازیان به عنوان آهنگساز «قتل در موقعیت ۳۵ درجه شمالی»، افزود: سال گذشته با آقای شهبازیان صحبت کردم و ایشان متن را خواندند. با اینکه من را نمی شناختند ولی بسیار بزرگوارانه برخورد کرده و با گروه همکاری کردند.</p>
      <p>وی درباره ویژگی های مدنظر خود در این اثر نمایشی، اظهار کرد: ویژگی «قتل در موقعیت ۳۵ درجه شمالی» برای من این است که بخش اعظمی از نکاتی که در ذهنم بود در این نمایش اتفاق افتاده است. این اثر در ژانر دلهره اجرا می شود و تلاش کردیم که نگاه جامعه شناسانه و روانشناسانه به قاتلان سریالی داشته باشیم و در یک قصه منسجم پرکشش این اتفاق بیفتد. سال ها بود که فکر تولید نمایشی با فضای دلهره داشتم.</p>
      <p>میری یادآور شد: «قتل در موقعیت ۳۵ درجه شمالی» تفاوت های اجرایی نسبت به نمایش های «شلتر» و «احساس آبی مرگ» دارد ولی به لحاظ محتوایی از هم دور نیستند. اینجا یک قصه منسجم داریم ولی در آن نمایش ها قصه های کوچکی بود که یک محتوا را بیان می کرد.</p>
      <p>کارگردان «قتل در موقعیت ۳۵ درجه شمالی» اظهار امیدواری کرد که مخاطب این نمایش را دوست داشته باشد و زحمت افرادی که با جان و دل در این نمایش کار کرده اند، دیده شود.</p>
      <p>وی در پایان سخنان خود تأکید کرد: این نمایش برای متخصصان جامعه شناس و روانشناس تحلیل فراروانشناختی و جامعه شناسانه ارائه می دهد. من معلم نیستم که بخواهم راهکاری ارائه بدهم بلکه تلاش می کنم مخاطب و جامعه ای را که در آن زندگی می کنم نسبت به مسأله ای که در جامعه وجود دارد و مهم است حساس کنم. تئاتر آگاهی دهنده است تا آموزش دهنده.</p>
      <p>«قتل در موقعیت ۳۵ درجه شمالی» با تهیه کنندگی علیرضا توسلی زاده و حضور امیر جنانی، آزاده مشعشعی، هدیه آزاده، امیررضا میر آقا، میثم غنی زاده، وحید منتظری، آرش دهقان شاد، دینا هاشمی، محمد احمدی به عنوان بازیگر، ساعت ۱۸ در پردیس تئاتر شهرزاد اجرا می شود.</p>
      <p>عکس از امیر عابدی است.</p>
    </article>
  </body>
</html>