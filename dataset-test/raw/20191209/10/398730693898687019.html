<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/svt-falls-for-josefin-nilsson-dokumentaren/"/>
    <meta property="og:site_name" content="DN.SE"/>
    <meta property="article:published_time" content="2019-12-09T10:23:38+00:00"/>
    <meta property="og:title" content="SVT fälls för dokumentär om Josefin Nilsson"/>
    <meta property="og:description" content="Granskningsnämnden har beslutat att fälla ”Älska mig för den jag är”."/>
  </head>
  <body>
    <article>
      <h1>SVT fälls för dokumentär om Josefin Nilsson</h1>
      <address><time datetime="2019-12-09T10:23:38+00:00">09 Dec 2019, 10:23</time> by <a rel="author" href="https://www.dn.se/av/kajsa-haidl/" target="_blank">Kajsa Haidl</a></address>
      <p>
        <b>Granskningsnämnden fäller SVT:s ”Älska mig för den jag är”. Nämnden anser att dokumentären strider mot bestämmelsen om respekt för privatlivet, vilket <a href="https://www.svt.se/kultur/granskningsnamndens-beslut-om-svt-s-dokumentar-om-josefin-nilsson">SVT var först med att rapportera</a>.</b>
      </p>
      <p>Samtidigt frias programmet vad gäller kraven på opartiskhet och saklighet.</p>
      <p><b>Dokumentären ”Älska mig för den jag är”</b>, som sändes i SVT i mars, handlar om artisten Josefin Nilssons liv och karriär. I filmen skildras en destruktiv relation som Nilsson hade på 90-talet. Mannens namn nämns inte i dokumentären, men det framkommer att han är dömd för att ha misshandlat henne. Mannen <a href="https://www.dn.se/kultur-noje/skadespelare-fortalsanmaler-svt-for-josefin-nilsson-dokumentar/">anmälde senare dokumentären </a>eftersom han ansåg sig ha blivit utpekad som ansvarig för Nilssons död.</p>
      <p>Granskningsnämnden gör bedömningen att programmets skildring av hur mannen behandlat Nilsson, och de konsekvenser det fick för henne, ”var av klar intrångskaraktär”. Nämnden anser även att mannen ”inte har någon framskjuten ställning i samhället” och att det heller inte finns någon annan omständighet som motiverade ett ”oavvisligt allmänt intresse”. </p>
      <p><b>Dokumentärfilmens producent</b> Anna-Carin Stenholm Pihl konstaterar att programmet frias för saklighet och opartiskhet. </p>
      <p>– Jag ser inte hur Josefins historia skulle ha berättats på något annat sätt. Josefin ville inte hämnas och ville inte att tidningarna skulle namnge utan hon ville skydda alla inblandade och anhöriga, men ändå göra rätt för sig själv och hjälpa andra. Vi tog bort alla detaljer som mannens arbetsplats, typ av skor och dialekt för att undvika identifiering, skriver Anna-Carin Stenholm Pihl i ett sms till DN efter att ha läst Granskningsnämndens beslut.</p>
      <p><b>Mannens advokat Sargon de Basso</b> tycker att fällningen av dokumentären för intrång i privatlivet är ”följdriktig”, men har invändningar mot bedömningen i frågan om opartiskhet:</p>
      <p>– Jag tycker att Granskningsnämnden har varit väldigt generösa mot SVT genom att fria dem i frågan om opartiskhet i en dokumentär där mannen över huvud taget inte ens får komma till tals. I ett avseende har Granskningsnämnden hamnat rätt och i ett annat avseende hamnat väldigt olyckligt, säger Sargon de Basso till DN. </p>
      <p>Sargon de Basso har <a href="https://www.dn.se/kultur-noje/skadespelare-fortalsanmaler-svt-for-josefin-nilsson-dokumentar/">tidigare sagt till DN</a> att tittarna ”successivt får pusselbitar” som lyfter fram mannen och gör att ”det inte krävs ett utpekande med namn och bild för att tittaren ska förstå vem som avses i dokumentären”.</p>
      <p>Gällande den frågan konstaterar nämnden att programmet inte lämnade ”explicita uppgifter som typiskt sett kan bidra till att en identitet röjs”. Man anser dock att mannen var ”identifierbar för en vid krets av personer som redan kände till förhållandet”.</p>
      <p><b>Anna-Carin Stenholm Pihl ifrågasätter </b>att en vid krets i Sverige skulle känna till identiteten på mannen i dokumentären: </p>
      <p>– Den vida krets som sägs känna till detta är svårdefinierad. Vid krets runt Stureplan? Många jag har pratat med ute i landet hade ingen aning om detta eller mannens identitet. Vad människor letar upp på Flashback eller vad som skrivs i sociala medier kan inte vi/jag ta ansvar för, skriver Anna-Carin Stenholm Pihl.</p>
      <p><b>Martin Vårdstedt, ansvarig</b> utgivare för dokumentären på SVT, säger i en skriftlig kommentar till TT:</p>
      <p>”Vi frias på två av tre punkter, filmen fälls inte för kravet på opartiskhet eller saklighet, utan för bristande respekt för privatlivet. Det är förstås någonting vi tar till oss, men det förvånar mig ändå. Nämnden anser att mannen är identifierbar i en vid krets genom deras förhållande på 90-talet. Vi gjorde en annan bedömning. Den vidare krets man syftar på fanns inte enligt vår bedömning, förrän filmen fick sitt enorma genomslag i sociala medier. Nu får vi förstås fundera på hur man ska kunna berätta den här typen av angelägna historier framöver.”</p>
      <p>Mannen har tidigare anmält dokumentären till Justitiekanslern för förtal. JK <a href="https://www.dn.se/kultur-noje/jk-utreder-inte-fortalsanklagelser-mot-josefin-nilsson-dokumentar/">valde att lägga ner ärendet</a> eftersom det inte finns någon grund för att inleda förundersökning.</p>
      <p>
        <b>Läs mer:</b>
      </p>
      <p><a href="https://www.dn.se/kultur-noje/advokaten-om-josefin-nilsson-dokumentaren-svt-har-brustit-i-sitt-publicistiska-ansvar/">Advokaten: ”SVT har brustit i sitt publicistiska ansvar”</a> </p>
      <p>
        <a href="https://www.dn.se/kultur-noje/skadespelare-anmaler-svt-efter-josefin-nilsson-dokumentar/">Skådespelare anmäler SVT efter Josefin Nilsson-dokumentär</a>
      </p>
    </article>
  </body>
</html>