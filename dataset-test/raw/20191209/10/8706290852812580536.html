<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/689144/orkizetai-simera-o-neos-yfypourgos-exoterikon-konstantinos-vlasis"/>
    <meta property="og:site_name" content="enikos.gr"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="Ορκίζεται σήμερα ο νέος υφυπουργός Εξωτερικών Κωνσταντίνος Βλάσης"/>
    <meta property="og:description" content="Ενώπιον του Προέδρου της Δημοκρατίας Προκόπη Παυλόπουλου και παρουσία του Πρωθυπουργού..."/>
  </head>
  <body>
    <article>
      <h1>Ορκίζεται σήμερα ο νέος υφυπουργός Εξωτερικών Κωνσταντίνος Βλάσης</h1>
      <address>
        <time datetime="2019-12-09T10:10:00+00:00">09 Dec 2019, 10:10</time>
      </address>
      <p>Ενώπιον του Προέδρου της Δημοκρατίας Προκόπη Παυλόπουλου και παρουσία του Πρωθυπουργού Κυριάκου Μητσοτάκη ορκίζεται σήμερα το μεσημέρι ο νέος υφυπουργός Εξωτερικών<a href="http://www.enikos.gr/politics/688914/neos-yfypourgos-exoterikon-o-kostas-vlasis-tora"> Κωνσταντίνος Βλάσης.</a></p>
      <p>Η ορκωμοσία του κ. Βλάση θα πραγματοποιηθεί στις 13:30. Ο κ. Βλάσης παίρνει τη θέση του Αντώνη Διαματάρη, ο οποίος παραιτήθηκε μετά το σάλο που προκλήθηκε για το πτυχίο του.</p>
      <p>Σύμφωνα με κυβερνητικές πηγές, ο κ. Μητσοτάκης εκτιμά ιδιαιτέρως τις ικανότητες του κ. Βλάση, που παρά το νεαρό της ηλικίας του – είναι 44 ετών – έχει καταφέρει να διαγράψει μια αξιοσημείωτη πορεία τόσο στον ακαδημαϊκό όσο και στον πολιτικό στίβο.</p>
      <p>Ο Κώστας Βλάσης είναι χειρουργός-ορθοπεδικός, απόφοιτος της Ιατρικής Σχολής του Πανεπιστημίου Αθηνών, από όπου πήρε και το Διδακτορικό του το 2005. Εν συνεχεία πέρασε με επιτυχία από τις ακαδημαϊκές βαθμίδες του Λέκτορα και του Επίκουρου Καθηγητή, ενώ από το 2016 είναι Αναπληρωτής Σχολής της Ιατρικής Σχολής της Αθήνας.</p>
      <p>Σημαντικό ρόλο στην επιλογή του Πρωθυπουργού έπαιξε η εκλογική επιτυχία του κ. Βλάση στις δύο εκλογικές αναμετρήσεις του 2015, αλλά και η ευρεία του εκλογική νίκη στην Αρκαδία στις εκλογές του Ιουλίου. Επιπλέον, κατά κοινή ομολογία ο Αρκάς Βουλευτής είχε μεγάλο μερίδιο συμμετοχής στη νίκη της ΝΔ και του Παναγιώτη Νίκα στην Περιφέρεια Πελοποννήσου, καθώς ανέλαβε προσωπικά την οργάνωση του εκλογικού αγώνα του υποψήφιου Περιφερειάρχη κερδίζοντας μια πολύ δύσκολη μάχη και μια Περιφέρεια που πολλοί στην παράταξη θεωρούσαν χαμένη υπόθεση.</p>
      <p>Κατά τη διάρκεια της κοινοβουλευτικής του θητείας ο κ. Βλάσης διετέλεσε Γραμματέας της Κοινοβουλευτικής ομάδας της ΝΔ, ενώ υπήρξε εισηγητής σε σημαντικά νομοσχέδια. Αυτό που πολύ δεν γνωρίζουν αλλά υπήρξε καταλυτικός παράγοντας στην επιλογή του Κυριάκου Μητσοτάκη είναι ότι ο Αρκάς βουλευτής έχει αναπτύξει έναν ισχυρό δεσμό με τους Έλληνες ομογενείς και κυρίως αυτούς των Ηνωμένων Πολιτειών, καθώς από τα πρώτα χρόνια που πολιτευόταν πραγματοποιούσε συστηματικές επισκέψεις σε αρκετές Πολιτείες δείχνοντας ιδιαίτερο ενδιαφέρον για τον απόδημο Ελληνισμό. Υπήρξε θερμός υποστηρικτής της ψήφου των αποδήμων και συμμετείχε ενεργά στην προώθησή της μέσω της στενής συνεργασίας του με την κοινότητα των αποδήμων Αρκάδων, που αποτελούν ίσως το μεγαλύτερο όγκο των συμπατριωτών μας σε ΗΠΑ, Αυστραλία και Καναδά.</p>
      <related>
        <h4>σχετικά άρθρα</h4>
        <a href="http://www.enikos.gr/politics/688914/neos-yfypourgos-exoterikon-o-kostas-vlasis-tora%0A%20%20%20%20%0A"/>
        <a href="http://www.enikos.gr/politics/689041/voridis-profanos-apaiteitai-enischysi-ton-amyntikon-mas-dynatotit%0A%20%20%20%20%0A"/>
        <a href="http://www.enikos.gr/politics/689091/syriza-o-k-chrysochodis-yperaspizetai-tis-agriotites-ton-dynameon%0A%20%20%20%20%0A"/>
        <a href="http://www.enikos.gr/politics/689081/syncharitiria-avgenaki-se-vazaio-ntountounaki-kai-korakaki%0A%20%20%20%20%0A"/>
        <a href="http://www.enikos.gr/politics/689034/kinal-pafsipono-vracheias-diarkeias-i-paratasi-prostasias-tis-pro%0A%20%20%20%20%0A"/>
        <a href="http://www.enikos.gr/politics/689076/gerovasili-afto-ennoousan-kapoioi-syndikalistes-tis-astynomias-ot%0A%20%20%20%20%0A"/>
        <a href="http://www.enikos.gr/politics/689052/pavlopoulos-tha-agonisthoume-gia-na-anagnoristhei-diethnos-i-geno%0A%20%20%20%20%0A"/>
        <a href="http://www.enikos.gr/politics/689049/i-anakoinosi-apantisi-tou-ypourgeiou-prostasias-tou-politi-ston-s%0A%20%20%20%20%0A"/>
        <a href="http://www.enikos.gr/politics/689023/vouleftes-piso-apo-to-timoni-ilektrikon-aftokiniton%0A%20%20%20%20%0A"/>
      </related>
    </article>
  </body>
</html>