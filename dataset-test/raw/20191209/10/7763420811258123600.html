<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/economics/585008"/>
    <meta property="og:site_name" content="Spring News"/>
    <meta property="article:published_time" content="2019-12-09T10:12:30+00:00"/>
    <meta property="og:title" content="“ศักดิ์สยาม” จัดเต็มขีดเส้นตาย 1 เดือน ออกกฎฯ เพิ่มความเร็วถนน 4 เลน รถวิ่ง 120 กม./ชม."/>
    <meta property="og:description" content="รมว.คมนาคม ประชุมคณะกรรมการแปรนโยบายเร่งด่วนของกระทรวงคมนาคมไปสู่การปฏิบัติ สั่งการหน่วยงานที่เกี่ยวข้องกำหนดแผนปฏิบัติการให้ชัดเจนภายใน 1 เดือน ทั้งความเร็วถนน 4 เลน รถวิ่ง 120 กม./ชม. พร้อมสรุปห้าม 10 ล้อวิ่งเข้ากทม."/>
  </head>
  <body>
    <article>
      <h1>“ศักดิ์สยาม” จัดเต็มขีดเส้นตาย 1 เดือน ออกกฎฯ เพิ่มความเร็วถนน 4 เลน รถวิ่ง 120 กม./ชม.</h1>
      <h2>รมว.คมนาคม ประชุมคณะกรรมการแปรนโยบายเร่งด่วนของกระทรวงคมนาคมไปสู่การปฏิบัติ สั่งการหน่วยงานที่เกี่ยวข้องกำหนดแผนปฏิบัติการให้ชัดเจนภายใน 1 เดือน ทั้งความเร็วถนน 4 เลน รถวิ่ง 120 กม./ชม. พร้อมสรุปห้าม 10 ล้อวิ่งเข้ากทม.</h2>
      <address>
        <time datetime="2019-12-09T10:12:30+00:00">09 Dec 2019, 10:12</time>
      </address>
      <p>นาย<b>ศักดิ์สยาม ชิดชอบ</b> รัฐมนตรีว่าการกระทรวงคมนาคม เป็นประธานการประชุม<b>คณะกรรมการแปรนโยบายเร่งด่วน</b>ของกระทรวงคมนาคมไปสู่การปฏิบัติ โดยที่ประชุมมีมติเห็นชอบให้<b>ปรับแก้กฎกระทรวงในการกำหนดอัตราความเร็วสูงสุดของรถยนต์ตามพระราชบัญญัติจราจรทางบก พ.ศ. 2522 และพระราชบัญญัติทางหลวง พ.ศ. 2535</b> ให้สอดคล้องกัน โดยใช้ประเภทของถนนเป็นเกณฑ์</p>
      <p>
        <b>
          <i>เช่น ถนนที่มีช่องจราจรตั้งแต่ 4 ช่องจราจรขึ้นไป ซึ่งมีการแบ่งทิศทางการจราจรแยกออกจากกันและมีเกาะกลางหรือกำแพงกั้นเป็นความเร็วสูงสุดไม่เกิน 120 กิโลเมตร/ชั่วโมง ทั้งนี้ ควรกำหนดอัตราความเร็วต่ำสุดที่อนุญาตให้ใช้ในช่องจราจรขวาสุด รวมทั้งกำหนดบทลงโทษผู้ขับขี่ที่ใช้ช่องจราจรขวาสุดที่ใช้ความเร็วต่ำกว่า 80 กิโลเมตร/ชั่วโมง เป็นต้น</i>
        </b>
      </p>
      <figure>
        <img src="https://spcdn.springnews.co.th/wp-content/uploads/2019/12/43968-1024x683.jpg"/>
      </figure>
      <p>ทั้งนี้ สำนักงานตำรวจแห่งชาติ ได้เชิญหน่วยงานที่เกี่ยวข้องมาประชุมร่วมกัน เพื่อแก้ไขการใช้กฎหมายความเร็วให้สอดคล้องกันทั้ง 2 ฉบับ <b>ขณะนี้อยู่ระหว่างรอหน่วยงานให้ความเห็นชอบต่อร่างกฎกระทรวงความเร็วก่อนเสนอ คจร. พิจารณา</b></p>
      <p>นอกจากนี้ที่ประชุมยังพิจารณานโยบาย<b>ปรับเวลาการอนุญาตให้รถยนต์บรรทุกขนาดตั้งแต่ 10 ล้อขึ้นไป เข้าเขตกรุงเทพฯ และปริมณฑลได้ตั้งแต่เวลา 24.00 – 04.00 น.</b> ด้วยสหพันธ์การขนส่งทางบกแห่งประเทศไทยได้มีหนังสือถึงกระทรวงคมนาคม เรื่อง ขอให้ทบทวนหรือชะลอนโยบายห้ามรถบรรทุกวิ่งเข้ากรุงเทพฯ และปริมณฑลบางเวลา</p>
      <p>โดยเสนอว่า <b>ปัญหาการจราจรของกรุงเทพฯ</b> มีสาเหตุมาจากหลายปัจจัยและรถบรรทุกเป็นเพียงส่วนหนึ่งเท่านั้น เนื่องจากในแต่ละวันมีรถบรรทุกวิ่งเข้า – ออกพื้นที่กรุงเทพฯ เฉพาะช่วงเวลาเพียงวันละ 12 ชั่วโมงเท่านั้น ดังนั้น การขยายระยะเวลาห้ามรถบรรทุกเข้าเมืองเป็นการแก้ไขปัญหาที่ปลายเหตุแต่จะมีผลกระทบต่อระบบโลจิสติกส์และระบบเศรษฐกิจในวงกว้าง การขนส่งจะต้องเชื่อมต่อกันทุกระบบจะเกิดปัญหาลูกโซ่ ปัญหาขาดแคลนแรงงาน ผลกระทบต่อการพักผ่อนเวลากลางคืนของชาวกรุงเทพฯ โดยมีข้อเสนอแนะดังนี้</p>
      <figure>
        <img src="https://spcdn.springnews.co.th/wp-content/uploads/2019/12/DSC9182-1024x683.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/12/DSC9180-1024x683.jpg"/>
      </figure>
      <p>
        <b>– ทบทวนหรือชะลอนโยบายอนุญาตให้รถบรรทุกตั้งแต่ 10 ล้อ วิ่งในเขตกรุงเทพฯ และปริมณฑล ช่วงเวลา 24.00 – 04.00 น. </b>
        <br/>
        <b>– ควรมีการประชุมกับเอกชนผู้เกี่ยวข้องให้รอบด้านเพื่อความรอบคอบ</b>
        <br/>
        <b>– ให้ สนข. ร่วมกับสถาบันการศึกษาทำการศึกษารายละเอียดผลกระทบด้านโลจิสติกส์ให้รอบคอบ</b>
        <br/>
        <b>– เลื่อนเวลาทำงานและเลิกงานของราชการและรัฐวิสาหกิจให้เลื่อมกัน เพื่อกระจายปริมาณรถยนต์และลดความแออัดบนถนน</b>
        <br/>
        <b>– ย้ายโรงงานอุตสาหกรรมและนิคมอุตสาหกรรมออกนอกพื้นที่เมือง</b>
        <br/>
        <b>– ยกเลิกการใช้ประโยชน์ท่าเรือกรุงเทพ และผลักดันการพัฒนาท่าเรือบก (DRY PORT)</b>
        <br/>
        <b>– สร้างจุดพักรถบรรทุก สถานีขนส่งสินค้ารถบรรทุก เพื่อพักสินค้าและเปลี่ยนถ่ายสินค้ารถใหญ่ไปใช้รถเล็ก</b>
      </p>
      <p>ทั้งนี้ หน่วยงานที่เกี่ยวข้องต้องรับข้อเรียกร้องดังกล่าวไปพิจารณา โดย<i><b>กำหนดแผนปฏิบัติการ (Action Plan) ให้ชัดเจนภายใน 1 เดือน ซึ่งมาตรการทั้งหมดต้องตอบโจทย์เรื่องการจราจร ต้นทุนการก่อสร้าง และให้พิจารณาข้อกฎหมายของ กทม. ประกอบด้วย โดยคำนึงถึงประโยชน์ต่อประชาชนเป็นหลัก และผลกระทบต่อภาคเอกชนโดยให้พิจารณากำหนดมาตรการเยียวยาต่อไป</b></i></p>
    </article>
  </body>
</html>