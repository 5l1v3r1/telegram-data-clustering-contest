<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813375/%D8%AE%D8%A7%D9%86%D9%88%D8%A7%D8%AF%D9%87-%D9%85%D9%88%D8%B3%DB%8C%D9%82%DB%8C-%DA%A9%D9%84%D8%A7%D8%B3%DB%8C%DA%A9-%D8%A7%D8%B2-%D9%87%D9%85-%D8%AD%D9%85%D8%A7%DB%8C%D8%AA-%D9%86%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:22:20+00:00"/>
    <meta property="og:title" content="خانواده موسیقی کلاسیک از هم حمایت نمی‌کنند"/>
    <meta property="og:description" content="رهبر ارکستر نیلپر می‌گوید که خانواده موسیقی کلاسیک از هم حمایت نمی‌کنند و تا زمانی که این حمایت صورت نگیرد، نمی‌توان از مخاطب یا دولت انتظار حمایت داشت‌."/>
  </head>
  <body>
    <article>
      <h6 class="kicker">نوید گوهری ـ رهبر ارکستر «نیلپر»:</h6>
      <h1>خانواده موسیقی کلاسیک از هم حمایت نمی‌کنند</h1>
      <address><time datetime="2019-12-09T10:22:20+00:00">09 Dec 2019, 10:22</time> by <a rel="author">نگار ذکایی</a></address>
      <p>رهبر ارکستر نیلپر می‌گوید که خانواده موسیقی کلاسیک از هم حمایت نمی‌کنند و تا زمانی که این حمایت صورت نگیرد، نمی‌توان از مخاطب یا دولت انتظار حمایت داشت‌.</p>
      <p>به گزارش ایسنا، نشست خبری ارکستر نیلپر با حضور احسان تارخ (مدیر ارکستر) و نوید گوهری (رهبر ارکستر) دوشنبه (۱۸ آذر ماه) در تالار وحدت برگزار شد.</p>
      <p>در ابتدای این نشست تارخ گفت: قرار است به مناسبت پانزدهمین سالگرد ارکستر برنامه‌هایی را داشته باشیم. سه شب در روزهای ۱۸، ۲۴ و دوشنبه (۲۵ آذر ماه) ساعت ۸ شب در تالار رودکی به روی صحنه خواهیم رفت. جمعه ساعت ۱۲:۳۰ ظهر نیز برای اولین بار برای عموم تمرین ارکستر گذاشته‌ایم. قرار بود این برنامه ساعت ۱۰ و ۳۰ دقیقه باشد که به دلیل تداخل با اذان تغییر کرد. ارکستر از سال ۸۳ آغاز به کار کرد و در این سال‌ها توانسته است قدم‌های محکمی را بردارد.</p>
      <p>او ادامه داد: اجرای این پروژه برای ما هزینه‌هایی داشت و با همدلی اعضای ارکستر توانستیم آن را به انجام برسانیم. اگر بخواهیم در یک سالن بزرگ اجرا کنیم باید اسپانسر داشته باشیم که اسپانسر نیز در شرایطی می‌آید که یا به هنر علاقه داشته باشد یا بداند هزینه او بازمی‌گردد؛ به همین دلیل مجبور شدیم در رودکی اجرا کنیم که آکوستیک خوبی دارد و می‌توانیم از پس هزینه‌های آن برآییم. البته رودکی سالن تمرین است تا ارکستر بتواند به خوبی صدای خود را حین تمرین بشنود. اگر هر سه شب بلیط‌های ما کامل فروخته شود هزینه‌های ما تکمیل نخواهد شد که سولد اوت نیز نمی‌شود. زمانی که اسم حمایت می‌آید نگاهمان مالی است گرچه که حمایت نباید حتما مالی باشد.</p>
      <p>در ادامه نوید گوهری اظهار کرد: روی پوسترهای ارکستر از آثار تام هگن یکی از سرشناس‌ترین عکاس‌های دنیا با اجازه رسمی خودش استفاده کرده‌ایم. همیشه ارکسترهای خصوصی از حمایت حرف می‌زنند ولی آیا خودشان از دیگر اعضای خانواده موسیقی کلاسیک حمایت می‌کنند؟ افرادی که از حمایت صحبت می‌کنند بحثشان در تعداد مخاطب است. ما در ارکسترها کار هم را دنبال نمی‌کنیم و به تماشای اجرای هم نمی‌نشینیم و انتظار حمایت از دیگران را هم داریم. گرچه که من همیشه این کار را می‌کنم و بلیط اجرای ارکسترهای مختلف را می‌خرم. موسیقی کار اصلی ما نیست و برای ما یک بهانه است.</p>
      <p>او در ادامه درباره نحوه برنامه‌ریزی برای این پروژه گفت: پروژه ۱۵ سالگی با طرح سوال‌های زیادی درباره هنر، عملکرد آن و ... ایجاد شد. در پروژه اول با مفهوم زمان سر و کار داریم. در بخش دوم قطعاتی زده می‌شود که با مفاهیم اقلیم و طبیعت سر و کار دارد. اجرای آخر نیز با مفهوم تراژدی‌هاست و آثار از آهنگسازانی اجرا می‌شود که در برهه‌های مختلف تحت تاثیر تراژیک قرار گرفتند.</p>
      <p>گوهری بیان کرد که اجرای امشب آنها ۷۵ نفر مخاطب دارد و سولد اوت نشده است و او نیز بابت اجرای موسیقی برای این افراد خوشحال است؛ چراکه موسیقی او تجاری نیست و به دنبال مسایل مالی هم نیست.</p>
      <p>او اضافه کرد: اینکه نشست‌های ما خلوت است مشکلی ندارد و اگر شلوغ باشد باید تعجب کرد و به این فکر کرد که هنر ما در حال تبدیل شدن به یک کالا است. کار ارکستری در کشور ما یک روش معمول و اصول خاص را دنبال می‌کند ولی هیچ کس به این فکر نمی‌کند که مثلا به موومان‌های یک قطعه دست ببرد. دوستان من که در خانواده بزرگ موسیقی کلاسیک کار می‌کنند زحمت می‌کشند ولی به غیر از قطعاتی که به صورت کارخانه‌ای برای یک کنسرت آماده می‌کنند، کار دیگری انجام نمی‌دهند و همدلی خاصی ندارند. نوازندگان آنها از صبح تا شب در جاهای مختلفی کار می‌کنند و خسته می‌شوند. این افراد چگونه از موسیقی کلاسیک حمایت می‌کنند؟ من نه از مخاطب انتظار حمایت دارم نه از رسانه و نه دولت؛ چون در خانواده موسیقی کلاسیک هستم و پیش از هر چیزی از خانواده خود انتظار حمایت دارم. چطور می‌توانم از رسانه یا دولت انتظار حمایت داشته باشم وقتی از خانواده خودم حمایتی نمی‌بینم؟ من، موسیقی کالاشده اجرا نمی‌کنم که بخواهم انتظار داشته باشم مردم کوچه خیابان به تماشای کار من بیایند. همه انتظار حمایت دارند ولی هیچ شبکه‌ای با هم تشکیل نمی‌دهد و مستقل کار می‌کنند.</p>
      <p>گوهری با بیان اینکه ارکستر نیلپر تقریبا هر هفته تمرین دارد و دارای اعضای ثابتی است، گفت: ما در ارکستر نیلپر یک خانواده هستیم و سعی می‌کنیم این فرهنگ را جا بیاندازیم. ما هم مشکل و هزینه‌هایی داریم. باتوجه به شرایط اخیر با هم صحبت کردیم که آیا پروژه را انجام دهیم و دیدیم که این کار در این شرایط اعتراضی است و به همین دلیل آن را انجام می‌دهیم. در شرایط حاضر تنها در دو حالت اجرای هم را می‌بینیم. یک اینکه بخواهیم قضاوت کنیم یا اینکه رفاقتی برویم. مگر می‌شود به عنوان یک فعال موسیقی کار آهنگسازان معاصر را نبینیم؟ این جزوی از کار ماست. نباید تک بعدی باشیم و باید حتی به دیگر حوزه‌های هنر نیز سر بزنیم.<br/>او گفت که به دنبال منفعت مالی نبوده وگرنه در این حوزه فعالیت نمی‌کرد. پس اگر کسی باشد که توان پرداخت هزینه بلیط را نداشته باشد آنها حاضرند به دلیل علاقه او به موسیقی کلاسیک بلیط را با تخفیف یا رایگان در اختیارش قرار دهند.</p>
      <p>در پایان از او سوال شد که ارکستر نیلپر تا چه حد با دانشجویان در ارتباط است؟ گوهری توضیح داد: خیلی از نوازندگان ارکستر در حوزه موسیقی در حال تحصیل هستند. معمولا در ارکستر نوازندگان جوان را جذب می‌کنیم و وقتی در حال تحصیل هستند در ارکستر کار می‌کنند. من معتقدم تحصیلات آکادمیک خوب است ولی بیشتر از آن دانش و تجربه عملی مهم است. من با استاندارد سازی مشکل دارم و اگر بخواهم نوازنده جذب کنم علاوه بر تحصیلات آکادمیک، نگاهش به هنر برایم مهم است.</p>
      <p>انتهای پیام</p>
    </article>
  </body>
</html>