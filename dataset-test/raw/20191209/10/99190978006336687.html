<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publico.es/public/l-activisme-veinal-fa-salt-endavant-i-aposta-pel-decreixement-turistic-despres-l-evolucio-decebedora-l-ajuntament.html"/>
    <meta property="og:site_name" content="www.publico.es"/>
    <meta property="article:published_time" content="2019-12-09T10:43:02+00:00"/>
    <meta property="og:title" content="L'activisme veïnal fa un salt endavant i aposta pel&quot;decreixement turístic&quot; després l'evolució &quot;decebedora&quot; de l'Ajuntament"/>
    <meta property="og:description" content="L'Assemblea de Barris per un Turisme Sostenible muta en l'Associació de Barris pel Decreixement Turístic. Assenyala que el consistori ha passat de fer &quot;polítiques valentes&quot; a &quot;mesures pal·liatives&quot; i denuncia que actualment aposta per un model més propi del PSC."/>
  </head>
  <body>
    <article>
      <h1>L'activisme veïnal fa un salt endavant i aposta pel"decreixement turístic" després l'evolució "decebedora" de l'Ajuntament</h1>
      <h2>L'Assemblea de Barris per un Turisme Sostenible muta en l'Associació de Barris pel Decreixement Turístic. Assenyala que el consistori ha passat de fer "polítiques valentes" a "mesures pal·liatives" i denuncia que actualment aposta per un model més propi del PSC.</h2>
      <address><time datetime="2019-12-09T10:43:02+00:00">09 Dec 2019, 10:43</time> by <a rel="author" href="https://twitter.com/mrubiogarcia" target="_blank">maria rubio</a></address>
      <p>L'Assemblea de Barris per un Turisme Sostenible muda de pell per posar al centre de les demandes el <b>decreixement turístic</b> de Barcelona i Catalunya. I ho fa en considerar que l'actuació del Govern municipal, encapçalat per Barcelona en Comú, ha estat<b> "decebedor"</b> en l'àmbit del model turístic. Segons el portaveu de la rebatejada Assemblea de Barris pel Decreixement Turístic (ABDT), <b>Dani Pardo</b>, el "Govern del canvi" ha renunciat a les ambicions principals per revertir una economia basada en el turisme sota l'etiqueta del "creixement 0", un terme buit per a l'activista.<br/><br/>"Si haguéssim de dibuixar la trajectòria de les polítiques de l'Ajuntament, diria que marcarien clarament <b>un declivi</b>". Per a Pardo, el 2015 el consistori va encetar la legislatura amb "gran ambició", com ara com la moratòria i posterior pla d’allotjaments turístics (PEUAT) -un pla, però, que es considerava insuficient en aquell moment-. A aquesta etapa la va seguir un període de "polítiques pal·liatives" que, consideren, renunciaven a anar a l'arrel del problema per arribar ara a posicions que "recorden molt a polítiques socialistes". En <a href="https://assembleabarris.wordpress.com/2019/12/03/comunicat-assemblea-de-barris-pel-decreixement-turistic-de-labts-a-labdt/">un comunicat</a>, l'ABDT creu preocupant que el regidor de turisme actual, <b>Xavier Marcé (PSC)</b>, consideri que "hi ha marge" pel creixement:<b> "Encara volen escanyar-nos més</b>", resa el text.<br/><br/>A tall d'exemple de l'actual aposta de l'Ajuntament, Pardo cita l'<a href="https://www.publico.es/public/projecte-l-hermitage-barcelona-plagat-d-irregularitats-segons-els-veins.html">establiment del museu Hermitage</a> en un solar al costat de l'hotel W, l'ampliació del moll de creuers, la "claudicació absoluta" per <a href="https://www.publico.es/public/economia-pujada-preu-per-instal-lar-terrassa-barcelona-indigna-els-restauradors-i-les-associacions-veins.html">regular les terrasses de bars i restaurants</a> o el pla d'estratègia de màrqueting turístic de la ciutat que, segons ell, vindica pel creixement turístic: "L'única novetat és el llenguatge. Però el contingut, conceptualment, té com a objectiu eixamplar la destinació turística sota criteris empresarials".<br/><br/>Com a punts calents de la ciutat, el portaveu de l'ABDT enumera algunes de les lluites que s'aixopluguen en l'entitat: els veïns organitzats contra el "monocultiu turístic" a Ciutat Vella; l'increment d'hotels al barri del Poblenou; l'ampliació de l'estació de Sants; la possible construcció de les escalinates al temple de la Sagrada Família o els enderrocs planificats als Tres Turons del Guinardó que podrien deixar 300 famílies sense casa, entre d'altres. Pardo, però, recorda que <b>cap d'aquests fronts es podrà solucionar si no es té una mirada global del problema</b>: "O reduïm de manera efectiva els fluxos de gent, les pernoctacions esporàdiques i l'activitat turística, i desturitzem l'economia de la ciutat, o no ens en sortirem".<br/><br/>Amb aquests objectius sobre la taula, l'ABDT planteja algunes mesures com un nou PEUAT que impedeixi cap nova llicència d'allotjament turístic; la reducció de vols i passatgers de creuers; l'augment de la fiscalitat sobre el turisme; una reforma laboral amb condicions i salaris dignes que limiti la precarietat o la prohibició del lloguer turístic, entre d'altres.</p>
      <h3>La petjada ecològica del turisme</h3>
      <p>A més, l'activista també assenyala la contradicció que assumeix el consistori en fer declaracions per afrontar l'emergència climàtica i, alhora, no treballar pel decreixement turístic: <b>"No es pot fer una declaració per l'emergència climàtica i seguir tocant el violí perquè continuï venint gent a la ciutat". </b>L'ABDT assenyala la petjada climàtica que tenen algunes de les infraestructures vinculades al model turístic de la ciutat, com ara el port i l'aeroport, amb possibles ampliacions pendents.<br/><br/>En aquesta línia, Pardo recorda que l'Ajuntament no és l'única administració responsable d'un model turístic que genera una "manca d'habitatge, la precarització laboral, la contaminació o la massificació de l'espai". El portaveu també assenyala la Generalitat de Catalunya, "més hermètica" que el consistori barceloní:<b> "Basa bona part de la seva política econòmica al fals miracle del turisme". </b>L'ABTD celebra les reaccions que han generat les mobilitzacions de SOS Costa Brava, ja que recentment el Departament de Territori ha aprovat <a href="https://www.publico.es/public/medi-ambient-nou-pla-urbanistic-costa-brava-rebaixa-pressio-urbanistica-i-impedira-construccio-15000-habitatges.html">impedir la construcció de 15.000 habitatges</a>, tot i que ho consideren insuficient. </p>
    </article>
  </body>
</html>