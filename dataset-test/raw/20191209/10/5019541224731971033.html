<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/politica/garante-vuole-censurare-sullimpegno-polizia-1796277.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Il Garante vuole censurare il video che esalta i poliziotti"/>
    <meta property="og:description" content="Il filmato di un corso di polizia. Il Garante dei detenuti &quot;preoccupato&quot; per &quot;l'approccio al lavoro&quot;. Salvini: &quot;Solidarietà agli agenti&quot;"/>
  </head>
  <body>
    <article>
      <h1>Il Garante vuole censurare il video che esalta i poliziotti</h1>
      <h2>Il filmato di un corso di polizia. Il Garante dei detenuti "preoccupato" per "l'approccio al lavoro". Salvini: "Solidarietà agli agenti"</h2>
      <address><time datetime="2019-12-09T10:28:00+00:00">09 Dec 2019, 10:28</time> by <a rel="author" href="http://www.ilgiornale.it/autore/giuseppe-de-lorenzo-90090.html" target="_blank">Giuseppe De Lorenzo</a></address>
      <p>Un video "combat". Le armi, i bersagli, le irruzioni e gli arresti. Da qualche giorno circola in rete il video promozionale di un corso di addestramento realizzato nel carcere di Opera e a cui hanno partecipato alcuni agenti della Polizia Penitenziaria. Un filmato tutto sommato innocuo. Ma che ad alcuni non è piaciuto.</p>
      <p>Il caso risale a qualche giorno fa. Secondo il <a href="https://www.corriere.it/video-articoli/2019/12/05/polizia-oltre-penitenziario-quel-video-promozionale-che-desta-perplessita/38eda32e-1746-11ea-bf9a-c712ae60e3d8.shtml?refresh_ce-cp"><i>Corriere</i></a>, quei pochi minuti di alza bandiera, corsa e pistole avrebbero attirato l'attenzione del Garante dei detenuti, che avrebbe scritto al Guardiasigilli <b>Alfonso Bonafede</b> per chiedere lumi sulla realizzazione del video. Mauro Palma sarebbe "preoccupato per la visione che se ne ricava della funzione degli agenti di custodia e il tipo di approccio al loro lavoro".</p>
      <figure>
        <img src="http://www.ilgiornale.it/sites/all/themes/ilgiornaledefault05/img/v4_ico_video_gallery.png"/>
      </figure>
      <p>
        <a href="http://www.ilgiornale.it/video/cronache/video-corso-polizia-penitenziaria-1796303.html">
          <b>Il video del corso della polizia penitenziaria</b>
        </a>
      </p>
      <p>A guardarlo bene, in realtà, non c'è nulla di cui preoccuparsi. Gli agenti corrono, fanno le flessioni e i piegamenti, studiano il "supporto medico in operazioni tattiche", imparano a trasportare un ferito. Poi certo sparano contro un bersaglio, usano le armi, ma in fondo sempre di poliziotti si tratta e non si capisce bene dove debba essere lo scandalo. Troppo macho? Troppo addestramento? Troppo militarista? Mistero. Forse qualcuno le guardie carcerarie se le immaginia ad aprire celle e osservare da lontano i detenuti. Ma non è così. È un mestiere difficile: aggressioni, feriti, insulti, lanci di feci urina e sangue. La domanda allora è: il problema è il video, troppo 'maschio', oppure il corso?</p>
      <p>Perché in realtà si tratta di un'esercitazione formativa autorizzata dal Provveditorato regionale dell'Amministrazione Penitenziaria della Lombardia. Si è svolta da giungo a novembre, in tre edizioni. Dunque tutto nella norma. Il corso è stato tenuto da <a href="https://www.omnia-academy.com/video-omnia-academy/">Omnia Secura Accademy</a> e si è svolto sotto la direzione del Commissario Coordinatore Amerigo Fusco, comandante di reparto a Opera. "Era ed è di carattere medico ovvero di primo soccorso - spiega Donato Capece, segretario generale del Sappe - principalmente e prevalentemente per mettere il personale nelle condizioni di poter soccorrere gli altri". Se necessario, anche i detenuti.</p>
      <p>Inevitabile la polemica politica. Per il Sappe quello del <b>Garante dei detenuti </b>è un "intervento" pretestuoso "chiaramente indirizzato contro la Polizia Penitenziaria". Tanto che il sindacato è pronto a proporre una "legge di iniziativa popolare o un referendum abrogativo per sopprimere la figura del Garante nazionale". Al loro fianco si schiera pure <b>Matteo Salvini</b>, esprimendo solidarietà agli agenti. "In un Paese normale ci si scandalizzerebbe per le aggressioni alle Forze dell’Ordine, che invece vengono attaccate di continuo - dice il leader della Lega - Un abbraccio e un ringraziamento alle donne e agli uomini della Polizia Penitenziaria: sono sotto organico e lavorano in condizioni difficili, rischiando aggressioni da parte dei carcerati più violenti".</p>
    </article>
  </body>
</html>