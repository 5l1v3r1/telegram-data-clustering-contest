<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813381/%D8%B3%D9%87%D9%85-%D8%B3%D8%A7%D8%B2%D9%85%D8%A7%D9%86-%D8%AC%D9%86%DA%AF%D9%84-%D9%87%D8%A7-%D9%88-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D8%A7%D8%B2-%D8%A8%D9%88%D8%AF%D8%AC%D9%87-%DB%B9%DB%B9-%DA%86%D9%87-%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T10:25:42+00:00"/>
    <meta property="og:title" content="سهم سازمان جنگل‌ها و محیط زیست از بودجه ۹۹ چه قدر است؟"/>
    <meta property="og:description" content="بر اساس لایحه بودجه سال ۹۹ بودجه سازمان حفاظت محیط زیست بیش از ۶۳۸ میلیارد تومان و بودجه سازمان جنگل‌ها بیش از ۲۸۳ میلیارد تومان در نظر گرفته شده است."/>
  </head>
  <body>
    <article>
      <h1>سهم سازمان جنگل‌ها و محیط زیست از بودجه ۹۹ چه قدر است؟</h1>
      <address><time datetime="2019-12-09T10:25:42+00:00">09 Dec 2019, 10:25</time> by <a rel="author">عاطفه کربلایی</a></address>
      <p>بر اساس لایحه بودجه سال ۹۹ بودجه سازمان حفاظت محیط زیست بیش از ۶۳۸ میلیارد تومان و بودجه سازمان جنگل‌ها بیش از ۲۸۳ میلیارد تومان در نظر گرفته شده است.</p>
      <p><b>به گزارش ایسنا</b> روز گذشته (۱۷ آذرماه) لایحه بودجه سال ۹۹ از سوی رئیس جمهوری تقدیم مجلس شد. بر اساس آن در حالی که سال جاری بودجه سازمان حفاظت محیط زیست ۳۹۳ میلیارد و ۷۴۸ میلیون تومان است، این بودجه برای سال آینده ۶۳۸ میلیارد و ۵۷۲ میلیون و ۵۰۰هزار تومان در نظر گرفته است که در حوزه‌هایی مانند پالایش و مدیریت آلاینده‌ها، حفاظت و بهره‌برداری پایدار زیست‌بوم‌های آبی، حفاظت، احیا و بهسازی زیست‌بوم‌های خشکی، حفاظت از مناطق تحت مدیریت و حمایت از محیط بانان، فرهنگسازی و ارتقای مشارکت‌های مردمی در بهسازی محیط زیست و ... صرف می‌شود.</p>
      <p>بودجه سازمان جنگل‌ها نیز در سال جاری ۱۸۹ میلیارد و ۸۱۹ میلیون تومان است و برای سال آینده ۲۸۳ میلیارد و ۲۳۵ میلیون و ۱۰۰هزار تومان در نظر گرفته شده است. از مصارف این بودجه می‌توان به برنامه‌های آبخیزداری و حفاظت خاک، احیا، توسعه و بهره‌برداری اصولی از جنگل‌های کشور، احیا، توسعه و بهره‌برداری اصولی از مراتع کشور، ترویج و توانمندسازی جوامع محلی و بهره‌برداران، حفاظت و حمایت از منابع طبیعی کشور و .... اشاره کرد.</p>
      <p>انتهای پیام</p>
    </article>
  </body>
</html>