<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018034/%D8%B2%D9%86%D8%A7%D9%86-%D9%88-%D9%85%D8%B1%D8%AF%D8%A7%D9%86-%D8%A7%D8%B2-%D8%A7%DB%8C%D9%86-%D9%BE%D8%B3-%D8%A7%D8%B2-%DB%8C%DA%A9-%D8%AF%D8%B1-%D9%88%D8%A7%D8%B1%D8%AF-%D8%B1%D8%B3%D8%AA%D9%88%D8%B1%D8%A7%D9%86-%D9%87%D8%A7%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T10:09:07+00:00"/>
    <meta property="og:title" content="زنان و مردان از این پس از یک در وارد رستوران‌های عربستان می‌شوند!"/>
    <meta property="og:description" content="دولت سعودی اعلام کرد که از این پس در رستوران‌ها زنان و مردان می‌توانند از یک در وارد شوند."/>
  </head>
  <body>
    <article>
      <h1>زنان و مردان از این پس از یک در وارد رستوران‌های عربستان می‌شوند!</h1>
      <address>
        <time datetime="2019-12-09T10:09:07+00:00">09 Dec 2019, 10:09</time>
      </address>
      <p>
        <i>دولت سعودی اعلام کرد که از این پس در رستوران‌ها زنان و مردان می‌توانند از یک در وارد شوند.</i>
      </p>
      <p>به گزارش مشرق، مقامات سعودی اعلام کرده‌اند که دیگر رستوران‌ها را ملزم نمی‌کنند که برای زنان و مردان درهای ورودی جداگانه اختصاص دهند. با این حال در دیگر اماکن از جمله بیمارستان‌ها و اداره‌ها درهای ورودیِ جداگانه همچنان پابرجاست.</p>
      <p>به نوشته بی بی سی عربی، وزارت امور شهری و روستایی سعودی این بخشنامه را صادر کرده و با هدف کاهش محدودیت‌ها برای زنان و مردان صورت گرفته است. هرچند در حال حاضر بسیاری از رستوران‌ها و قهوه‌خانه‌ها مدت‌هاست درهای جداگانه برای زنان و مردان را برچیده‌اند.</p>
      <p>با این حال اگر رستورانی بخواهد همچون گذشته درهای ورودی جداگانه را داشته باشد، منعی ندارد.</p>
      <blockquote>بیشتر بخوانید:<br/><a href="https://www.mashreghnews.ir/photo/1017960/%D8%B9%DA%A9%D8%B3-%D8%AC%D9%84%DB%8C%D9%82%D9%87-%D8%B6%D8%AF-%DA%AF%D9%84%D9%88%D9%84%D9%87-%D8%A8%D9%86-%D8%B3%D9%84%D9%85%D8%A7%D9%86">عکس/ جلیقه ضد گلوله بن‌ سلمان<br/></a><a href="https://www.mashreghnews.ir/news/1016718/%D8%AA%D9%84%D9%88%DB%8C%D8%B2%DB%8C%D9%88%D9%86-%D9%81%D8%A7%D8%B1%D8%B3%DB%8C-%D8%A8%D9%86-%D8%B3%D9%84%D9%85%D8%A7%D9%86-%D8%B1%D8%A7-%DA%86%D9%87-%DA%A9%D8%B3%DB%8C-%D8%AA%D8%A7%D8%B3%DB%8C%D8%B3-%DA%A9%D8%B1%D8%AF-%D8%B9%DA%A9%D8%B3">تلویزیون فارسی « بِن‌سلمان» را چه کسی تاسیس کرد؟! +عکس</a></blockquote>
      <p>برای سال‌ها زنان و مردان اجازه نداشتند از یک در وارد ستوران‌ها و قهوه‌خانه‌ها شوند و نهاد «هیأت امر به معروف و نهی از منکر» بشدت بر این مسأله نظارت می‌کرد؛ اما از زمانی که بن سلمان روی کار آمده، این نهاد دینی نیز به مرور تضعیف شده و اکنون دیگر حضور و بروز چندانی ندارد.</p>
      <p>با این حال سخنگوی وزارت امور شهرداری‌ها توضیح نداده است که سوای اینکه مردان و زنان می‌توانند از یک در وارد شوند آیا آنها می‌توانند بر سر یک میز هم بنشینند یا نه و آیا این مورد نیز نیاز به بخشنامه‌ جدیدی دارد؟</p>
      <p>حاکمیت فرقه وهابیت برای دهها سال در تمامی شئون جامعه عربستان، زندگی روزانه را برای شهروندان این کشور دشوار کرده بود و همزمان چهره تحریف شده و نادرستی از دین اسلام را به جهان مخابره می‌کرد اما با روی کار آمدن محمد بن سلمان او ابتدا نهاد امر به معروف و نهی از منکر را بعنوان «پلیس دینی» محدود کرد و اکنون دیگر خبری از گشت‌های این نهاد در خیابان‌ها نیست. اما باید گفت ولی‌عهد جوان سعودی از آن سوی بام افتاده و اقدامات خود را به سمت دین‌زدایی پیش برده و علم مبارزه با ارزش‌های حقیقی اسلامی را برافراشته است.</p>
      <p>تأسیس «هیأت سرگرمی» و برگزاری کنسرت‌های موسیقی با دعوت از خوانندگان آمریکایی و ترویج فرهنگ غربی به بهانه جذب گردشگر تا کنون اعتراض بسیاری از عالمان دینی را برانگیخته و تا کنون سرنوشت تمامی آنها نیز جز بازداشت و زندان چیز دیگری نبوده است؛ به طوریکه در حال حاضر صدها عالم دینی در بازداشت به سر می‌برند.</p>
      <p>منبع: مهر</p>
    </article>
  </body>
</html>