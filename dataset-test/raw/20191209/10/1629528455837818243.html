<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/ekonomika/domaci/nezamestnanost-prumysl-recese-propad-strojirenstvi-zpracovani-kovu.A191209_092308_ekonomika_fih"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T10:04:00+00:00"/>
    <meta property="og:title" content="Průmysl je na hraně recese, ale firmy se stále přetahují o lidi"/>
    <meta property="og:description" content="V Česku shání práci méně než dvě stě tisíc lidí, což je nejlepší výsledek od roku 1996. V listopadu nezaměstnanost stagnovala. Nepřicházejí však dobré zprávy z průmyslu. Ten se v posledním sledovaném měsíci říjnu propadal a nových zakázek ubylo o 5 procent. Analytici mluví o recesi."/>
  </head>
  <body>
    <article>
      <h1>Průmysl je na hraně recese, ale firmy se stále přetahují o lidi</h1>
      <address><time datetime="2019-12-09T10:04:00+00:00">09 Dec 2019, 10:04</time> by <a rel="author" href="https://www.idnes.cz/novinari/filip-horacek.N1183" target="_blank">Filip Horáček</a></address>
      <p>V Česku shání práci méně než dvě stě tisíc lidí, což je nejlepší výsledek od roku 1996. V listopadu nezaměstnanost stagnovala. Nepřicházejí však dobré zprávy z průmyslu. Ten se v posledním sledovaném měsíci říjnu propadal a nových zakázek ubylo o 5 procent. Analytici mluví o recesi.</p>
      <p>Podle analytika ČSOB Petra Dufka nedopadly poslední výsledky průmyslu dobře. Výroba se meziměsíčně propadla o 0,1 procenta, meziročně o 0,4 procenta a nové zakázky o téměř pět procent.</p>
      <p>„Nejnovější čísla tak jasně naznačují, že průmysl v posledním kvartále v lepším případě jen stagnoval,“ říká Dufek, který dále poznamenává, že se tuzemský průmysl pohybuje na straně recese a lepší výsledek se v bližší době nečeká. </p>
      <p>Klesají především objednávky ze zahraničí a hůř začíná být už i v automobilkách, kterým poklesly zakázky o 2,6 procenta. Oborově největší propad zažívá výroba kovů, slévárenství a výroba strojů. Vliv na to má zejména vývoj v Německu.</p>
      <p>Stavebnictví je vůči těmto lehkým otřesům zatím imunní, i když i to se mírně propadlo o 0,3 procenta po očištění. „Stavební produkce sice meziročně i meziměsíčně mírně klesla, ale v podstatě se udržela na vysoké úrovni z loňského října. Pokles se odehrál v pozemním stavitelství, produkce inženýrských staveb rostla,“ uvedla Petra Cuřínová, vedoucí oddělení statistiky stavebnictví a bytové výstavby ČSÚ.</p>
      <h3>Sehnat práci je snadné</h3>
      <p>Vývoj situace na trhu práce zatím nejeví nejmenší známky jakýchkoliv otřesů. Nezaměstnanost v Česku v listopadu stagnovala na říjnových 2,6 procenta. Počet lidí bez práce od října stoupl o 771 na 197 289, což je zároveň nejnižší  listopadová hodnota od roku 1996. </p>
      <p>Ve firmách pokračuje rekordní přetahovaná o nedostatkové zaměstnance. Počet nabídek opět vzrostl zhruba o tisíc a k mání je tak 339 tisíc volných pracovních míst na úřadech práce.</p>
      <p>Přesto k obratu v dlouhodobém trendu, který se promítl i do enormního nárůstu platů, zřejmě dojde v příštích měsících.</p>
      <figure>
        <img src="https://1gr.cz/fotky/idnes/19/121/cl5/FIH7fe970_nezamestnanost.jpg"/>
      </figure>
      <p>Podle generální ředitelky úřadu Kateřiny Sadílkové bude v příštích měsících nezaměstnanost stagnovat, případně mírně růst. Loni v listopadu byla míra nezaměstnanosti 2,8 procenta.</p>
      <p>Nárůst ale bude souviset i s ukončením sezónních prací. Do evidence úřadů se začali hlásit první pracovníci ze zemědělství a stavebnictví, včetně osob samostatně výdělečně činných.</p>
    </article>
  </body>
</html>