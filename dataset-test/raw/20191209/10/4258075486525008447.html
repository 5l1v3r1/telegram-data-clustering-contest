<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/virat-kohli-surpasses-rohit-sharma-becomes-leading-run-scorer-in-t20i-dgtl-1.1080432"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-12-09T10:20:26+00:00"/>
    <meta property="og:title" content="রোহিতকে টপকে গেলেন বিরাট, ওয়াংখেড়েতে ঘরের মাঠে কি মেজাজে ফিরবেন হিটম্যান?"/>
    <meta property="og:description" content="টি-টোয়েন্টি আন্তর্জাতিকে ৬৯ ইনিংসে কোহালির ব্যাটে ৫১.২৬ গড়ে এসেছে ২,৫৬৩ রান। আর ৯৫ ইনিংসে রোহিতের ব্যাটে ৩১.৬২ গড়ে এসেছে ২৫৬২ রান।"/>
  </head>
  <body>
    <article>
      <h1>রোহিতকে টপকে গেলেন বিরাট, ওয়াংখেড়েতে ঘরের মাঠে কি মেজাজে ফিরবেন হিটম্যান?</h1>
      <address><time datetime="2019-12-09T10:20:26+00:00">09 Dec 2019, 10:20</time> by <a rel="author">সংবাদ সংস্থা</a></address>
      <p>দু’জনের কেউই রবিবার বড় রান পাননি। পারেননি দলকে ভরসা দিতে। হেরেছে ভারতও। তবু তার মধ্যেই ওয়েস্ট ইন্ডিজের বিরুদ্ধে সিরিজের দ্বিতীয় টি-টোয়েন্টিতে রোহিত শর্মাকে টপকে গিয়ে রেকর্ড করেছেন <a href="https://www.anandabazar.com/topic/virat-kohli">বিরাট কোহালি</a>।</p>
      <p>কুড়ি ওভারের ফরম্যাটে এখন আন্তর্জাতিক ক্রিকেটে সবচেয়ে বেশি রানের মালিক হলেন চেজমাস্টার কোহালি। রবিবার <a href="https://www.anandabazar.com/topic/thiruvananthapuram-t20">তিরুঅনন্তপুরমের</a> গ্রিনফিল্ড আন্তর্জাতিক স্টেডিয়ামে চার নম্বরে ব্যাট করতে নেমে ১৭ বলে ১৯ রান করেছিলেন তিনি। অন্যদিকে, রোহিত ১৮ বলে ফেরেন ১৫ করে। ফলে, এই ফরম্যাটে রোহিতের চেয়ে এখন ১ রানে এগিয়ে গিয়েছেন কোহালি।</p>
      <p>টি-টোয়েন্টি আন্তর্জাতিকে ৬৯ ইনিংসে কোহালির ব্যাটে ৫১.২৬ গড়ে এসেছে ২,৫৬৩ রান। আর ৯৫ ইনিংসে রোহিতের ব্যাটে ৩১.৬২ গড়ে এসেছে ২৫৬২ রান। তুলনায় মুম্বইকর নিয়েছেন বেশি ইনিংস। ওয়েস্ট ইন্ডিজের বিরুদ্ধে চলতি সিরিজে ফর্মেও নেই তিনি। হায়দরাবাদে প্রথম টি-টোয়েন্টিতে করেছিলেন ৮ রান। সেই ম্যাচে ৫০ বলে ৯৪ রানের দুর্দান্ত ইনিংসে জয় ছিনিয়ে এনেছিলেন কোহালি। কিন্তু দ্বিতীয় টি-টোয়েন্টিতে দুই মহারথীর কেউই নির্ভরতা দিতে পারেননি দলকে। আট উইকেটে হেরেছে ভারতও।</p>
      <p>
        <b>আরও পড়ুন: <a href="https://www.anandabazar.com/sport/captain-virat-kohli-thinks-poor-performance-is-responsible-for-defeat-1.1080423">এই ফিল্ডিংয়ে জেতা যায় না, ক্ষুব্ধ অধিনায়ক</a></b>
      </p>
      <p>
        <b>আরও পড়ুন: <a href="https://www.anandabazar.com/sport/shivam-dube-is-to-fight-against-spiners-1.1080363">স্পিনারদের সামলাতে শিবম-শক্তির ব্যবহার</a></b>
      </p>
      <p>এই অবস্থায় বুধবার ওয়াংখেড়েতে সিরিজের শেষ টি-টোয়েন্টি। সেখানেই ফয়সালা হবে সিরিজের। ঘরের মাঠে রোহিতের জ্বলে ওঠার আশায় রয়েছে টিম ইন্ডিয়া। আরব সাগরের তীরে এই মাঠে টি-টোয়েন্টিতে তাঁর রেকর্ড যদিও ফাটাফাটি কিছু নয়, বরং বেশ সাদামাটা। তিন ইনিংসে ৯৪ রান করেছেন তিনি। সর্বোচ্চ ৪৩। গড় ৩১.৩৩। একটাও পঞ্চাশ নেই। ক্রিকেটপ্রেমীরা চাইছেন, ওযাংখেড়েতে বুধবার হিটম্যান হয়ে উঠুন <a href="https://www.anandabazar.com/topic/rohit-sharma">রোহিত শর্মা</a>।</p>
      <p>তুলনায় এই মাঠে আবার কোহালির রেকর্ড ভাল। টি-টোয়েন্টিতে দুই ইনিংসে ওয়াংখেড়েতে ১২৭ রান করেছেন তিনি। যার মধ্যে অপরাজিত ৮৯ রানের ইনিংসও রয়েছে। এবং এখানে কোহালির গড় কিন্তু চোখ কপালে তোলার মতোই, ১২৭! যদি ভারত অধিনায়ক সেই ছন্দেই থাকেন, তা হলে কিন্তু এই ফরম্যাটে সবচেয়ে বেশি রানের রেকর্ডে রোহিতের থেকে ব্যবধান অনেকটাই বাড়িয়ে রাখবেন কোহালি।</p>
    </article>
  </body>
</html>