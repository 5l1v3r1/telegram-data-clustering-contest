<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793136/%DA%A9%D8%A7%D9%87%D8%B4%DB%B2%DB%B5%D8%AF%D8%B1%D8%B5%D8%AF%DB%8C-%DA%AF%D8%A7%D8%B2%D9%87%D8%A7%DB%8C-%DA%AF%D9%84%D8%AE%D8%A7%D9%86%D9%87-%D8%A7%DB%8C-%D8%AB%D9%85%D8%B1%D9%87-%DA%AF%D8%A7%D8%B2%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88%D9%87%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:32:27+00:00"/>
    <meta property="og:title" content="یک مقام مسئول عنوان کرد: کاهش۲۵درصدی گازهای گلخانه‌ای، ثمره گازسوز کردن خودروها"/>
    <meta property="og:description" content="دبیرکل فدراسیون نفت ایران از کاهش ۲۵ درصدی گازهای گلخانه‌ای به پشتوانه گازسوزکردن خودروها خبر داد و گفت: سی ان جی جایگزینی مناسب برای بنزین است."/>
  </head>
  <body>
    <article>
      <h1>یک مقام مسئول عنوان کرد: کاهش۲۵درصدی گازهای گلخانه‌ای، ثمره گازسوز کردن خودروها</h1>
      <address>
        <time datetime="2019-12-09T10:32:27+00:00">09 Dec 2019, 10:32</time>
      </address>
      <p>به گزارش <a href="https://www.mehrnews.com/">خبرنگار مهر</a>، وحید تقی‌خانی امروز دوشنبه ۱۸ آذر ۹۸ در جمع خبرنگاران، استفاده از گاز طبیعی را یک جایگزین برای بنزین عنوان کرد که در برخی کشورها مورد استفاده قرار دارد و اظهار داشت: ایران به عنوان کشوری که از منابع گازی قابل توجهی برخوردار است و توانسته توسعه مطلوبی در این حوزه به ثبت برساند، باید استفاده از گاز به عنوان سوخت را در حکم یک استراتژی در نظر بگیرد و دنبال کند.</p>
      <p>وی افزود: از سال ۱۳۸۰ بحث‌هایی پیرامون جایگزینی گاز ما به ازای مصرف بنزین در کشور شکل گرفت که در راستای تحقق بخشیدن به این حوزه، فعالیت‌ها و اقدامات متنوعی از جمله تولید مخزن با استفاده از مواد هوشمند، کامپوزیت‌های پلیمری با هدف سبک‌سازی و ایمن‌سازی مخزن گاز خودروها و همچنین تولید کیت‌های الکترونیکی انجام شده و به موازات چنین اقداماتی، شاهد افزایش تعداد جایگاه‌های سوخت‌رسانی CNG در کشور بودیم.</p>
      <p>این مقام مسئول، هدف اصلی از جایگزینی گاز با بنزین را کاهش هزینه‌ها و آلودگی هوا عنوان کرد و ادامه داد: بین محصولات هیدروکربوری، متان یا گاز طبیعی، کمترین میزان آلایندگی را به خود اختصاص می‌دهند و می‌توانند حدود ۲۵ درصد از تولید گازهای گلخانه‌ای بکاهند.</p>
      <p>تقی‌خانی با اشاره به اینکه با افزایش قیمت بنزین، شاهد میل چند برابری مردم به استفاده از سوخت گازی و گازسوز کردن خودروهای خود بوده‌ایم، اظهار داشت: به طور طبیعی، با توسعه صنعت CNG و افزایش سهم این سوخت در سبد مصرف خانوار، به عنوان یک جایگزین، مصرف بنزین نیز کاهش می‌یابد که از محل این صرفه‌جویی، برای دولت درآمدزایی می‌شود.</p>
      <p>دبیرکل فدراسیون صنعت نفت ایران خاطرنشان کرد: شورای عالی اقتصاد طی مصوبه جدیدی، تسهیلاتی را با رقم ۶۵۰۰ میلیارد تومان برای گازسوز کردن خودروها در نظر گرفته است که بی‌شک در نتیجه این طرح، مردم از عواید آن بهره‌مند شده و هزینه‌های حمل و نقل عمومی  کاهش می‌یابد و از سوی دیگر، شاهد رونق اشتغالزایی در صنعت CNG و به کارگیری بسیاری از متخصصان دانشگاهی در این حوزه هستیم و با شکل‌گیری یک خط‌مشی برای دانشگاه‌ها، توسعه این صنعت سرعت بیشتری می‌یابد.</p>
    </article>
  </body>
</html>