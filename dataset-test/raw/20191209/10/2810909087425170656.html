<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361385"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T10:48:00+00:00"/>
    <meta property="og:title" content="Позната имена ХДЗ-ових министара у Савјету министара"/>
    <meta property="og:description" content="Нови/стари министри из хрватског народа у Савјету министара биће Вјекослав Беванда, Јосип Грубеша и Анкица Гудељевић. Сви будући министри, као и замјеници министара, чланови су ХНС-а."/>
  </head>
  <body>
    <article>
      <h1>Позната имена ХДЗ-ових министара у Савјету министара</h1>
      <address>
        <time datetime="2019-12-09T10:48:00+00:00">09 Dec 2019, 10:48</time>
      </address>
      <p>
        <i>Нови/стари министри из хрватског народа у Савјету министара биће Вјекослав Беванда, Јосип Грубеша и Анкица Гудељевић. Сви будући министри, као и замјеници министара, чланови су ХНС-а.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1429/142949.jpg"/>
        <figcaption>Савјет министара<br/>Фото: klix.ba</figcaption>
      </figure>
      <p>Актуелни министар финансија и трезора Вјекослав Беванда, као и министар правде БиХ Јосип Грубеша и у овом мандату задржаће се на истим позицијама.</p>
      <p>Према информацијама Вечерњег листа, ХДЗ БиХ ће за министарку цивилних послова БиХ предложити Анкицу Гудељевић, некадашњу амбасадорку БиХ у Берлину коју је опозвао Жељко Комшић након преузимања дужности члана Предсједништва БиХ и "сјече" амбасадора које је поставио бивши члан Предсједништва БиХ Драган Човић.</p>
      <p>ХДЗ БиХ ће свој кадар поставити и на три позиције замјеника министара.</p>
      <p>Актуелни замјеник министра спољних послова БиХ Јосип Бркић остаће на истој позицији, док ће досадашњи замјеник министра безбједности БиХ Мијо Крешић бити именован за замјеника министра одбране БиХ.</p>
      <p>Иначе, Крешић је на прошлогодишњим изборима добио мандат у Представничком дому Парламента ФБиХ, што значи да ће се након именовања у Савјет министара морати повући са законодавне функције.</p>
      <p>За замјеника министра спољне трговине и економских односа БиХ биће именован члан Предсједништва ХНС-а БиХ и почасна предсједница ХСС-а БиХ Љиљана Ловрић.</p>
      <p>Она је у актуелном мандату обављала дужност шефице Кабинета замјеника министра спољне трговине и економских односа БиХ.</p>
      <p>Што се тиче других министарстава, већ је познато да ће за новог министра спољне трговине и економских односа БиХ бити именован Сташа Кошарац из СНСД-а, а да ће за новог министра саобраћаја и комуникација БиХ бити постављен Војин Митровић, такође из СНСД-а.</p>
      <p>Остаје непознато ко ће у наредном периоду обављати дужност министра за људска права и избјеглице БиХ.</p>
      <p>СНСД је у Савјету министара добио позиције замјеника министара у Министарству одбране БиХ, Министарству безбједности БиХ и Министарству цивилних послова БиХ.</p>
      <p>Нова министарка спољних послова БиХ биће Бисера Турковић из СДА, док ће нови министар одбране БиХ бити Сифет Поџић из ДФ-а.</p>
      <p>Позиција министра безбједности БиХ припала је СББ-у, који ће данас на нивоу странке одлучити да ће нови министар безбједности БиХ бити Фахрудин Радончић или Исмир Јуско.</p>
      <p>Ове три странке подијелиће мјеста замјеника министара у Министарству правде БиХ, Министарству финансија и трезора БиХ, Министарству за људска права и избјеглице БиХ и Министарству саобраћаја и комуникација БиХ.</p>
      <p>
        <b>Повезане вијести:</b>
      </p>
      <p>
        <a href="https://www.rtrs.tv/vijesti/vijest.php?id=361232">
          <b>Н</b>
          <b>ови Савјет министара до 25. децембра?</b>
        </a>
      </p>
    </article>
  </body>
</html>