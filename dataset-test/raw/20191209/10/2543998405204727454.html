<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/173927/jos-jedan-napad-clana-cargo-taksista-sutirao-kola-polomio-retrovizor-vucic-policiji-stiti-taksi-kartel"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T10:28:00+00:00"/>
    <meta property="og:title" content="Još jedan napad na člana CarGo, taksista mu šutirao kola i polomio retrovizor! Vučić: Ko u policiji štiti taksi kartel?"/>
    <meta property="og:description" content="Aleksandar Vučić, predsednik Udruženja građana &quot;CarGo&quot;, rekao je da se odigrao još jedan napad na člana Udruženja &quot;CarGo&quot; koga je napao taksista, šutirao mu kola i polomio retrovizor na beogradskom aerodromu."/>
  </head>
  <body>
    <article>
      <h1>Još jedan napad na člana CarGo, taksista mu šutirao kola i polomio retrovizor! Vučić: Ko u policiji štiti taksi kartel?</h1>
      <h2>Aleksandar Vučić, predsednik Udruženja građana "CarGo", rekao je da se odigrao još jedan napad na člana Udruženja "CarGo" koga je napao taksista, šutirao mu kola i polomio retrovizor na beogradskom aerodromu.</h2>
      <address><time datetime="2019-12-09T10:28:00+00:00">09 Dec 2019, 10:28</time> by <a rel="author">Republika</a></address>
      <p>- Očekujemo najhitriju reakciju institucija. Nasilnik je poznat, nepoznato je samo da li će institucije pasti na testu nezavisnosti i zaštite svojih građana. Hajka na CarGo mora da prestane jer ovakva atmosfera nasilja o kojoj uporno pričamo, preti da ozbiljno eskalira. Mi smo tu za sve naše članove, a Srbija i svi njeni organi moraju da budu tu za sve njene građane - izjavio je Vučić.</p>
      <p>V.O. član Udruženja CarGo, čiju je sigurnost ugrozio taksista, u svom iskazu datom u policiji u Surčinu rekao je da mu se iz suprotnog smera velikom brzinom približilo taksi vozilo uz upaljena duga svetla.</p>
      <p>- Sve se desilo prekoputa garaže na aerodromu. Zastao sam da otkucam poruku devojci uz upaljena četiri migavca i tada sam primetio da iz suprotnog smera velikom brzinom dolazi jedno vozilo koje se zaustavilo iza mene i upalio duga svetla. Pomerio sam se, ali je tada vozač izašao i počeo da udara u moja vrata, govoreći mi ’gubi se odavde’ - naveo je V.O. u svom iskazu.</p>
      <p>V.O. kaže da se uplašio zbog iznenadne i agresivne reakcije te da se pomerio, ali da je nakon toga taksista krenuo za njim i pokušao da otvori vrata njegovog automobila.</p>
      <p>- Tada su usledile strašne pretnje. Rekao je da će me prebiti i psovao mi je majku. Pljunuo je u mene kada sam blago odškrinuo prozor i pitao ga u čemu je problem. Zatvorio sam svoj prozor i uzeo svoj telefon kako bih ga slikao i pozvao policiju. Tada je on izrevoltiran udario nogom u retrovizor, polomio ga i pobegao - kazao je V.O. i dodao da je uslikao automobil i registraciju taksiste i sa tim otišao u policiju da prijavi napad i ugrožavanje sigurnosti.</p>
      <figure>
        <img src="https://www.republika.rs/data/images/2019-12-09/126744_slike-napada-taksiste-na-cargo-clana-2_iff.jpg?1575883703"/>
        <figcaption>
          <cite>Privatna arhiva</cite>
        </figcaption>
      </figure>
      <p>Predsednik Udruženja CarGo Aleksandar Vučić apelovao je na nadležne da što pre istraže ko iz policije štiti taksi kartel jer policija ne samo da nije pomogla članu CarGo-a, već su probali da mu podmetnu lažne tablice, prema kojima počinilac ne bi bio identifikovan.</p>
      <p>- Naime, policija umesto da pomogne, počela je da napada člana našeg Udruženja, optužuje i ispituje šta je radio tamo, a ne ko je i zašto probao da ugrozi njegovu sigurnost. Tortura tu nije prestala. Iako je slikao tablice, iz policije su pokušali da ga ubede da je reč o drugim tablicama. Dakle, pokušali su da podmetnu lažne tablice. Zatim, usledili su pozivi sa nepoznatih brojeva i pritisak na našeg člana se nastavio - navodi Vučić.</p>
      <p>Vučić očekuje da se taksista već danas privede pravdi i da se pokrene postupak protiv njega zbog ugrožavanja sigurnosti, a da će CarGo podneti krivičnu prijavu ukoliko do toga ne dođe.</p>
      <p>- Na prvom mestu mora odmah da se privede pravdi nasilnik iz taksi kartela. Zatim, apelujemo na nadležne da što pre istraže ko iz policije štiti taksi kartel. Ako neko iz policije štiti nasilničko ponašanje, nijedan građanin nije bezbedan. Ukoliko se ne pokrene postupak po službenoj dužnosti, mi ćemo svakako podneti našu krivičnu prijavu. Dokaze imamo, a svakako i sam aerodrom je pod kamerama pa će sve moći da se vidi na njima - naglasio je Vučić.</p>
    </article>
  </body>
</html>