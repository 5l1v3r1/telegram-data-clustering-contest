<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/nytt-rekord-for-langsta-strackan-med-vatgasbil-6981186"/>
    <meta property="og:site_name" content="Ny Teknik"/>
    <meta property="article:published_time" content="2019-12-09T10:00:00+00:00"/>
    <meta property="og:title" content="Nytt rekord för längsta sträckan med vätgasbil"/>
    <meta property="og:description" content="Hyundais bränslecellsmodell Nexo avverkade 778 kilometer på en tank vätgas. Det nya rekordet avslutades dessutom med 49 kilometers räckvidd till godo vid målgången i Frankrike."/>
  </head>
  <body>
    <article>
      <h1>Nytt rekord för längsta sträckan med vätgasbil</h1>
      <address><time datetime="2019-12-09T10:00:00+00:00">09 Dec 2019, 10:00</time> by <a rel="author">John Edgren</a></address>
      <h4>Hyundais bränslecellsmodell Nexo avverkade 778 kilometer på en tank vätgas. Det nya rekordet avslutades dessutom med 49 kilometers räckvidd till godo vid målgången i Frankrike.</h4>
      <p>De var först på banan med en serietillverkad vätgasbil, och i drygt 20 år har Hyundai vidhållit att de ser tekniken som en framtidslösning. För även om de rena elbilarnas räckvidd kan konkurrera så innebär vätgasen en långt mindre omställning för föraren.</p>
      <p>Bränslet kan säljas på samma sätt som konventionella drivmedel, och att tanka ett bränslecellsfordon går snabbt.</p>
      <p>Hyundai Nexo är ett starkt alternativ i det tämligen smala segmentet, och ingen vätgasbil tar sig längre. Nyligen slog modellen världsrekord när ballongflygaren Bertrand Piccard avverkade 778 kilometer på en tank.</p>
      <related>
        <a href="https://www.nyteknik.se/fordon/hyundai-visar-vatgaslastbil-inspirerad-av-1930-talet-6976881"/>
      </related>
      <p>Han utgick från en vätgasmack i franska Sarreguemines nära den tyska gränsen, strax söder om Luxemburg. Nästa dag anlände Piccard till flyg- och rymdmuseet vid Le Bourgets flygplats utanför Paris. Väl framme visade kördatorn att han hade 49 kilometers räckvidd kvar vid målet.</p>
      <p>– Med det här experimentet har vi bevisat att när den kommer till grön teknik så krävs det inte längre några experimentella prototyper för att slå rekord. Nu kan alla göra det med standardfordon som har nollutsläpp. En era av ny prestanda inleds, till gagn för miljöskyddet, <a href="https://www.hyundai.news/eu/brand/bertrand-piccard-breaks-world-distance-record-in-a-hyundai-nexo/">säger Bertrand Piccard i ett uttalande</a>.</p>
      <p>Enligt Hyundai sparade deras Nexo in 111,2 kg koldioxid på de knappa 78 milen.</p>
      <related>
        <a href="https://www.nyteknik.se/premium/professor-efter-explosionen-vatgas-som-drivmedel-borde-vara-dott-6964237"/>
      </related>
      <p>Valet av en flygplats som slutmål ska ses som en hyllning till Piccards tidigare bragder i luften. Han var först med att flyga jorden runt i ballong med Breitling Orbitier.</p>
      <p>Äventyraren var också först med att runda jorden i ett soldrivet flygplan med Solar Impulse.</p>
      <p>Utöver att klara av den energiekonomiska körstil som kallas för hyperdriving plockade Piccard under resan upp prominenta passagerare som skulle ge glans åt rekordförsöket, bland annat ärkehertigen av Luxemburg.</p>
      <related>
        <h4>Relaterade artiklar</h4>
        <a href="https://www.nyteknik.se/premium/det-finns-en-enorm-potential-som-vatgas-kan-realisera-6976107"/>
        <a href="https://www.nyteknik.se/fordon/hyundai-visar-vatgaslastbil-inspirerad-av-1930-talet-6976881"/>
        <a href="https://www.nyteknik.se/fordon/pendlarbil-pa-abonnemang-ska-fa-folk-att-valja-vatgas-6976040"/>
        <a href="https://www.nyteknik.se/premium/nya-toyota-mirai-ar-en-helt-annan-skapelse-6975927"/>
        <a href="https://www.nyteknik.se/fordon/europeisk-storsatsning-pa-vatgaslastbilar-med-bransleceller-fran-powercell-6973465"/>
        <a href="https://www.nyteknik.se/fordon/uppdaterering-av-toyotas-vatgaspionjar-att-vanta-2020-6972829"/>
      </related>
    </article>
  </body>
</html>