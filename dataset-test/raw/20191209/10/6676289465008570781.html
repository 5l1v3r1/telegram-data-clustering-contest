<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/campanii/razvan-dani-mihai-bendeac-alina-eremia-campania-ajut-eu-330159.html"/>
    <meta property="og:site_name" content="Observator"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="Răzvan şi Dani, Mihai Bendeac şi Alina Eremia se alătură campaniei Ajut eu!"/>
    <meta property="og:description" content="Zi de zi, noi poveşti incredibile de viaţă, dezvăluite în cadrul campaniei Ajut eu!, îşi recapătă strălucirea şi îşi regăsesc speranţa unui viitor mai bun."/>
  </head>
  <body>
    <article>
      <h1>Răzvan şi Dani, Mihai Bendeac şi Alina Eremia se alătură campaniei Ajut eu!</h1>
      <address><time datetime="2019-12-09T10:52:00+00:00">09 Dec 2019, 10:52</time> by <a rel="author">Redactia Observator</a></address>
      <p>
        <b>
          <b>Zi de zi, noi poveşti incredibile de viaţă, dezvăluite în cadrul campaniei Ajut eu!, îşi recapătă strălucirea şi îşi regăsesc speranţa unui viitor mai bun.</b>
        </b>
      </p>
      <p>S-a întâmplat şi în acest week-end, când în cadrul seriei zilnice Ajut eu!, de la 18:50, Sandra Stoicescu le-a dezvăluit telespectatorilor noi poveşti emoţionante.</p>
      <p>„Campania aceasta de suflet a românilor a devenit un fenomen şi nu pot decât să vă mulţumesc!”, a mărturisit Sandra.</p>
      <p>Vineri, 6 decembrie, a fost rândul familiei Şipoş să îşi regăsească zâmbetul şi speranţa înainte de sărbători. Cei trei copii ai familiei au învăţat pe propria lor piele că într-o lume cu sărăcie şi lipsuri multe, imaginaţia e limita. După ani de muncă, inclusiv în afara ţării, tatăl a reuşit să cumpere o casă mică, veche, la marginea satului, însă nevoile familiei sunt multe. Cel mai mult îşi doreşte un loc de muncă stabil în Bacău şi speră ca platforma ajuteu.ro şi oamenii generoşi care o accesează să îl ajute. Alina Eremia s-a alăturat campaniei şi a venit în platoul Ajut eu!, pentru a le aduce zâmbetul pe buze celor trei copii ai familiei Şipoş. Alina nu a venit cu mâna goală, ci cu o mulţime de jucării, dulciuri şi hăinuţe pe care oamenii le-au trimis familiei, prin intermediul platformei.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F12%2F9%2F330159%2F157588194296a9f490.jpg&amp;w=800"/>
        <figcaption>
          <a href="https://observator.tv/galerie/razvan-dani-mihai-bendeac-alina-eremia-campania-ajut-eu-id330159-play387840.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Sâmbătă, 7 decembrie, în cadrul seriei zilnice Ajut Eu! telespectatorii l-au putut cunoaşte pe Andrei, un tânăr excepţional, care însă la naştere a primit nota minimă şi diagnosticul de Sindrom Down. Acum, Andrei este în clasa a VIII-a la o şcoală din Botoşani, este campion special olympics la înot şi va participa şi în echipa României la Jocurile Paralimpice. Când l-a cunoscut echipa Ajut eu!, Andrei se afla chiar pe scenă, într-o reprezentaţie specială „Scufiţa Roşie”, cu trei actori cu adevărat speciali. Pasionat de teatru, Andrei îşi doreşte să devină actor, iar pe platforma ajuteu.ro şi-a mărturisit dorinţa de a-l cunoaşte pe Mihai Bendeac, actorul lui preferat din România. A şi avut ocazia să facă acest lucru, juratul iUmor invitându-l pe Andrei chiar la Teatrul de Comedie, unde acesta joacă în mai multe piese de teatru. Visul lui cel mare este ca pe viitor să ajute şi el, la rândul lui, alţi copii diagnosticaţi cu acest sindrom, mai ales că părinţii lui îşi doresc să construiască un centru pentru copiii cu Sindrom Down chiar la ei în curte.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F12%2F9%2F330159%2F1575881977397a2442.jpg&amp;w=800"/>
        <figcaption>
          <a href="https://observator.tv/galerie/razvan-dani-mihai-bendeac-alina-eremia-campania-ajut-eu-id330159-play387840.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Un alt copil special şi-a împlinit visul în acest week-end. Este vorba despre Tony Mihailov, un copil genial, cu o minte sclipitoare, diagnosticat cu Sindrom Asperger, pe care mama nu a acceptat să îl trateze altfel decât ca pe un copil genial. A luptat din răsputeri ca băiatul să fie acceptat într-o şcoală normală, deşi au fost multe bariere. Elev în clasa a VII-a, Tony are note mari, dar nu prea are prieteni. Mama este cea care îl susţine să joace fotbal şi să îşi urmeze visul – „mi-aş dori să fiu prezentator TV!”, cum spune chiar Tony. Ieri, campania Ajut eu! i-a împlinit câteva dintre dorinţele lui cele mai mari. Tânărul s-a întâlnit cu echipa FCSB, pe care îi admiră foarte mult, iar căpitanul echipei, Tănase i-a oferit şi câteva daruri, dar şi bilete la meciul următor al echipei. „Mi-am împlinit visul! E cea mai frumoasă amintire!”, i-a mărturisit el Sandrei, în platoul Ajut eu!, fără să ştie că surprizele nu se opresc aici. Răzvan şi Dani, matinalii de la Antena 1, pe care Tony îi admiră şi alături de care şi-ar dori să prezinte la un moment dat emisiunea, au venit în platoul Ajut eu! şi i-au făcut o mare, mare bucurie băiatului. „Noi am citit dorinţa ta pe <a href="http://www.ajuteu.ro/">www.ajuteu.ro</a> şi pentru că îţi place să preiei şi să dai legătura, vrem să te chemăm în platoul nostru, să prezinţi alături de noi Neatza!”, i-a spun Răzvan Simion.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F12%2F9%2F330159%2F15758819586743c083.jpg&amp;w=800"/>
        <figcaption>
          <a href="https://observator.tv/galerie/razvan-dani-mihai-bendeac-alina-eremia-campania-ajut-eu-id330159-play387840.html">
            <b>Vezi 4 imagini în Galerie</b>
          </a>
        </figcaption>
      </figure>
      <p>Campania Ajut eu! continuă, iar telespectatorii Antenei își pot pune o dorință sau pot împlini chiar ei o dorință pe ajuteu.ro. De asemenea, timp de 26 de zile, aceștia vor putea urmări cum zi de zi alte şi alte dorinţe vor prinde viaţă. În fiecare zi, de la ora 18:50, înainte de Observatorul orei 19, Sandra Stoicescu le va prezenta telespectatorilor unele dintre cele mai emoţionante dorinţe înscrise pe site-ul campaniei www.ajuteu.ro, pe care oameni generoşi le vor împlini.</p>
    </article>
  </body>
</html>