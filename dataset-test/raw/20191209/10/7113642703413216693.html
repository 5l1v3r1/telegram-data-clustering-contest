<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331739/"/>
    <meta property="og:site_name" content="FaceNews"/>
    <meta property="article:published_time" content="2019-12-09T10:13:33+00:00"/>
    <meta property="og:title" content="Курс долара падає: хто винен?"/>
    <meta property="og:description" content="​Не треба навіть цікавитися, що НБУ вже досить давно не визначає температуру, тобто курс. Він лише фіксує той курс, що встановлюється на ринку."/>
  </head>
  <body>
    <article>
      <h1>Курс долара падає: хто винен?</h1>
      <h2>​Не треба навіть цікавитися, що НБУ вже досить давно не визначає температуру, тобто курс. Він лише фіксує той курс, що встановлюється на ринку.</h2>
      <address><time datetime="2019-12-09T10:13:33+00:00">09 Dec 2019, 10:13</time> by <a rel="author">Віктор Пинзеник</a></address>
      <p>Складається в умовах майже постійного надлишку твердої валюти, що вже значний період часу тисне на підвищення курсу національної валюти. Складається в умовах зростаючого дефіциту зовнішньої торгівлі товарами, що мене турбує.</p>
      <p>Торгову прогалину допомагає закривати потік коштів українських заробітчан. Але цього року запрацював новий зростаючий потік доларів, що ганяються за українською гривнею, яку використовують у подальшому для купівлі державних облігацій – ОВДП. До початку 2019 р. цей потік кілька років тримався на рівні близько $ 200 млн., зараз сягає $ 4,4 млрд.</p>
      <p>Особливої радості цей потік мені не додає. Бо це не стабільний потік, як експорт чи кошти заробітчан. І може статися так, що сьогодні цей потік є, завтра він пересохне, а післязавтра швидко розвернеться в інший бік.</p>
      <p>Мене не радує і таке істотне <a href="https://www.facenews.ua/currency/">зміцнення гривні</a> (падіння курсу долара), бо фундаментальні чинники для такої динаміки поки що не сформовані. Тим не менше зараз на ринку доларів більше, ніж попит на них. І це факт, який комусь подобається, комусь ні, але від чиїхось уподобань він не зникне.</p>
      <p>Та повернемось до невістки. Чи стояв НБУ осторонь цих процесів? Ні, він скуповував долари, поповнюючи валютні резерви. В умовах значних виплат за боргами цього року це дозволило утримувати резерви на досить непоганому рівні. Закономірне у багатьох просте і очевидне питання – чому він не скуповував весь надлишок доларів? Бо можливості такого викупу у нього обмежені. Мушу нагадати, Нацбанк – це не комерційний банк. Він грошей не має, але він, на відміну від комерційних банків, може їх придумувати. Але за таке “придумування” нам доводиться дорого платити із власних кишень – внаслідок інфляції. Тримати одночасно і ціни і курс НБУ не може. Бо це завдання несумісні. У нас від НБУ вимагають і низької інфляції і стабільного курсу долара, утримання від зниження якого потребувало б значно більших масштабів емісії грошей.</p>
      <p>НБУ повинен постійно знаходити компроміс між потребою у формуванні резервів та потребою утримання інфляції. Можна сперечатися щодо межі цього компромісу. Але не можна вимагати від банку відмовитися від виконання головної своєї функції – забезпечення цінової стабільності.</p>
      <p>Мені зрозуміле занепокоєння українських експортерів щодо ситуації. Але на прибутковість експорту впливають не тільки доходи (залежать від курсу), але і витрати (залежать від зростання цін, на які у свою чергу впливають емісійні вливання НБУ). А тому вища інфляція у випадку спроб утримання курсу даватиме ті ж наслідки, що і падіння курсу долара.</p>
      <p>Насамкінець зазначу: суспільну увагу треба привертати не до того місця, де знімають показники градусника, чи до того, де тримають інший “градусник” – ОВДП, який є вимушеним інструментом реакції на наші хронічні гріхи популізму – старі і нові. Ми маємо дивитися туди і тоді, де і коли формуються чинники, від яких залежить погода і показники градусника. І не тільки градусника.</p>
    </article>
  </body>
</html>