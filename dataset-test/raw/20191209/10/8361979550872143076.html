<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/illya-ponomarov-investiciji-trident-v-ukrajini-novini-ukrajini-50058194.html"/>
    <meta property="og:site_name" content="НВ"/>
    <meta property="article:published_time" content="2019-12-09T10:52:00+00:00"/>
    <meta property="og:title" content="Trident Іллі Пономарьова поки не інвестуватиме в Україну і не планує судитися з урядом"/>
    <meta property="og:description" content="Акціонери Trident Acquisitions Corp. вирішили поки не судитися з урядом України і зосередилися на пошуку об'єкта для інвестицій за межами України"/>
  </head>
  <body>
    <article>
      <h1>Trident Іллі Пономарьова поки не інвестуватиме в Україну і не планує судитися з урядом</h1>
      <h2>Акціонери Trident Acquisitions Corp. вирішили поки не судитися з урядом України і зосередилися на пошуку об'єкта для інвестицій за межами України</h2>
      <address>
        <time datetime="2019-12-09T10:52:00+00:00">09 Dec 2019, 10:52</time>
      </address>
      <p>Американська Trident Acquisitions Corp., створена екс-депутатом Держдуми Російської Федерації Іллею Пономарьовим для інвестицій в нафтогазовий сектор, найближчим часом не буде інвестувати в активи, розташовані на території України.</p>
      <p>"По Україні вирішено нічого не робити, поки не завершимо переговори з українським урядом про подальші кроки. Це і буде рішенням - судитися чи ні і що далі робити", - сказав в коментарі <a href="https://nv.ua/biz">НВ Бізнес</a> Ілля Пономарьов, співвласник і CEO Trident Acquisitions Corp. за підсумками загальних зборів акціонерів, які відбулися в США в кінці листопада.</p>
      <p>Нагадаємо, що дочка компанії - Trident Black Sea - в 2019 році брала участь в конкурсі з розробки шельфу Чорного моря на ділянці Дельфін. Її заявка виявилася кращою серед всіх учасників. Але Кабінет міністрів України довго не затверджував підсумки. А <a href="https://nv.ua/ukr/biz/markets/konkurs-na-rozrobku-dilyanki-delfin-viznali-takim-shcho-ne-vidbuvsya-novini-ukrajini-50042307.html">на початку осені конкурс визнали таким, що не відбувся</a> .</p>
      <p>Раніше Ілля Пономарьов заявляв, що компанія буде судитися з урядом, якщо її не визнають переможцем. Але зараз він сказав НВ Бізнес, що в Trident хочуть "не воювати, а працювати". При цьому компанія вже 1,5 роки тримає без руху кошти, залучені у інвесторів - близько $200 млн.</p>
      <p>"Це не може так тривати далі. Хтось вважає, що все занадто швидко відбувалося і мріє про мейджорів, а ми вважаємо, що занадто довго затягнулися всі питання. З об'єктивних причин - зміна влади і т.п. - але це інвесторам пояснювати марно, це нікого не хвилює", - пояснив Пономарьов.</p>
      <p>При цьому Ілля Пономарьов раніше повідомляв, що повноваження менеджменту і ради директорів були підтверджені зборами акціонерів, а термін роботи компанії продовжений на 6 місяців. Але тепер Trident Acquisitions Corp. буде сфокусована на інших ринках.</p>
      <p>"Поки у нас завдання зробити інвестиційну угоду, яка найближчим часом в Україні все одно неможлива з американськими грошима через скандал з Байденом", - резюмував Ілля Пономарьов в спілкуванні з НВ Бізнес.</p>
      <p>Нагадаємо, що з 2007 по 2016 роки Ілля Пономарьов був депутатом російської Держдуми. З 2016 він живе в Україні. 17 травня поточного року, в останній день своєї каденції, 5-й президент України Петро Порошенко підписав указ про надання українського громадянства Іллі Пономарьову.</p>
      <p>У 2016 році він разом з партнерами створив в США компанію Trident Acquisitions Corp. Влітку минулого року вона провела IPO на фондовій біржі NASDAQ за процедурою SPAC (Special Purpose Acquisition Company). Компанія залучила понад $200 млн, які будуть спрямовані на інвестиції в енергетичні активи.</p>
      <p>В інтерв'ю НВ Бізнес Ілля Пономарьов розповідав, що пошук об'єкта для інвестицій ведеться в Україні та Північній Америці.</p>
    </article>
  </body>
</html>