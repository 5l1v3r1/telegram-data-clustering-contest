<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/12/09/megevett-egy-banant-kiderult-hogy-egy-120-ezer-dollaros-mualkotas-volt"/>
    <meta property="og:site_name" content="euronews"/>
    <meta property="article:published_time" content="2019-12-09T10:37:45+00:00"/>
    <meta property="og:title" content="Megevett egy banánt, kiderült, hogy egy 120 ezer dolláros műalkotás volt"/>
    <meta property="og:description" content="120 ezer dollárért kelt el egy falra szigszalagozott banán a miami Art Basel show-n, nem sokkal később egy férfi egyszerűen levette a falról és megette."/>
  </head>
  <body>
    <article>
      <h1>Megevett egy banánt, kiderült, hogy egy 120 ezer dolláros műalkotás volt</h1>
      <address><time datetime="2019-12-09T10:37:45+00:00">09 Dec 2019, 10:37</time> by <a rel="author">Noemi Mrav</a></address>
      <p>"Ízletesnek" titulálta az az önjelölt művész azt a banánt, amit 120 ezer dollárért adtak el a Miami Beach-en rendezett művészeti kiállításon a hétvégén.</p>
      <p>A falra szigszalagozott banán, melynek címe: "Komikus" az olasz Maurizio Cattelan műve volt és egy francia gyűjtő vette meg, átszámítva kb 40 millió forintért. Cattelan legismertebb műalkotása eddig az az 5-6 millió dollár közé becsült, színarany és teljesen működőképes toilett volt, melyet "America" névre keresztelt, és amit felajánlott Donald Trump-nak is - igaz, csak kölcsönbe. A 18 karátos aranyból készült wc-t később ellopták.</p>
      <p>A mostani vásáron is történt valami váratlan: David Datuna, aki saját magát művészként tartja számon, a bámészkodók gyűrűjében állva videót készített arról, ahogy odamegy a falhoz, leszedi a már kissé megbarnult banánt, meghámozza, majd megeszi. Performanszának az "Éhes művész" címet adta.</p>
      <figure>
        <embed-post data-src="https://www.instagram.com/p/B5yIFp2hyE-" data-service="Instagram"/>
      </figure>
      <p>A galéria munkatársai Datunát ezután kivezették a teremből és kihallgatták, de a kapcsolattartásért felelős igazgató, Lucien Terras később úgy nyilatkozott, a férfi "nem tette tönkre a műtárgyat", mivel véleménye szerint a banán "a gondolat" a mű mögött.</p>
      <p>A banánt ezután másikkal helyettesítették. A galéria vezetője nem tervez feljelentést Datuna ellen, amiért megette a gyümölcsöt.</p>
    </article>
  </body>
</html>