<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/vilniaus-rinka/swedbank-gyventojams-siulys-nemokamai-prekiauti-akcijomis/"/>
    <meta property="og:site_name" content="Made in vilnius"/>
    <meta property="article:published_time" content="2019-12-09T10:00:12+00:00"/>
    <meta property="og:title" content="„Swedbank“ gyventojams siūlys nemokamai prekiauti akcijomis"/>
    <meta property="og:description" content="Siekdamas paskatinti Baltijos šalių gyventojus aktyviau investuoti į čia veikiančias bendroves ir fondus, „Swedbank“ planuoja nuo 2020 m. vasario 1 d. privatiems klientams pasiūlyti nemokamą prekybą Baltijos šalių biržose. Tai gyventojams suteiks galimybę be jokių papildomų išlaidų investuoti į vertybinius popierius bei saugoti iki 30 tūkst. eurų vertės siekiantį investicinį..."/>
  </head>
  <body>
    <article>
      <h1>„Swedbank“ gyventojams siūlys nemokamai prekiauti akcijomis</h1>
      <address><time datetime="2019-12-09T10:00:12+00:00">09 Dec 2019, 10:00</time> by <a rel="author">Made in Vilnius</a></address>
      <p>Siekdamas paskatinti Baltijos šalių gyventojus aktyviau investuoti į čia veikiančias bendroves ir fondus, „Swedbank“ planuoja nuo 2020 m. vasario 1 d. privatiems klientams pasiūlyti nemokamą prekybą Baltijos šalių biržose. Tai gyventojams suteiks galimybę be jokių papildomų išlaidų investuoti į vertybinius popierius bei saugoti iki 30 tūkst. eurų vertės siekiantį investicinį portfelį.</p>
      <p>„Norime investavimą padaryti labiau prieinamą visiems gyventojams. Mokesčių atsisakymas suteiks galimybę žmonėms, o ypač jaunimui, reguliariai investuoti net ir mažomis sumomis. Tikimės, kad šis pokytis padės gyventojams gerinti savo finansinę padėtį ir prisidės prie bendro jų pajamų augimo“, – sako „Swedbank“ Privačių klientų tarnybos vadovas Pavel Ladziato.</p>
      <p>Pasak „Swedbank“ atstovo, palyginus su Europos standartais, taupymo ir investavimo kultūra Baltijos šalyse nėra pakankamai išsivysčiusi. Jei neatsižvelgtume į kaupimą II pensijų pakopoje, tik 8 proc. dirbančių gyventojų Baltijos šalyse investuoja į savanoriškus pensijų fondus, o į akcijas ar kitas priemones aktyviai investuoja mažiau nei 1 proc. gyventojų. Tuo tarpu Švedijoje finansinių investicinių priemonių yra įsigiję iki 80 proc. gyventojų.</p>
      <p>„Taikomi prekybos mokesčiai įprastai laikomi viena iš kliūčių aktyviam investavimui, ypač norint pradėti investuoti ar tam skirti nedideles sumas. Tikimės, kad mokesčių už prekybą akcijomis panaikinimas padidins investavimo Baltijos šalių rinkose patrauklumą ir prisidės prie aktyvaus vietos kapitalo rinkų augimo bei plėtros“, − komentuoja P. Ladziato.</p>
      <p>Ieškantiems paprasto būdo investuoti santaupas bei neturintiems investavimo į akcijas patirties, bankas siūlo skirtingus „Swedbank“ grupės valdomus fondus. Juos nuo kitų metų vasario mėnesio klientai taip pat galės įsigyti, saugoti, keisti ar parduoti be papildomų mokesčių.</p>
      <p>„Dar viena naujovė − bankas privatiems klientams nebetaikys mokesčių už vertybinių popierių saugojimą portfeliams, kurių vertė sudaro iki 30 tūkst. eurų. Remiantis mūsų duomenimis, ši riba patenkins absoliučios daugumos mūsų privačių klientų poreikius. Skaičiuodami portfelio dydį, neįtrauksime „Swedbank“ grupės valdomų fondų vertės bei Lietuvos vyriausybės taupymo lakštų vertės“, – komentuoja „Swedbank“ Privačių klientų tarnybos vadovas.</p>
      <p>Norėdami pradėti investuoti, „Swedbank“ klientai turės atsidaryti vertybinių popierių sąskaitą. Tą jie gali padaryti interneto banke arba atvykę į banko padalinį. Prekiauti nemokamai vertybiniais popieriais bus galima naudojantis interneto banku. Sandoriai, kuriuos klientai pateiks makleriams telefonu ar padalinyje, bus apmokestinami įprasta tvarka kaip ir iki šiol.</p>
      <p>Kiekvieną mėnesį Baltijos šalių vertybinių popierių biržose įvykdoma maždaug 9,5 tūkst. sandorių, kurių mėnesinė apyvarta siekia apie 18 milijonų eurų. Tuo metu bendra rinkos kapitalizacija Baltijos šalyse viršija 7 mlrd. eurų.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/vilniaus-rinka/uz-dali-siuntu-po-metu-teks-moketi-brangiau/"/>
        <a href="https://madeinvilnius.lt/verslas/vilniaus-rinka/financial-times-geriausia-miesto-verslo-pletros-agentura-vilniuje/"/>
        <a href="https://madeinvilnius.lt/verslas/vilniaus-rinka/kita-savaite-pasilaiciuose-atidaroma-isskirtine-lidl-haus-parduotuve/"/>
        <a href="https://madeinvilnius.lt/verslas/vilniaus-rinka/prezidentas-aplanke-lietuvos-vienaragi-vinted-nuotraukos/"/>
        <a href="https://madeinvilnius.lt/verslas/vilniaus-rinka/formuojasi-sventines-siuntu-spustys-kalediniai-pirkiniai-gali-veluoti/"/>
        <a href="https://madeinvilnius.lt/verslas/vilniaus-rinka/girteka-perkope-7000-vilkiku-riba/"/>
      </related>
    </article>
  </body>
</html>