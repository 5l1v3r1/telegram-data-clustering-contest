<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615019,niemcy-spd-kongres-rewolucja-wielka-koalicja.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T10:55:00+00:00"/>
    <meta property="og:title" content="Bez rewolucji na kongresie SPD. &quot;Zwyciężyły siły umiarkowane"/>
    <meta property="og:description" content="Niemieckie media, komentując zakończony w niedzielę kongres partyjny socjaldemokratów (SPD), konstatują, że zakończył się on bez rewolucji, na którą jedni liczyli, a inni - obawiali się. Ugrupowanie wybrało nowe szefostwo i zdecydowało, że pozostanie w koalicji rządowej."/>
  </head>
  <body>
    <article>
      <h1>Bez rewolucji na kongresie SPD. "Zwyciężyły siły umiarkowane</h1>
      <h2>Niemieckie media, komentując zakończony w niedzielę kongres partyjny socjaldemokratów (SPD), konstatują, że zakończył się on bez rewolucji, na którą jedni liczyli, a inni - obawiali się. Ugrupowanie wybrało nowe szefostwo i zdecydowało, że pozostanie w koalicji rządowej.</h2>
      <address>
        <time datetime="2019-12-09T10:55:00+00:00">09 Dec 2019, 10:55</time>
      </address>
      <figure>
        <img src="https://s7.dziennik.pl/pliki/12797000/12797728-900-554.jpg"/>
        <figcaption>Norbert Walter-Borjans and Saskia Esken / PAP/EPA / FOCKE STRANGMANN</figcaption>
      </figure>
      <p>Redakcja Dziennik.pl</p>
      <p>"<b>SPD </b>ma nowych liderów: Saskię Esken i Norberta Waltera Borjansa. Członkowie partii, którzy na nich głosowali bardzo liczyli na wyraźny skręt w lewo. Ale na kongresie ugrupowania do rewolucji nie doszło" - relacjonuje "Mitteldeutsche Zeitung" z Saksonii-Anhalt.</p>
      <p><b>"Mittelbayerische Zeitung"</b> z Ratyzbony doprecyzowuje, że zjazd rozczarował te stronnictwa w SPD, które stawiają na wyjście z wielkiej koalicji. "Przede wszystkim członkowie Jusos (młodzieżówka SPD) i środowiska mocno lewicowe miały nadzieję, że ich <a href="https://www.dziennik.pl/tagi/partia">partia</a> wreszcie zrzuci kajdany niechcianej koalicji. Byli rozczarowani. I odwrotnie, ci, którzy ostrzegali zbyt pochopnym wyjściem z rządu mogą czuć ulgę. Na kongresie zwyciężyły siły umiarkowane i establishment" - interpretuje gazeta.</p>
      <p>"Muenchener Merkur" ze stolicy Bawarii, analizując przemówienia i uchwały berlińskiego kongresu, dostrzega jednak wyraźny zwrot ugrupowania w lewo. "Nowa współprzewodnicząca SPD <b>Saskia Esken</b> twierdzi, że socjalizm nigdy nie działał, ponieważ nie był właściwie wcielany w życie. Ale nowy socjalizm, którym towarzysze upajali się podczas kongresu, jest oklepany. Jego dobrze znane składniki to: większe <a href="https://www.dziennik.pl/tagi/zadluzenie">zadłużenie</a>, więcej podatków i gwarantowane przez państwo <a href="https://www.dziennik.pl/tagi/prawo">prawo</a> do nic nie robienia bez sankcji. Na nic innego rewolucjoniści nie wpadli" - drwi monachijski dziennik.</p>
      <p>Mniej krytyczny jest "Frankfurter Rundschau". "Większa ochrona klimatu, więcej inwestycji w infrastrukturę, opodatkowanie majątku: tak SPD formułuje odpowiedzi na wyzwania naszych czasów. Odpowiedzi, które zdaniem wielu naukowców są rozsądne i których nie można odrzucić jako lewicowego wariactwa. Socjaldemokraci muszą teraz przełożyć swoje pomysły i cele na strategie i kampanie polityczne, aby rzeczywiście wywrzeć wpływ. To wymaga czasu, więc być może decyzja, by pozwolić wielkiej koalicji nadal działać miała sens" - konkluduje "FR".</p>
    </article>
  </body>
</html>