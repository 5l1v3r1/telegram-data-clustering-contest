<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/joi-12-decembrie-noul-guvern-decide-hidroelectrica-incepe-procesul-achizitia-servicii-consultanta-cumpara-active-cez-enel-romania-ceea-ar-putea-cea-mare-achizitie-active-private-partea-statului-18659974"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T10:32:04+00:00"/>
    <meta property="og:title" content="Joi, 12 decembrie, noul Guvern decide dacă Hidroelectrica începe procesul pentru achiziţia de servicii de consultanţă pentru a cumpăra active ale CEZ şi Enel din România, în ceea ce ar putea fi cea mai mare achiziţie de active private din partea statului român"/>
    <meta property="og:description" content="Joi 12 decembrie, Ministerul Economiei şi Energiei, condus de Virgil Popescu, decide dacă Hidroelectrica, cea mai profitabilă companie a statului român şi cel mai mare producător de energie electrică de pe plan local, va achiziţiona servicii de consultanţă pentru achiziţii de participaţii la CEZ şi Enel România, se arată în convocatorul Hidroelectrica."/>
  </head>
  <body>
    <article>
      <h1>Joi, 12 decembrie, noul Guvern decide dacă Hidroelectrica începe procesul pentru achiziţia de servicii de consultanţă pentru a cumpăra active ale CEZ şi Enel din România, în ceea ce ar putea fi cea mai mare achiziţie de active private din partea statului român</h1>
      <address><time datetime="2019-12-09T10:32:04+00:00">09 Dec 2019, 10:32</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Joi 12 decembrie, Ministerul Economiei şi Energiei, condus de Virgil Popescu, decide dacă Hidroelectrica, cea mai profitabilă companie a statului român şi cel mai mare producător de energie electrică de pe plan local, va achiziţiona servicii de consultanţă pentru achiziţii de participaţii la CEZ şi Enel România, se arată în convocatorul Hidroelectrica.</p>
      <p>Astfel, noul Guvern al PNL, condus de premierul Ludovic Orban, ar putea semna cea mai mare tranzacţie de active private din partea unei companii de stat din perioada post-decembristă, arată datele analizate de ZF.</p>
      <p>Deja Hidroelectrica a demarat acţiunile aferente procesului de fuziuni şi achiziţii (M&amp;A) pentru grupurile CEZ şi Enel şi în convocator se arată că va informa acţionarii – statul român cu 80% şi Fondul Proprietatea cu 20% - pe marginea acestui subiect.</p>
      <p>Aceasta este cea de-a doua convocare cu privire la procesul de achiziţie servicii consultanţă pentru achiziţii de participaţii la CEZ şi la Enel pe care Hidroelectrica o transmite către acţionari în contextul în care la precedenta adunare a acţionarilor, respectiv cea din septembrie 2019, nu a fost întrunit cvorumul necesar.</p>
      <p>În acea perioadă, ieşirea de la guvernare a ALDE şi refuzul preşedintelui Iohannis de a numi ministrul propus de Guvernul PSD a determinat ca statul român, acţionarul majoritar al Hidroelectrica, să nu aibă reprezentant în AGA.</p>
      <p>Potrivit raportului anual aferent anului 2018, Hidroelectrica are 2,5 miliarde de lei cash la bancă. Fondul Proprietatea evaluează participaţiile pe care le are la Enel în calitate de acţionar minoritar la circa 1,35 miliarde de lei. </p>
    </article>
  </body>
</html>