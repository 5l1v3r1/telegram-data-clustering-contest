<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/vucevic-podneo-krivicne-prijave-protiv-brace-vucic-zbog-slucaja-jovanjica/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T10:07:15+00:00"/>
    <meta property="og:title" content="Vučević podneo krivične prijave protiv braće Vučić zbog slučaja Jovanjica"/>
    <meta property="og:description" content="Potpredsednik Srpske napredne stranke (SNS) Miloš Vučević podneo je danas Republičkom javnom tužilaštvu krivičnu prijavu protiv predsednika Srbije Aleksandra Vučića i njegovog brata Andreja zbog slučaja Jovanjica i navodnog uticaja na uzgajanje opijata na tom poljoprivrednom dobru."/>
  </head>
  <body>
    <article>
      <h1>Vučević podneo krivične prijave protiv braće Vučić zbog slučaja Jovanjica</h1>
      <address><time datetime="2019-12-09T10:07:15+00:00">09 Dec 2019, 10:07</time> by <a rel="author">FoNet</a></address>
      <p>
        <b>Potpredsednik Srpske napredne stranke (SNS) Miloš Vučević podneo je danas Republičkom javnom tužilaštvu krivičnu prijavu protiv predsednika Srbije Aleksandra Vučića i njegovog brata Andreja zbog slučaja Jovanjica i navodnog uticaja na uzgajanje opijata na tom poljoprivrednom dobru.</b>
      </p>
      <p>On je novinarima rekao da je to učinio kao građanin, da nije naveo kvalifikaciju krivičnog dela, kao i da prijava sadrži hronološki poređane sve izjave i navode pojedinih političara u medijima i na društvenim mrežama.</p>
      <p>Vučević je objasnio da su to informacije koje su uznemirile javnost i ne mogu nikog ostaviti ravnodušnim, a građani Srbije moraju da saznaju istinu.</p>
      <p>Tužilaštvo mora da utvrdi istinu i onda idemo dalje. Siguran sam da ćemo u kratkom roku videti šta će tužilaštvo uraditi, rekao je on.</p>
      <p>Kako je istakao Vučević, ako se utvrdi da svi navodi o umešanosti braće Vučić nisu tačni, onda su oni koji su to plasirali govorili gnusne laži i potrebna je njihova odgovornost zbog tih neistina i uznemiravanja javnosti.</p>
      <p>On je napomenuo da je 20 dana čekao da vidi da li će tužilaštvo reagovati i kada to nije uradilo, podneo je krivičnu prijavu, jer javnost zaslužuje da zna da li su optužbe tačne ili su „gnusne laži i klevete“.</p>
      <p>Komentarišući optužbe opozicije da je krivična prijava koju podnosi lažna, Vučević je naglasio da to govori o onima koji to tvrde, jer to znači da sami priznaju da su 20 dana iznosili lažne optužbe.</p>
      <p>Time priznaju da su govorili neistine, jer je krivična prijava zasnovana na njihovim navodima, konstatovao je on.</p>
      <p>Vučević je rekao i da je, s obzirom na uznemirenost javnosti i društvenu opasnost, tražio od tužilaštva da predmet ide u hitno procesuiranje.</p>
      <p>Na pitanje o navodnim podelama i klanovima u SNS, Vučević je odgovorio da oni koji takvo nešto tvrde to govore u cilju da se pobegne od teme zbog koje je podneo krivičnu prijavu.</p>
      <p>Da li neko misli da, ako postoji podela, mi to ne bi rešili na Glavnom odboru za 24 sata, zapitao je on.</p>
      <h3>Povezani tekstovi:</h3>
    </article>
  </body>
</html>