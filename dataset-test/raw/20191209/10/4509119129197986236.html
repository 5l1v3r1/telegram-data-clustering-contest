<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055386/article/epikairothta/kosmos/vretania-sthn-telikh-ey8eia-gia-tis-krisimes-voyleytikes-ekloges-ths-pempths"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T10:32:39+00:00"/>
    <meta property="og:title" content="Βρετανία: Στην τελική ευθεία για τις κρίσιμες βουλευτικές εκλογές της Πέμπτης"/>
    <meta property="og:description" content="Η έκβαση των πρόωρων βουλευτικών εκλογών θα είναι αποφασιστικής σημασίας για το Brexit και καθοριστική για την πορεία του Ηνωμένου Βασιλείου τις ερχόμενες δεκαετίες."/>
  </head>
  <body>
    <article>
      <h1>Βρετανία: Στην τελική ευθεία για τις κρίσιμες βουλευτικές εκλογές της Πέμπτης</h1>
      <address>
        <time datetime="2019-12-09T10:32:39+00:00">09 Dec 2019, 10:32</time>
      </address>
      <p>Ο βρετανός πρωθυπουργός Μπόρις Τζόνσον και ο Εργατικός αντίπαλός του Τζέρεμι Κόρμπιν εισέρχονται σήμερα στην τελική ευθεία πριν από τις πρόωρες εκλογές της ερχόμενης Πέμπτης, η έκβαση των οποίων θα είναι αποφασιστικής σημασίας για το Brexit και καθοριστική για την πορεία του Ηνωμένου Βασιλείου τις ερχόμενες δεκαετίες.</p>
      <p>Ο ηγέτης των Συντηρητικών, ο οποίος ανέβηκε στην εξουσία τον Ιούλιο, προκήρυξε τις εκλογές για να εκπληρώσει την έξοδο από την Ευρωπαϊκή Ένωση, την οποία ψήφισε το 52% των Βρετανών πριν από τριάμισι χρόνια, αλλά η οποία έχει βυθίσει τη χώρα σε βαθιά πολιτική κρίση.</p>
      <p>Μολονότι o Μπόρις Τζόνσον έρχεται πρώτος στις δημοσκοπήσεις, το πολύ ταραχώδες πολιτικό πλαίσιο καθιστά αβέβαιη την έκβαση και το αποτέλεσμα προαναγγέλλεται στήθος με στήθος σε πολλές περιφέρειες, ωθώντας τα κόμματα να διπλασιάσουν τις προσπάθειες κατά τις τελευταίες ημέρες της προεκλογικής εκστρατείας.</p>
      <p>Ο Τζόνσον ελπίζει να κερδίσει την πλειοψηφία που του λείπει για να μπορέσει να καταφέρει να υιοθετηθεί από το κοινοβούλιο η συμφωνία του Brexit, την οποία διαπραγματεύθηκε με τις Βρυξέλλες. Ο 55χρονος ηγέτης των Συντηρητικών υπόσχεται πως, έπειτα από τρεις αναβολές του Brexit, το Ηνωμένο Βασίλειο θα αποχωρήσει από την Ευρωπαϊκή Ένωση στις 31 Ιανουαρίου.</p>
      <p>Το στρατόπεδο του «leave» είναι ενωμένο πίσω από τον ηγέτη των Συντηρητικών, ο οποίος δέχθηκε χθες την προσχώρηση τεσσάρων ευρωβουλευτών του κόμματος του Brexit του ευρωφοβικού Νάιτζελ Φάρατζ, οι οποίοι βλέπουν την υπερψήφιση των Συντηρητικών ως τον μοναδικό τρόπο για να αποτραπεί η παραμονή στην Ευρωπαϊκή Ένωση.</p>
      <p>Απέναντί του, ο επικεφαλής του Εργατικού Κόμματος, Τζέρεμι Κόρμπιν, ένας 70χρονος σοσιαλιστής ηγέτης πολύ πιο αριστερός από τους προκατόχους του, διεξάγει μια ριζοσπαστική εκστρατεία, υποσχόμενος μαζικές εθνικοποιήσεις και επενδύσεις στις δημόσιες υπηρεσίες.</p>
      <p>Παρά το γεγονός ότι υστερεί στις δημοσκοπήσεις, ο Κόρμπιν εξακολουθεί να έχει ελπίδες. Αν οι Συντηρητικοί αποτύχουν να κερδίσουν την πλειοψηφία, ο ηγέτης των Εργατικών θα μπορούσε να πάρει τα κλειδιά του αριθμού 10 της Ντάουνινγκ Στριτ χάρη σε μια συμμαχία με το SNP, το κόμμα που υποστηρίζει την ανεξαρτησία της Σκωτίας και αντιτίθεται κατηγορηματικά στο Brexit.</p>
      <p>Κατά την εκστρατεία αναδύθηκαν και πάλι οι κατηγορίες για αντισημιτισμό στους κόλπους του Εργατικού Κόμματος, σε σημείο που, σύμφωνα με την Daily Mail, το κέντρο Σιμόν Βίζενταλ χαρακτήρισε χθες, Κυριακή, τον Τζέρεμι Κόρμπιν αντισημίτη της χρονιάς, προειδοποιώντας πως το Ηνωμένο Βασίλειο θα γίνει κράτος «παρίας», αν ο Κόρμπιν κερδίσει τις εκλογές.</p>
      <p>Τον περασμένο μήνα, ο αρχιραβίνος του Ηνωμένου Βασιλείου είχε απευθύνει βαριά κατηγορία εναντίον του Κόρμπιν και της αδυναμίας του να ξεριζώσει το «δηλητήριο» του αντισημιτισμού στους κόλπους του κόμματός του.</p>
      <p>
        <sup>
          <i>Πηγή: ΑΠΕ - ΜΠΕ</i>
        </sup>
      </p>
    </article>
  </body>
</html>