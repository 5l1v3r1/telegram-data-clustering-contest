<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176344/finsko-zrejme-bude-mat-najmladsiu-premierku-34-rocnu-sannu-marinovu"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="Fínsko bude mať najmladšiu premiérku na svete"/>
    <meta property="og:description" content="Vládna sociálnodemokratická strana v nedeľu navrhla na premiérsky post 34-ročnú Sannu Marinovú, informovala agentúra AP."/>
  </head>
  <body>
    <article>
      <h1>Fínsko bude mať najmladšiu premiérku na svete</h1>
      <h2>Vládna sociálnodemokratická strana v nedeľu navrhla na premiérsky post 34-ročnú Sannu Marinovú, informovala agentúra AP.</h2>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">TASR</a></address>
      <p>Helsinki 9. decembra (TASR) - Na čele fínskej vlády bude zrejme čoskoro stáť najmladšia premiérka v dejinách tejto severskej krajiny. Vládna sociálnodemokratická strana v nedeľu navrhla na premiérsky post 34-ročnú Sannu Marinovú, informovala agentúra AP. </p>
      <p><b>Marinová v súčasnosti pôsobí ako poslankyňa a ministerka dopravy a komunikácií.</b> Očakáva sa, že ju fínsky parlament urýchlene potvrdí vo funkcií, aby mohla zastupovať krajinu na budúcotýždňovom summite EÚ, ktorý sa bude konať v Bruseli 12. a 13. decembra.</p>
      <figure>
        <img src="https://www.dobrenoviny.sk/images/gallery/0/0/2412_lrZgk4EUWkJA38Wa2dbINheto0WOzxIL.jpg"/>
        <figcaption>— Foto: Instagram/sannamarin</figcaption>
      </figure>
      <figure>
        <img src="https://www.dobrenoviny.sk/images/gallery/0/0/2412_vFl3DPGPDnz3RnZGXsLFDZsaSiEwcAjy.jpg"/>
        <figcaption>— Foto: Instagram/sannamarin</figcaption>
      </figure>
      <figure>
        <img src="https://www.dobrenoviny.sk/images/gallery/0/0/2412_ch26ipS65jq68abhaNGopmWg1xZmcorf.jpg"/>
        <figcaption>— Foto: Instagram/sannamarin</figcaption>
      </figure>
      <figure>
        <img src="https://www.dobrenoviny.sk/images/gallery/0/0/2412_NhW5SWUprFVVUdwCZaW8PbmoMbE8wMU9.jpg"/>
        <figcaption>— Foto: <a href="https://www.instagram.com/sannamarin/">Instagram/sannamarin</a></figcaption>
      </figure>
      <p>Nová premiérka by sa mala ujať funkcie v utorok 10. decembra. Fínsko je do konca tohto roka predsedníckou krajinou EÚ.</p>
      <p><i>„Nikdy som nepremýšľala nad svojím vekom a pohlavím. Rozmýšľam nad dôvodmi, prečo som vstúpila do politiky a nad vecami, pre ktoré som získala dôveru voličov,"</i> uviedla v nedeľu Sanna Marinová podľa agentúry AFP.</p>
      <p><b>Vládna koalícia hľadala kandidáta na nového premiéra po tom, ako 3. decembra odstúpil doterajší šéf kabinetu Antti Rinne,</b> ktorý túto funkciu zastával len od júna 2019. Demisiu podal po tom, ako stratil podporu kľúčového koaličného partnera v súvislosti s krízou okolo štrajku zamestnancov fínskej pošty.</p>
      <p>Sanna Marinová, podpredsedníčka vládnych sociálnych demokratov, sa tak zrejme stane v poradí treťou ženou na čele fínskej vlády. Podľa správ fínskej tlače bude vôbec najmladšou úradujúcou premiérkou na svete.</p>
      <p>Päť strán, ktoré tvorilo doterajšiu fínsku vládu, prisľúbilo, že budú pokračovať v spolupráci aj v kabinete pod vedením Sanny Marinovej. Koaliční partneri budú mať naďalej v 200-člennom parlamente pohodlnú väčšinu 117 hlasov.</p>
    </article>
  </body>
</html>