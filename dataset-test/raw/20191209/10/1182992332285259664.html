<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%ba%d0%bd%d1%81%d0%b1-%d0%b5%d0%b4%d0%bd%d0%b0-%d0%bf%d0%b5%d1%82%d0%b0-%d0%be%d1%82-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0-%d0%bd%d0%b0-%d1%81%d1%82%d1%80%d0%b0%d0%bd%d0%b0%d1%82/"/>
    <meta property="og:site_name" content="Труд"/>
    <meta property="article:published_time" content="2019-12-09T10:11:19+00:00"/>
    <meta property="og:title" content="КНСБ: Една пета от икономиката на страната е сива"/>
    <meta property="og:description" content="Сивият сектор у нас генерира около 23 млрд. лева. Това е почти 21% от цялата икономика на страната, показват данни на КНСБ. Президентът на синдиката, Пламен Димитров, посочи, че последните показатели на Индекса &quot;Икономика на светло&quot; показват, че през последните..."/>
  </head>
  <body>
    <article>
      <h1>КНСБ: Една пета от икономиката на страната е сива</h1>
      <address><time datetime="2019-12-09T10:11:19+00:00">09 Dec 2019, 10:11</time> by <a rel="author">Труд онлайн</a></address>
      <p>Сивият сектор у нас генерира около 23 млрд. лева. Това е почти 21% от цялата икономика на страната, показват данни на КНСБ.</p>
      <p>Президентът на синдиката, Пламен Димитров, посочи, че последните показатели на Индекса „Икономика на светло“ показват, че през последните 10 години сивата икономика намалява, но остава над 20 процента. Това означава, че повече от 23 млрд. лева са недекларираните средства, което води до изкривявания в икономическия, социалния и обществено-политическия живот. Според него сивата икономика убива лоялната конкуренция.</p>
      <p>Най-тежка е ситуацията с масовото осигуряване на минимална работна заплата. Това е почти 21% от цялата икономика на страната, показват данните на КНСБ. Най-тежка е ситуацията с масовото осигуряване на минимална работна заплата.</p>
      <p>Според синдикатите всяка майка, която е осигурявана на такова трудово възнаграждение, губи около 4 800 лева за периода на майчинство, информира БНТ. Натрупаните пари за пенсии на хора на минимални заплати, които всъщност получават останалите по друг договор са около 50 000 по-малко. Едни от секторите с най-висок процент на сива икономика остават строителството и автосервизите. От КНСБ днес представиха резултатите от своя проект за активно гражданско участие за превенция и ограничаване на недекларираната заетост. По него до този момент е разработено и мобилно приложение за получаване на сигнали.</p>
      <p>„Сивата и неформална икономика изисква гориво, за да се стигне до неформалната заетост и това гориво са сивите обороти, които непрекъснато трябва да бъдат на вниманието на приходните администрации“, каза Владислав Горанов, министър на финансите. В тази връзка той посочи, че от лятото на 2018 г. правителството е започнало нов проект за пълно обхващане на оборотите във всички сфери на икономиката.</p>
      <p>Деница Сачева, министър на труда и социалната политика заяви: „Истинската битка с недекларирания труд минава оттам, минава през момента, в който всеки един български гражданин ще има нетърпимост тогава, когато някой не спазва законите“.</p>
      <p>Тя посочи, че в България делът на лицата с недекларирана заетост е под средното европейски равнище – 15,9 процента, на фона на 16,3 на сто за Европа.</p>
    </article>
  </body>
</html>