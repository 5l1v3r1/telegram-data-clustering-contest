<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/boris-johnson-avrupa-li-gocmenlerin-britanya-ya-kendi-ulkeleri-muamelesi-yapmasini-engelleyecegini-soyledi,851419"/>
    <meta property="og:site_name" content="T24"/>
    <meta property="article:published_time" content="2019-12-09T10:53:00+00:00"/>
    <meta property="og:title" content="Boris Johnson, Avrupalı göçmenlerin Britanya'ya 'kendi ülkeleri' muamelesi yapmasını engelleyeceğini söyledi"/>
    <meta property="og:description" content="Britanya, 12 Aralık'ta genel seçime gidiyor"/>
  </head>
  <body>
    <article>
      <h1>Boris Johnson, Avrupalı göçmenlerin Britanya'ya 'kendi ülkeleri' muamelesi yapmasını engelleyeceğini söyledi</h1>
      <h2>Britanya, 12 Aralık'ta genel seçime gidiyor</h2>
      <address>
        <time datetime="2019-12-09T10:53:00+00:00">09 Dec 2019, 10:53</time>
      </address>
      <p><b>T24 Dış haberler<br/></b>Britanya Başbakanı Boris Johnson, 12 Aralık'ta yapılacak genel seçim öncesi ülkenin göçmen politikalarına ilişkin atacağı kısıtlayıcı uygulamalardan bahsetti. Johnson, yeniden seçildiği takdirde Avrupalı göçmenlerin Britanya'ya 'kendi ülkelerindeymiş gibi' davranmasını engelleyeceğini söyledi. <br/>Genel seçim öncesi Sky News'a konuşan Johnson kampanyasında yer alan göçmen politikalarından bahsetti. Johnson, "Bütün Avrupa Birliği'nden Britanya'ya gelen çok sayıda insan olduğunu görüyorsunuz ve onlar buraya kendi ülkelerinin bir parçası gibi davranıyor. Bununla ilgili sorun hiçbir kontrol mekanizmasının olmaması" dedi. Johnson, siyasetçilerin insanlara "Evet bu insanları alıyoruz ama bunu kontrollü bir şekilde yapıyoruz" diyebilmesi gerektiğini söyledi. <br/>Başbakan Boris Johnson seçim sonucunda 10 Numara'da kalırsa göç oranını düşüreceğini söyledi. Johnson, bunu yapmak için Avustralya'da kullanılan puan bazlı sistemi kullanacağını anlattı. Bu sisteme göre Britanya'ya göç etmek isteyenler yeteneklerine göre farklı vizeler alacak. Johnson özel yeteneği olan göçmenlerin Britanya'da en çok kalma ve çalışma iznine sahip olacağını söyledi. Johnson, ikinci grupta vasıflı işçilerin yer alacağını üçüncü grupta ise kısa süre için arandığı dönemlerde vasıfsız işçi alınacağını anlattı. <br/> <br/> </p>
    </article>
  </body>
</html>