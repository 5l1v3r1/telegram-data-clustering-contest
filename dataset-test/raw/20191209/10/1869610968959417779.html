<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/sport/incident-grav-la-finalul-meciului-ac-milan-cu-bologna-un-suporter-a-fost-injunghiat-de-la-ce-a-pornit-conflictul-din-galerie-18659759"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T10:31:00+00:00"/>
    <meta property="og:title" content="Incident grav la finalul meciului AC Milan cu Bologna: Un suporter a fost înjunghiat. De la ce a pornit conflictul din galerie"/>
    <meta property="og:description" content="Un fan al echipei AC Milan a fost dus în stare gravă la spital, după ce a fost înjunghiat cu un cuţit de un alt suporter al milanezilor. Incidentul a avut loc la finalul meciului cu Bologna, din deplasare, de..."/>
  </head>
  <body>
    <article>
      <h1>Incident grav la finalul meciului AC Milan cu Bologna: Un suporter a fost înjunghiat. De la ce a pornit conflictul din galerie</h1>
      <h2>Un fan al echipei AC Milan a fost dus în stare gravă la spital, după ce a fost înjunghiat cu un cuţit de un alt suporter al milanezilor. Incidentul a avut loc la finalul meciului cu Bologna, din deplasare, de duminică seară.</h2>
      <address><time datetime="2019-12-09T10:31:00+00:00">09 Dec 2019, 10:31</time> by <a rel="author" href="https://www.mediafax.ro/autor/razvan-stinga" target="_blank">Răzvan Stîngă</a></address>
      <p>Din informaţiile apărute în presa din Italia, totul a început de pe stadion, după fluierul final al partidei. Jucătorii lui AC Milan au mers să-i salute pe fani, cărora le-au aruncat o parte din echipamentul de joc. Suporterul înjunghiat a prins şortul unuia dintre favoriţii săi.</p>
      <p>La ieşirea de pe arenă, un alt fan al lui AC Milan a încercat să îi ia suvenirul colegului de galerie şi l-a înjunghiat, după ce între cei doi a izbucnit un conflict. Starea victimei este gravă, în acest moment fiind în îngrjirea atentă a medicilor.</p>
      <p>Partida s-a terminat cu victoria Milanului, scor 3-2. Pentru oaspeţi au marcat Krzysztof Piatek (min. 15), Theo Hernandez (min. 32) şi Giacomo Bonaventura (min. 46), în timp ce pentru gazde au punctat Theo Hernandez (min. 40; autogol) şi Nicola Sansone (min. 84).</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>