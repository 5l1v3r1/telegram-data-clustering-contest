<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/141293/%D9%82%DB%8C%D9%85%D8%AA-%D9%87%D8%A7%DB%8C-%D9%BE%DB%8C%D8%B4%D9%86%D9%87%D8%A7%D8%AF%DB%8C-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%A8%D9%86%D8%B2%DB%8C%D9%86-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D9%88-%D8%A7%D9%81%D8%B2%D8%A7%DB%8C%D8%B4-%D8%AD%D9%82%D9%88%D9%82-%DA%A9%D8%A7%D8%B1%D9%85%D9%86%D8%AF%D8%A7%D9%86"/>
    <meta property="og:site_name" content="boursepress.ir"/>
    <meta property="article:published_time" content="2019-12-09T10:11:00+00:00"/>
    <meta property="og:title" content="قیمت های پیشنهادی مجلس برای بنزین سال آینده و افزایش حقوق کارمندان"/>
    <meta property="og:description" content="عضو کمیسیون برنامه و بودجه مجلس با اعلام ویژگی های بودجه ۹۹ از احتمال بنزین۱۵۰۰، ۱۸۰۰ یا ۲ هزار تومانی و حذف دو نرخی بودن بنزین در بودجه سال آینده و افزایش حقوق کارمندان خبر داد."/>
  </head>
  <body>
    <article>
      <h1>قیمت های پیشنهادی مجلس برای بنزین سال آینده و افزایش حقوق کارمندان</h1>
      <h2>نماینده مجلس با اعلام ویژگی های بودجه ۹۹ خبر داد:</h2>
      <address>
        <time datetime="2019-12-09T10:11:00+00:00">09 Dec 2019, 10:11</time>
      </address>
      <p>
        <i>عضو کمیسیون برنامه و بودجه مجلس با اعلام ویژگی های بودجه ۹۹ از احتمال بنزین۱۵۰۰، ۱۸۰۰ یا ۲ هزار تومانی و حذف دو نرخی بودن بنزین در بودجه سال آینده و افزایش حقوق کارمندان خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، هادی قوامی با اشاره به تقدیم دیروز لایحه بودجه ۹۹ توسط روحانی به مجلس به مهر گفت: بودجه ارایه شده عمومی دولت بود . چون بودجه شرکت های دولتی یک ماه قبل به مجلس و سپس به کمیسیون برنامه و بودجه ارائه شد و در حال بررسی کمیته محاسبات کمیسیون برنامه و بودجه است .</p>
      <p>وی افزود: نمایندگان ۱۰ روز فرصت دارند پیشنهادات را در مورد بودجه عمومی به کمیسیون های تخصصی ارائه دهند. کمیسیون ها هم ۱۰ روز فرصت دارند پیشنهادات را آماده کرده و سپس به کمیسیون تلفیق ارائه دهند تا این کمیسیون در فرصت حدود ۴۵ روزه ، لایحه بودجه را بررسی و گزارش نهایی را به صحن علنی تقدیم کند.</p>
      <p>این نماینده مجلس ادامه داد: ممکن است گزارش نهایی کمیسیون تلفیق به صحن ارائه شود و نمایندگان هم پیشنهادات را ارائه کنند و از ۴ اسفند و پس از انتخابات مجلس، ظرف ۲-۳ هفته بودجه ۹۹ در مجلس قطعی می شود.</p>
      <p>قوامی با اشاره به ویژگی های بودجه ۹۹ گفت: همچنان دو سوم بودجه مربوط به شرکت های دولتی، بانک ها و موسسات انتفاعی وابسته به دولت است که بنا بود این بودجه کاهش یابد و یک سوم بودجه متخص شرکت های دولتی باشد. همچنین برای اولین بار در سال ۹۹ از محل درآمد نفت برای هزینه‌ هایی همچون حقوق و دستمزد هزینه نمی‌شود و آنچه از نفت به دست می‌آید صرف فقط طرح‌های عمرانی خواهد شد.</p>
      <p>وی با اشاره به تصمیم سران قوا برای افزایش قیمت بنزین ، ادامه داد : ممکن است نمایندگان سال آینده ، پیشنهاداتی ارائه دهند و قیمت بنزین ۱۵۰۰، ۱۸۰۰ یا حداکثر ۲ هزار تومان و احتمالا دو نرخی بودن بنزین در بودجه ۹۹ حذف  شود.</p>
      <p>قوامی درباره حقوق کارکنان دستگاه های دولتی توضیح داد: دولت در بودجه ۹۹ پیشنهاد داده حقوق کارکنان دستگاه ها ۱۵ درصد افزایش یابد اما با توجه به نرخ تورم ۳۰ درصدی، حقوق بگیران ۱۵ درصد با میزان تورم فاصله دارند و حتما باید در زمان بررسی بودجه این مسئله مورد توجه قرار گیرد و حقوق کارکنان افزایش یابد.</p>
      <p>انتهای پیام</p>
    </article>
  </body>
</html>