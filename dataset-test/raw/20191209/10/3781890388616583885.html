<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/746059"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T10:58:00+00:00"/>
    <meta property="og:title" content="'บีม-กวี'ปลื้มแฟนคลับล้น ทำบุญครบรอบ12ปี'บิ๊ก ดีทูบี'"/>
    <meta property="og:description" content="เดลินิวส์ออนไลน์ จัดเต็มบรรยากาศงานทำบุญครบรอบ 12 ปีการจากไปของอดีตนักร้องคนดัง บิ๊ก ดีทูบี ด้านหนุ่ม บีม-กวี เผยรู้สึกดีใจมากที่แฟนๆยังรักกันเหนียวแน่นแบบนี้"/>
  </head>
  <body>
    <article>
      <h1>'บีม-กวี'ปลื้มแฟนคลับล้น ทำบุญครบรอบ12ปี'บิ๊ก ดีทูบี'</h1>
      <address>
        <time datetime="2019-12-09T10:58:00+00:00">09 Dec 2019, 10:58</time>
      </address>
      <p>
        <b>เดลินิวส์ออนไลน์ จัดเต็มบรรยากาศงานทำบุญครบรอบ 12 ปีการจากไปของอดีตนักร้องคนดัง บิ๊ก ดีทูบี ด้านหนุ่ม บีม-กวี เผยรู้สึกดีใจมากที่แฟนๆยังรักกันเหนียวแน่นแบบนี้</b>
      </p>
      <p>ไม่ว่าเวลาจะผ่านไปนานแค่ไหนก็ตาม ชื่อของนักร้องหนุ่มคนดัง<b> บิ๊ก</b><b>-</b><b>อภิเชษฐ์</b><b>(</b><b>ปาณรวัฐ</b><b>) </b><b>กิตติกรเจริญ</b> หรือ <b>บิ๊ก ดีทูบี</b> ก็ยังคงอยู่ในใจของแฟนๆเสมอ ล่าสุดวันที่ 9 ธ.ค. ซึ่งตรงกับวันครบรอบการเสียชีวิตของหนุ่มบิ๊ก ซึ่งปีนี้เป็นปีที่ 12 แล้ว ครอบครัวกิตติกรเจริญและแฟนคลับของหนุ่มบิ๊กจากแฟนเพจ <b><a href="https://www.facebook.com/foreverbigfanclub/?__xts__%5B0%5D=68.ARBSys6evO_pV7uZLPqf0YYKPtkeKMmzjFQAzOmfkjooLyzSryBBfnr4HPaSeuhp9884cUBmsLZNzQbtDLZxJXDcpF-POnUinVi0zjQPhv3ZL3bXpZp8QrdZUvFnsbN4dVnfGbZfipIgvkwQbo4ZqrOe1pRihYzZW87_z6R3bhIB7DXPU0Gqcq4pEEue2dFKwjMH0sOWiKSTDBLKw6sKndHntXWF6YppiJgsSJ3xXFB1wvnmWmX4ajjuAfv81srJSFSHt5Jf0pWjGTY">FBFC - Forever BIG D2B Fanclub<br/></a></b><b/>และ <b>BIG D2B Family</b> ก็ได้ร่วมกันจัดงานทำบุญอุทิศส่วนกุศลให้หนุ่มบิ๊ก พร้อมทั้งกิจกรรมเพื่อสานสัมพันธ์ระหว่างแฟนคลับในธีมงานวัดขึ้นที่วัดหนามแดง จ.สมุทรปราการ เพื่อหวังให้ทุกคนที่รักหนุ่มบิ๊กได้มารวมตัวกันและคิดถึงหนุ่มบิ๊กด้วยกัน</p>
      <figure>
        <img src="https://www.dailynews.co.th/admin/upload/20191209/news_INLQalgcaQ181452_533.jpg?v=20191210163?v=8102"/>
      </figure>
      <figure>
        <iframe src="https://www.youtube.com/embed/O0bZY7HpXYo" width="640" height="360" data-service="Youtube" scrolling="no"/>
      </figure>
      <p>ทั้งนี้ ครอบครัวของหนุ่มบิ๊ก <b>คุณพ่ออุดม</b> ได้พา <b>คุณแม่ยุพา </b>ที่ป่วยอยู่มาร่วมงานด้วย และมีหนุ่ม <b>บีม-กวี ตันจรารักษ์</b> หนึ่งในสมาชิกวงดีทูบีและครอบครัวของหนุ่ม<b> แดน-วรเวช ดานุวงศ์</b> ทั้งคุณพ่อและคุณแม่ได้เดินทางมาร่วมงานทำบุญในครั้งนี้แทนหนุ่มแดน เนื่องจากเจ้าตัวติดภารกิจอยู่ที่ต่างประเทศ โดยบรรยากาศในงานเป็นไปอย่างอบอุ่นและสนุกสนานเพราะแฟนคลับมีการจัดกิจกรรมล้วงไข่และสอยดาวในธีมงานวัด หลังจากการทำบุญให้หนุ่มบิ๊กด้วย ซึ่งมีแฟนๆมาร่วมงานกันอย่างคับคั่ง</p>
      <figure>
        <img src="https://www.dailynews.co.th/admin/upload/20191209/news_tLVBVhXnfd181453_533.jpg?v=20191210163?v=8436"/>
      </figure>
      <figure>
        <img src="https://www.dailynews.co.th/admin/upload/20191209/news_GeEBydReFd181454_533.jpg?v=20191210163?v=9534"/>
      </figure>
      <figure>
        <img src="https://www.dailynews.co.th/admin/upload/20191209/news_OwMsQbNnLA181453_533.jpg?v=20191210163?v=2039"/>
      </figure>
      <p><b>บีม</b> เผยว่า <br/>“งานทุกปีก็อบอุ่นเหมือนเดิม วันนี้คนเยอะมาก และก็มีธีมกันด้วย ผมเดินเข้ามาคือมันก็อยู่ในวัดเนอะก็เป็นธีมงานวัดครับ(ยิ้ม)ที่แฟนคลับบ้านบิ๊กบอกไม่อยากให้ดูเศร้า ผมรู้สึกดีนะเราผ่านระยะเวลาในการทำใจมาสักระยะหนึ่งแล้ว มันนานมากแล้วล่ะ ปีนี้ก็ 12 ปีที่เขาจากไปแล้ว เราก็รู้แหละว่าเขาไม่ได้อยู่กับเราจริงๆ เราก็อยากจะรำลึกถึงความรู้สึกดีๆ การมีธีมก็ไม่แปลกอะไรแฟนคลับจะได้สนุกกันด้วย ผมก็อยากจะมาแล้วได้จดจำเพื่อนเราในแบบที่มีความสุขน่าจะดีกว่า”</p>
      <figure>
        <img src="https://www.dailynews.co.th/admin/upload/20191209/news_wkhHSnSiIl181453_533.jpg?v=20191210163?v=1312"/>
      </figure>
      <p>“เหตุผลที่คนยังไม่ลืมดีทูบี ผมว่ามันเหมือนเราอยู่ในช่วงชีวิตหนึ่งของเขา บางทีเขาอาจจะมองพวกเราเหมือนเป็นพี่ เป็นคนที่เขารู้จัก เป็นญาติกัน ก็รู้สึกดีใจที่เขารับเราทั้งสามคนเข้าเป็นส่วนหนึ่งของชีวิต บางคนเอาเราเป็นแรงผลักดันในการใช้ชีวิตของเขาด้วย หรือบางคนก็บอกว่าหนูเรียนอันนี้เพราะพี่นะ หรือทำสิ่งนี้เพราะพี่แดนนะ หลายๆคนเข้ามาพูดประโยคอะไรแบบนี้ ทำให้เรารู้สึกดีใจ ขอบคุณมากๆ ซึ่งแต่ละปีที่ผ่านมาสิ่งที่เปลี่ยนไปคือมันอบอุ่นขึ้น(ยิ้ม)ก็รู้สึกดีใจ และความรู้สึกคิดถึงเพื่อนของเรามันคงยังไม่เปลี่ยนไปหรอก อย่างวันนี้มีการจัดการธีมงานวัด มันทำให้เราเห็นว่าแม้วันนี้บิ๊กเขาไม่อยู่ แต่เรายังสามารถมีความสุขกับสิ่งที่เขาเคยทำได้ หรือมีความสุขกับคนที่รักหรือชอบสิ่งเดียวกันได้อาจจะเป็นการเปลี่ยนไป”</p>
      <figure>
        <img src="https://www.dailynews.co.th/admin/upload/20191209/news_czEJeFIhKx181454_533.jpg?v=20191210163?v=8371"/>
      </figure>
      <p><b>บีม</b> กล่าวต่อว่า <br/>“จริงๆอีกอย่างที่ผมต้องบอกคือหลังคอนเสิร์ตใหญ่ของดีทูบีที่ผ่านมา มีคนมาเยอะขึ้นบางคนยังอินอยู่หรือบางคนอาจจะอยู่ในอิมแพค(ยิ้ม)แต่ไม่เป็นไรเราจะพากลับเข้าไปที่อิมแพคอีกครั้งหนึ่งด้วย หวังว่าทุกคนจะมาร่วมสร้างความทรงจำดีๆของพวกเราอีกครั้งในคอนเสิร์ตใหญ่ของดีทูบีเดือน ก.พ.นี้ด้วยนะครับ”</p>
      <figure>
        <img src="https://www.dailynews.co.th/admin/upload/20191209/news_oEzbKNllYG181454_533.jpg?v=20191210163?v=4261"/>
      </figure>
      <p>“สำหรับคำพูดของผมต่อบิ๊กที่บอกคือ 12 ปีมันเร็วเนอะ ก็คุยว่าปีนี้เป็นยังไงบ้าง ปีนี้เราสนุกกันมากเลยนะ เป็นโมเมนต์ดีๆที่น่าจดจำและบอกว่าเรากำลังจะมีคอนเสิร์ตอีกครั้งนะ ก็พูดกับบิ๊กจริงๆ(หัวเราะ)เรื่องลูกของผม บิ๊กก็น่าจะรู้นะเพราะเราเคยไปคุยในที่ๆคิดว่าเขาจะอยู่ ความเชื่อของคนเนอะ ก็เคยบอกเขาแล้ว แต่ว่ายังไม่เคยพามา คิดว่าน่าจะปีหน้าน่าจะมาได้ เพราะปีนี้ลูกผมยังเด็กมากไม่น่าจะไปไหนได้”</p>
      <figure>
        <img src="https://www.dailynews.co.th/admin/upload/20191209/news_CSXRIcwlUt181455_533.jpg?v=20191210163?v=9048"/>
      </figure>
      <figure>
        <img src="https://www.dailynews.co.th/admin/upload/20191209/news_gXPyWgQVQy181455_533.jpg?v=20191210163?v=6193"/>
      </figure>
      <figure>
        <img src="https://www.dailynews.co.th/admin/upload/20191209/news_UNXoscOszi181455_533.jpg?v=20191210163?v=8351"/>
      </figure>
      <figure>
        <img src="https://www.dailynews.co.th/admin/upload/20191209/news_SvIDNtQuFP181452_533.jpg?v=20191210163?v=3671"/>
      </figure>
      <figure>
        <img src="https://www.dailynews.co.th/admin/upload/20191209/news_ffFkdftYrM181456_533.jpg?v=20191210163?v=6260"/>
      </figure>
      <p> </p>
    </article>
  </body>
</html>