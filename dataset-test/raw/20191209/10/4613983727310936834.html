<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/management/glavniyat-izpalnitelen-direktor-na-siemens-balgariya-poema-i-makedoniya.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T10:06:12+00:00"/>
    <meta property="og:title" content="Главният изпълнителен директор на Siemens България поема и Македония"/>
    <meta property="og:description" content="Д-р инж. Боряна Манолова е начело на компанията от 2009 г."/>
  </head>
  <body>
    <article>
      <h1>Главният изпълнителен директор на Siemens България поема и Македония</h1>
      <address>
        <time datetime="2019-12-09T10:06:12+00:00">09 Dec 2019, 10:06</time>
      </address>
      <p>Главният изпълнителен директор на Siemens България д-р инж. Боряна Манолова ще поеме нова регионална роля. От 1 януари 2020 г. тя ще представлява бизнес интересите на Siemens и в Македония. Новината бе обявена от регионалния клъстър с водеща държава Австрия, част от който е и Siemens България.</p>
      <p><i>"За мен това решение е признание за високия професионализъм и добра репутация, на която Siemens България се радва в рамките на глобалната компания. Гордеем се с факта, че вече над 140 години допринасяме за технологичния напредък на страната ни, предоставяйки технологии, решения и услуги от световна класа и изграждайки трайни, взаимноизгодни партньорства с български компании"</i>, посочи д-р инж. Манолова.</p>
      <p>Боряна Манолова е главен изпълнителен директор на Siemens България от 2009 г. До поемането на ръководството на технологичния лидер в България тя има дългогодишен опит в частния и обществения сектор. В началото на кариерата си работи в Националната агенция по заетостта в Русе, а по-късно и като регионален мениджър на Агенцията за чуждестранни инвестиции. От 1998 г. до 2007 г. е изпълнителен директор на шведската компания за пътно-строително оборудване "Атлас Копко Лифтън", а от 2007 г. до 2009 г. създава и управлява собствен бизнес в сферата на енергетиката.</p>
      <p>Магистър е по електротехника и по мениджмънт и фирмено управление. През 2014 г. защитава докторска степен по специалността "Електроснабдяване и електрообзавеждане" в РУ "Ангел Кънчев". Завършила е курсове за лидерство и предприемачество в Bocconi, Италия, и INSEAD, Франция.</p>
    </article>
  </body>
</html>