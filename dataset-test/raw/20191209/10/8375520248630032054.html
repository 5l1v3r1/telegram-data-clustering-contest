<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zvidki-u-tetyani-chornovol-avtomat-avakov-zasekretiv-informaciyu-pro-zbroyu-yakoyu-nagorodiv-soratnicyu-dokument-645460.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T10:20:00+00:00"/>
    <meta property="og:title" content="Аваков засекретив інформацію про зброю, якою нагородив Тетяну Чорновол (Документ)"/>
    <meta property="og:description" content="Запит щодо зброї Тетяни Чорновол направив депутат від «Слуги народу» Олександр Качура"/>
  </head>
  <body>
    <article>
      <h1>Аваков засекретив інформацію про зброю, якою нагородив Тетяну Чорновол (Документ)</h1>
      <address>
        <time datetime="2019-12-09T10:20:00+00:00">09 Dec 2019, 10:20</time>
      </address>
      <h4>Запит щодо зброї Тетяни Чорновол направив депутат від «Слуги народу» Олександр Качура</h4>
      <p>Міністр внутрішніх справ Арсен Аваков відмовився надати інформацію про нагородну зброю народної депутатки VIII скликання Тетяни Чорновол.</p>
      <p>Про це повідомляє «<a href="https://glavcom.ua/">Главком</a>» з посиланням на відповідь міністра, яка датована 3 грудням.</p>
      <p>З відповідним запитом до Авакова <a href="https://glavcom.ua/news/sluga-narodu-zlyakavsya-avtomata-tetyani-chornovol-i-zvernuvsya-do-avakova-dokument-642107.html">звернувся нардеп</a> від партії «Слуга народу» Олександр Качура. Зокрема, він хотів отримати відомості про те: хто ініціював подання на нагородження нагородною зброєю Тетяни Чорновол; чи нагороджувалась вона автоматичною зброєю; чи надавала Чорновол висновок (довідку) медичного закладу встановленої форми перед отриманням дозволу на зберігання і носіння нагородної зброї; чи здійснювався експериментальний відстріл нагородної зброї екснардепки.</p>
      <p>Підставою такого звернення послужили слова колишнього політика Тетяни Чорновол, озвучені 8 жовтня в ефірі телеканалу «Наш»: «Був би Пашинський на волі, він був би з нами. А так я продовжу його справу… У мене, до речі, є нагородний автомат», - сказала вона.</p>
      <p>Разом з тим, міністр Арсен Аваков, пославшись на положення ст. 32 Конституції, законів про інформацію, про захист персональних даних і рішення Конституційного суду від 20 січня 2012 року, відмовив у наданні запитуваної інформації.</p>
      <p>«За відсутності згоди особи, зазначеної у депутатському запиті <i>(Тетяни Чорновол - «Главком»), </i>на поширення її персональних даних надати іншу запитувану інформацію не маємо можливості», - зазначив Аваков.</p>
      <figure>
        <a href="https://glavcom.ua/pub/pdf/78/7885/Avakov.pdf">
          <img src="https://glavcom.ua/pub/pdf/78/7885/Avakov.pdf.jpg"/>
        </a>
      </figure>
      <p>
        <b>(для перегляду повного варіанту документу натисніть на зображення)</b>
      </p>
      <p>6 грудня колишній народний депутат України Тетяна Чорновол опублікувала на <a href="https://www.facebook.com/tchornovol?redirect=false">сторінці у Facebook</a> відео, на якому вона <a href="https://glavcom.ua/video/tetyana-chornovol-z-avtomatom-v-rukah-zaklikala-ukrajinciv-vihoditi-na-maydan-video-645020.html">закликала</a> українців боротися проти капітуляції, а також виходити на Майдан 8 грудня і боротися за Україну. Під час свого виступу вона тримала в руках автомат.</p>
      <p>Журналіст Володимир Бойко 8 грудня у своєму телеграм-каналі поширив інформацію, що у 2014 році Тетяна Чорновол, яка тоді працювала на посаді урядового уповноваженого з питань антикорупційної політики, знайшла у Маріуполі автомат АКС, що був вкрадений з військової частини.</p>
      <figure>
        <img src="https://glavcom.ua/img/forall/users/78/7885/1_12.jpg"/>
        <figcaption>Скріншот з телеграм-каналу Бойка</figcaption>
      </figure>
      <p>«Автомат їй страшенно сподобався й по поверненні до столиці Чорновол звернулась до міністра внутрішніх справ Авакова, щоби той оформив їй документи на право володіння автоматом. Що Арсен Борисович і зробив, видавши Чорновол посвідчення на крадений АКС як на нагородну зброю. При цьому цей АКС для гільзотеки не відстрілювався», - написав Бойко.</p>
      <p>Крім цього, 12 травня 2014 року міністр внутрішніх справ Арсен Аваков <a href="https://www.pravda.com.ua/rus/articles/2017/01/13/7132304/">видав</a> Тетяні Чорновол нагородний пістолет «Форт 9».</p>
      <blockquote>
        <b>Читайте також: <a href="https://glavcom.ua/publications/jefremov-vihodit-pashinskiy-zahodit-yak-nova-vlada-vikonuje-programu-sadzhati-budemo-631101.html">Єфремов виходить – Пашинський заходить. Як нова влада виконує програму «саджати будемо»</a></b>
      </blockquote>
    </article>
  </body>
</html>