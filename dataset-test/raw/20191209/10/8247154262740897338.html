<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/ktrk"/>
    <meta property="og:site_name" content="Кременчугская газета"/>
    <meta property="article:published_time" content="2019-12-09T10:50:00+00:00"/>
    <meta property="og:title" content="Депутати не дочекалися: Перепелятник поїхав у відрядження, заступник і бухгалтер на депкомісію не з'явилися"/>
    <meta property="og:description" content="Також згадали, що 30 вересня цього року приймали рішення міськвиконкому щодо економії бюджетних коштів."/>
  </head>
  <body>
    <article>
      <h1>Депутати не дочекалися: Перепелятник поїхав у відрядження, заступник і бухгалтер на депкомісію не з'явилися</h1>
      <address>
        <time datetime="2019-12-09T10:50:00+00:00">09 Dec 2019, 10:50</time>
      </address>
      <figure>
        <img src="https://kg.ua/sites/default/files/styles/news_style_3/public/news4/komysyya.jpg?itok=j-7_ISo3"/>
      </figure>
      <p>
        <b>Також згадали, що 30 вересня цього року приймали рішення міськвиконкому щодо економії бюджетних коштів.</b>
      </p>
      <p>Сьогодні у мерії Кременчука відбувається засідання постійної депутатської комісії з екології та земельних ресурсів. Це друге засідання, на якому депутати розглядають порядок денний наступної сесії міської ради. На попередньому засіданні депутати дали доручення запросити директора Кременчуцької телерадіокомпанії Сергія Перепелятника. Але знову відповідь тримала керівниця прес-служби міськвиконкому Юлія Перепелятник, яка повідомила, що пан Перепелятник у відрядженні в Києві та вирішує питання ліцензування. Депутати поцікавились, чому ж на засідання не прийшли заступники (а їх аж два) чи бухгалтер. І вже просто поставили вимогу, щоб до кінця засідання їх запросили. Тим часом продовжили розбиратися в питанні, що стосується фінансування КТРК. Зокрема, і фінансування газети «Кременчуцькі новини», яку хочуть видавати накладом 44 тис грн і роздавати безкоштовно з наступного року.</p>
      <figure>
        <img src="https://kg.ua/sites/default/files/inline/images/depkomysyya.jpg"/>
      </figure>
      <p>Інформація, яку надали на вимогу депутатів щодо штатного розпису комунального підприємства відверто кажучи усіх шокувала. Адже окрім згаданих двох заступників Перепелятника, там є і чотири водії і 13 кореспондентів. </p>
      <figure>
        <img src="https://kg.ua/sites/default/files/inline/images/rozpisss_0.jpg"/>
      </figure>
      <p> </p>
      <p>Кременчуцька активістка Лариса Гориславець поцікавилась, чому такий підхід до розроблення програми. Та саме чому не вказані показники щодо очікування ефективності. Вона нагадала, що з кінця 2018 року і протягом цього року направляла запити щодо діяльності комунального підприємства «КТРК».</p>
      <p>Зокрема, просила надати журнал обліку передач, розклад їх виходу. Але їй відмовили, пояснюючи, що інформація не стосується місцевих бюджетів.</p>
      <blockquote><i>«Із тієї ситуації складається враження, що КТРК веде фіктивну діяльність та не може це підтвердити документально», </i>- її слова.</blockquote>
      <p>Далі і депутати, і представники ЗМІ згадали, що протягом останніх років через два ФОПи проводилися закупки для КП і нерідко вони були допороговими. </p>
      <p>Також згадали, що 30 вересня цього року приймали рішення міськвиконкому щодо економії бюджетних коштів. Де серед іншого було заборонено вносити зміни до міських програм. Про це нагадала Тетяна Донченко, зауваживши, що мало того, що депутатам пропонують внести зміни в фінансування, так і вже оголосили тендер на друк газети.</p>
      <p>Та далі депутат Микола Бокован взявся переконувати у необхідності друку газети, заявивши, що особисто підтримує її.</p>
      <blockquote><i>«Підтримую донесення кременчужанам адекватної інформації», </i>- зазначив він, назвавши газету «офіційним виданням».</blockquote>
      <p>І вже Лариса Гориславець вказала, що пройшов процес роздержавлення комунальних ЗМІ і створення офіційної газети з фінансуванням з міського бюджету – це вже порушення законодавства. </p>
      <p>Звернемо увагу, що ні заступники директора КТРК Сергія Перепелятника, ні бухгалтер підприємства не з'явилися на засідання. А депутати більшістю проголосували за зняття питання з порядку денного. «За» проголосували: Оксана Піддубна, Олександр Роженко, Сергій Костромінов, Костянтин Терещенко, утримались Руслан Ульянов і Микола Бокован.</p>
      <p> </p>
      <p> </p>
      <p>Світлана Павленко</p>
    </article>
  </body>
</html>