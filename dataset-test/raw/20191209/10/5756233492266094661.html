<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625625/%D8%A8%DB%8C%E2%80%8C%D8%AE%D8%A8%D8%B1%DB%8C-%D8%B9%D8%AC%DB%8C%D8%A8-%D8%A7%D8%B3%D8%AA%D9%82%D9%84%D8%A7%D9%84%DB%8C%E2%80%8C%D9%87%D8%A7-%D8%A7%D8%B2-%D8%B3%D8%B1%D9%85%D8%B1%D8%A8%DB%8C-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D8%B1%DA%A9-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T10:33:00+00:00"/>
    <meta property="og:title" content="بی‌خبری عجیب استقلالی‌ها از سرمربی؛ استراماچونی ایران را ترک کرد"/>
    <meta property="og:description" content="بعد از اعلام فسخ قرارداد مربی ایتالیایی استقلال، مدیران این باشگاه تلاش زیادی کردند تا این مربی را متقاعد به حضور در این تیم کنند ولی به نظر می رسد تلاش این مدیران راه به جایی نبرده است.اکنون خبر رسیده که استراماچونی ایران را ترک کرد و از کشور خارج شده است. خبری که باشگاه استقلال تایید نکرده است."/>
  </head>
  <body>
    <article>
      <h1>بی‌خبری عجیب استقلالی‌ها از سرمربی؛ استراماچونی ایران را ترک کرد</h1>
      <address>
        <time datetime="2019-12-09T10:33:00+00:00">09 Dec 2019, 10:33</time>
      </address>
      <p>
        <i>بعد از اعلام فسخ قرارداد مربی ایتالیایی استقلال، مدیران این باشگاه تلاش زیادی کردند تا این مربی را متقاعد به حضور در این تیم کنند ولی به نظر می رسد تلاش این مدیران راه به جایی نبرده است.اکنون خبر رسیده که استراماچونی ایران را ترک کرد و از کشور خارج شده است. خبری که باشگاه استقلال تایید نکرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اعضای هیات مدیره باشگاه استقلال دیشب (یک‌شنبه) پس از قطع همکاری استراماچونی با این باشگاه، در محل اردوی این تیم در هتل المپیک حضور پیدا کردند و پس از برگزاری جلسه‌ای با اعضای تیم، تصمیم گرفتند به محل سکونت استراماچونی بروند تا شاید بتوانند او را برای بازگشت به استقلال راضی کنند.</p>
      <p>با این حال تلاش مدیران استقلال سودی نداشت و وقتی آن‌ها به خانه استراماچونی مراجعه کردند، متوجه شدند که سرمربی ایتالیایی تیم‌شان در خانه‌اش حضور ندارد و آن‌ها دست خالی بازگشتند.</p>
      <p>پس از این اتفاق، امروز صبح (دوشنبه) تصویری از استراماچونی در فرودگاه امام خمینی (ره) منتشر شد. نکته عجیب ماجرا این است که مسوولان استقلال دوباره از تصمیم استراماچونی بی‌خبر بودند و نمی‌دانستند که او قصد ترک ایران را دارد و در حال حاضر از سرمربی تیم‌شان بی‌خبرند.</p>
      <figure>
        <img src="https://aftabnews.ir/files/fa/news/1398/9/18/368778_499.jpg"/>
      </figure>
      <p>
        <b>استراماچونی ایران را ترک کرد؟</b>
      </p>
      <p>اکنون خبر رسیده است که استراماچونی بامداد روز دوشنبه 18 آذر از طریق فرودگاه امام خمینی (ره) ایران را به مقصد ترکیه ترک کرده است.</p>
      <p>باشگاه استقلال رسما این خبر را تایید یا رد نکرده اما برخی از مسوولان باشگاه استقلال اعلام کرده‌اند که این موضوع صحت ندارد.</p>
      <p>این اتفاقات در حالی است که تیم استقلال در کورس رقابت‌های لیگ برتر است و باتوجه به نتایج خوبش بخت اول قهرمانی است.</p>
      <p>استقلال امروز در لیگ هم باید در حالی برابر پیکان قرار گیرد که مشخص نیست وظیفه هدایت این تیم را چه کسی بر عهده دارد.</p>
      <p>در هر صورت باید دید که مدیران استقلال می‌توانند فرصت مذاکره مستقیم با استراماچنی را پیدا کنند یا نه. در حال حاضر تنها امید استقلالی‌ها این است که مدیران این تیم با عملی کردن قولشان، امروز (دوشنبه) مطالبات استراماچونی را پرداخت کنند تا شاید این مربی ایتالیایی راضی به بازگشت شود.</p>
    </article>
  </body>
</html>