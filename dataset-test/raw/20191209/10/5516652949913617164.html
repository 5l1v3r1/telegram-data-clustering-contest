<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427366/aprospelastoi-exoyn-katastei-oi-agrotikoi-dromoi-sta-laerma"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T10:15:01+00:00"/>
    <meta property="og:title" content="Απροσπέλαστοι έχουν καταστεί οι αγροτικοί δρόμοι στα Λάερμα"/>
    <meta property="og:description" content="Σε άθλια κατάσταση βρίσκονται το τελευταίο διάστημα οι αγροτικοί δρόμοι στην περιοχή των Λαέρμων, μετά την τελευταία κακοκαιρία που έπληξε το νησί μας τον περασμένο Νοέμβριο."/>
  </head>
  <body>
    <article>
      <h1>Απροσπέλαστοι έχουν καταστεί οι αγροτικοί δρόμοι στα Λάερμα</h1>
      <h2>Μεγάλο το πρόβλημα επισημαίνει ο πρόεδρος της κοινότητας Τάσος Πατούνας</h2>
      <address>
        <time datetime="2019-12-09T10:15:01+00:00">09 Dec 2019, 10:15</time>
      </address>
      <p>
        <b>Σε άθλια κατάσταση βρίσκονται το τελευταίο διάστημα οι αγροτικοί δρόμοι στην περιοχή των Λαέρμων, μετά την τελευταία κακοκαιρία που έπληξε το νησί μας τον περασμένο Νοέμβριο.</b>
      </p>
      <p>Ως εκ τούτου, όπως φαίνεται και στο σχετικό φωτογραφικό υλικό που δημοσιεύει η «Ροδιακή», οι συγκεκριμένοι δρόμοι έχουν καταστεί απροσπέλαστοι, δημιουργώντας τεράστιο πρόβλημα στους κατοίκους του χωριού, ιδιαίτερα σε μια περίοδο, όπου η διαδικασία συλλογής των ελιών έχει φτάσει στο αποκορύφωμά της.</p>
      <figure>
        <img src="https://www.rodiaki.gr/medias/2019/12/07/6f92fddbdf284a9ff52534ea998abb15.jpg"/>
      </figure>
      <p>Χαρακτηριστικά είναι τα όσα ανέφερε μιλώντας στη «Ροδιακή» ο πρόεδρος της Κοινότητας Λαέρμων κ. Τάσος Πατούνας: «Τις τελευταίες ημέρες δεν μπορώ να βγω από το σπίτι μου λόγω των έντονων παραπόνων από τους συγχωριανούς μου». Ο ίδιος, όπως εξήγησε εστάλη μια μπουλντόζα από τον δήμο Ρόδου, όμως δεν μπόρεσε να κάνει και πολλά. «Κατόπιν επικοινωνίας μου με τον αρμόδιο αντιδήμαρχο κ. Νίκο Καραμαρίτη, μόλις χθες (σ.σ. προχθές) εστάλη ένα πιο κατάλληλο μηχάνημα από τη Δημοτική Ενότητα Νότιας Ρόδου. Θα χρειαστεί να μείνει τουλάχιστον για ένα 20ήμερο στην περιοχή για να φτιαχτούν οι αγροτικοί δρόμοι».</p>
      <figure>
        <img src="https://www.rodiaki.gr/medias/2019/12/07/8aa9b9dbdf2147eb6fd7afcf8f8c7935.jpg"/>
      </figure>
      <p>Παράλληλα, ο κ. Πατούνας εξήγησε ότι υπάρχει σοβαρό ζήτημα και με τα ρέματα, τα οποία ανήκουν στην αρμοδιότητα της Περιφέρειας Νοτίου Αιγαίου: «Μετά τις καταστροφές που υπήρξαν από την κακοκαιρία ήρθαν για δύο ημέρες, άνοιξαν όπως - όπως τους δρόμους που είχαν κλείσει προς τον Άγιο Ισίδωρο και την Ιερά Μονή Θάρρι και έφυγαν. Είναι όμως βέβαιο πως στις επόμενες ισχυρές βροχοπτώσεις θα αντιμετωπίσουμε τα ίδια και χειρότερα προβλήματα, αν δεν γίνουν οι απαραίτητες εργασίες».</p>
      <p>Σημειώνεται ότι ανάλογα προβλήματα με την αγροτική οδοποιία αντιμετωπίζουν αρκετές ακόμη περιοχές της Ρόδου.</p>
      <figure>
        <img src="https://www.rodiaki.gr/medias/2019/12/07/d749fbdbec96574c7902e0e4ea534ea8.jpg"/>
      </figure>
      <figure>
        <img src="https://www.rodiaki.gr/medias/2019/12/07/cae1cae947537b943432945b210f2e5b.jpg"/>
      </figure>
      <figure>
        <img src="https://www.rodiaki.gr/medias/2019/12/07/68433a55747d7dc75eab8cfec85d0cc2.jpg"/>
      </figure>
      <figure>
        <img src="https://www.rodiaki.gr/medias/2019/12/07/a7223747a491c3633e18878054fe78cb.jpg"/>
      </figure>
      <figure>
        <img src="https://www.rodiaki.gr/medias/2019/12/07/eae443e2874b9e61df74af95bb5905d3.jpg"/>
      </figure>
      <figure>
        <img src="https://www.rodiaki.gr/medias/2019/12/07/8a4d032cf6fca07462788f78d235fad3.jpg"/>
      </figure>
    </article>
  </body>
</html>