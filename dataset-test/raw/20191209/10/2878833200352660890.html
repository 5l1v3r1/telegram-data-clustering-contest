<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pestaola.gr/h-huawei-ta-katafernei-mia-xara-xwris-ta-amerikanika-chips/"/>
    <meta property="og:site_name" content="pestaola"/>
    <meta property="article:published_time" content="2019-12-09T10:37:25+00:00"/>
    <meta property="og:title" content="Η Huawei τα καταφέρνει μια χαρά χωρίς τα αμερικάνικα chips"/>
    <meta property="og:description" content="Τα στοιχεία από την αγορά δείχνουν ότι η Huawei δεν φαίνεται να είναι τόσο εξαρτημένη από τους Αμερικανούς προμηθευτές όσο θα περίμενε κανείς εξαρχής."/>
  </head>
  <body>
    <article>
      <h1>Η Huawei τα καταφέρνει μια χαρά χωρίς τα αμερικάνικα chips</h1>
      <address><time datetime="2019-12-09T10:37:25+00:00">09 Dec 2019, 10:37</time> by <a rel="author">George Polyzos</a></address>
      <p>Τα στοιχεία από την αγορά δείχνουν ότι η Huawei δεν φαίνεται να είναι τόσο εξαρτημένη από τους Αμερικανούς προμηθευτές όσο θα περίμενε κανείς εξαρχής.</p>
      <p>Ήδη η εταιρεία έχει ξεκινήσει να εξοπλίζει τα smartphones της χωρίς μικροεπεξεργαστές που να προέρχονται από αμερικανικές εταιρείες και αυτό δεν φαίνεται να αποτέλεσε τροχοπέδη για την επιτυχημένη εμπορική πορεία των μοντέλων της στις αγορές. Το Huawei Mate 30 είναι ένα τέτοιο παράδειγμα, καθώς οι ειδικοί σημειώνουν ότι δεν έχει κανένα εξάρτημα με αμερικανική υπογραφή. Το εν λόγω smartphone έχει ήδη σημειώσει αξιοσημείωτη πορεία στις αγορές και πρόκειται για ένα μοντέλο που ανταγωνίζεται το iPhone 11.</p>
      <p>Από τον περασμένο Μάιο που η κυβέρνηση Τραμπ απαγόρευσε σε αμερικανικούς προμηθευτές να έχουν συνεργασία με την κινέζικη εταιρεία, στο πλαίσιο του εμπορικού πολέμου μεταξύ των ΗΠΑ και της Κίνας, οι φήμες έδιναν και έπαιρναν για το πώς θα μπορούσε αυτό να επηρεάσει τις πωλήσεις της εταιρείας. Το μεγαλύτερο ζήτημα που ανέκυψε ήταν ότι η Qualcomm και η Intel δεν μπορούσαν να προμηθεύουν με chips την Huawei.</p>
      <figure>
        <img src="https://www.naftemporiki.gr/fu/p/1538789/638/10000/0x000000000174296e/1/hauawei.jpg"/>
      </figure>
      <p>Το αποτέλεσμα ήταν η εταιρεία να αναπτύξει τα δικά της chips, παρόλο που δεν εγκατέλειψε τις σχέσεις με τις εταιρείες των ΗΠΑ. Τα στοιχεία από τις αγορές και από τα δεδομένα της αγοράς έχουν δείξει ότι η εμπορική πορεία της Huawei δεν επηρεάστηκε από τις κυρώσεις της Αμερικής. Sites που ασχολούνται με το teardown συσκευών προκειμένου να δουν τι κρύβουν τα μοντέρνα smartphones στο εσωτερικό τους, επιβεβαιώνουν ότι οι τελευταίες προτάσεις της Huawei έχουν ξεκινήσει να χαράσσουν μία πορεία ανεξάρτητη από τους Αμερικανούς προμηθευτές, γεγονός που έχει αποδώσει καρπούς στην εταιρεία μέχρι στιγμής.</p>
      <p>Δεν πρέπει να παραβλέπει κανείς το γεγονός ότι τα υψηλόβαθμα στελέχη της Huawei έχουν ξεκαθαρίσει ήδη ότι βλέπουν το μέλλον της εταιρείας ανεξάρτητο από τις συνεργασίες με εταιρείες που εδρεύουν στις ΗΠΑ, ενώ έχει γίνει λόγος ακόμα και για εγκατάλειψη του λειτουργικού συστήματος της Google, του πλέον δημοφιλούς Android, εάν χρειαστεί, στοιχείο που -αν μη τι άλλο- δείχνει αυτοπεποίθηση από την πλευρά της Huawei.</p>
    </article>
  </body>
</html>