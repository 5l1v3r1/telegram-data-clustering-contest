<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/asia/eirinikos/222395_b-korea-aperiskeptos-kai-ypoylos-geros-o-tramp"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T10:20:31+00:00"/>
    <meta property="og:title" content="Β. Κορέα: Απερίσκεπτος και ύπουλος γέρος ο Τραμπ"/>
    <meta property="og:description" content="Αφορμή το tweet του Αμερικανού προέδρου ότι ο Κιμ Γιονγκ Ουν δεν θα ήθελε να εγκαταλείψει την ειδική σχέση των δύο ηγετών και να επηρεάσει τις αμερικανικές προεδρικές εκλογές μέσα από εχθρικές ενέργειες."/>
  </head>
  <body>
    <article>
      <h1>Β. Κορέα: Απερίσκεπτος και ύπουλος γέρος ο Τραμπ</h1>
      <address><time datetime="2019-12-09T10:20:31+00:00">09 Dec 2019, 10:20</time> by <a rel="author">efsyn.gr</a></address>
      <p>Νέο λεκτικό «χτύπημα» κατά του προέδρου των ΗΠΑ από την Πιονγιάνγκ, που απαντώντας σε δηλώσεις του Ντόναλντ Τραμπ τον χαρακτήρισε «απερίσκεπτο» και «ύπουλο γέρο».</p>
      <p>Αφορμή για το αιχμηρό σχόλιο της Βόρειας Κορέας στάθηκε tweet του Αμερικανού προέδρου ότι ο Κιμ Γιονγκ Ουν δεν θα ήθελε να εγκαταλείψει την ειδική σχέση των δύο ηγετών και να επηρεάσει τις αμερικανικές προεδρικές εκλογές μέσα από εχθρικές ενέργειες.</p>
      <p>Υψηλόβαθμος Βορειοκορεάτης αξιωματούχος, ο πρώην διαπραγματευτής για το πυρηνικό πρόγραμμα της χώρας, αναφέρει σε ανακοίνωσή του πως η χώρα του δεν θα υποκύψει στις πιέσεις των ΗΠΑ επειδή δεν έχει κάτι να χάσει και κατηγόρησε την κυβέρνηση Τραμπ ότι προσπαθεί να εξαγοράσει χρόνο πριν την εκπνοή της διορίας που είχε δώσει ο Κιμ στην Ουάσιγκτον για τη διάσωση των συνομιλιών για τα πυρηνικά, που εκπνέει στο τέλος του χρόνου.</p>
      <p>Οι διαπραγματεύσεις για τα πυρηνικά βάλτωσαν μετά τη σύνοδο μεταξύ Τραμπ και Κιμ Γιονγκ Ουν, τον περασμένο Φεβρουάριο, στο Βιετνάμ, όταν η αμερικανική πλευρά απέρριψε τις απαιτήσεις της Βόρειας Κορέας για άρση των περισσότερων κυρώσεων ως αντάλλαγμα για τη μερική υποχωρήσή της από το πρόγραμμα για τα πυρηνικά.</p>
      <p>Ο Κιμ έχει τονίσει πως η Βόρεια Κορέα θα αναζητήσει ένα «νέο τρόπο» αν οι ΗΠΑ διατηρήσουν τις κυρώσεις και την πίεση και έτσι έβαλε από την πλευρά του μια διορία ώστε να προσφέρουν κοινά αποδεκτούς όρους για μια συμφωνία.</p>
      <p>Με πληροφορίες από Associated Press</p>
      <related>
        <h4>Σχετικά Άρθρα</h4>
        <a href="https://www.efsyn.gr/node/206931"/>
        <a href="https://www.efsyn.gr/kosmos/asia/eirinikos/201754_oi-deka-pio-axiosimeiotes-atakes-apo-ti-synantisi-tramp-kim"/>
        <a href="https://www.efsyn.gr/kosmos/213527_diastasi-anakoinoseon-apo-ipa-kai-b-korea-gia-tis-pyrinikes-synomilies"/>
        <a href="https://www.efsyn.gr/node/210108"/>
        <a href="https://www.efsyn.gr/node/205919"/>
        <a href="https://www.efsyn.gr/kosmos/asia/eirinikos/201724_o-proedros-tramp-patise-sti-boreia-korea"/>
      </related>
    </article>
  </body>
</html>