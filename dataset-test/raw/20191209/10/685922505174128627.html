<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483310"/>
    <meta property="og:site_name" content="طرفداری"/>
    <meta property="article:published_time" content="2019-12-09T10:52:16+00:00"/>
    <meta property="og:title" content="وزارت ورزش: پیگیر بازگشت و ادامه فعالیت استراماچونی در استقلال هستیم؛ رضایت هواداران، دغدغه خاطر و سرمایه مدیریتی وزارتخانه است"/>
    <meta property="og:description" content="طرفداری- سخنگوی وزارت ورزش و جوانان می گوید با پیگیری و دستورات مسعود سلطانی‌فر با رفع موانع تحمیلی ناشی از تحریم‌ها، حقوق معوقه سرمربی ایتالیایی تیم استقلال از مسیر سیستم بانکی کشور به سرعت در اختیار وی قرار می‌گیرد."/>
  </head>
  <body>
    <article>
      <h1>وزارت ورزش: پیگیر بازگشت و ادامه فعالیت استراماچونی در استقلال هستیم؛ رضایت هواداران، دغدغه خاطر و سرمایه مدیریتی وزارتخانه است</h1>
      <h2>مازیار ناظمی: استعفای فتحی؟ در این مورد بعداً اطلاع رسانی می‌کنیم؛ مذاکره سلطانی فر با سفیر ایتالیا برای بازگشت استرا به ایران</h2>
      <address><time datetime="2019-12-09T10:52:16+00:00">09 Dec 2019, 10:52</time> by <a rel="author" href="https://www.tarafdari.com/%D8%A7%D8%AD%D8%B3%D8%A7%D9%86-%D9%88%D9%84%DB%8C-%D8%AF%D9%88%D8%B3%D8%AA/133918" target="_blank">احسان ولی دوست</a></address>
      <pre>وزارت ورزش به موضوع استراماچونی ورود کرد.</pre>
      <p><b><a href="https://www.tarafdari.com/">طرفداری</a></b>-سخنگوی وزارت ورزش و جوانان می گویدبا پیگیری و دستورات مسعود سلطانی‌فر با رفع موانع تحمیلی ناشی از تحریم‌ها، حقوق معوقه سرمربی ایتالیایی تیم استقلال از مسیر سیستم بانکی کشور به سرعت در اختیار وی قرار می‌گیرد.</p>
      <p>به نقل از <b>پایگاه خبری وزارت ورزش و جوانان</b>، مازیار ناظمی مدیرکل روابط عمومی وزارت ورزش و جوانان با اشاره به پیگیری‌های مستمر مسعود سلطانی‌فر برای <a href="https://www.tarafdari.com/node/1482774">حل مشکلات آندره آ استراماچونی</a>، سرمربی ایتالیایی تیم استقلال گفت:</p>
      <blockquote>وزیر ورزش از شب گذشته تماس‌های متعددی با مسئولان وزارت خارجه از جمله عراقچی و همین‌طور سفیر ایتالیا در ایران داشته است و امیدواریم به‌زودی با پیگیری «جوزپه پرونه» سفیر ایتالیا از بازگشت استراماچونی و ادامه تعهدات او و همراهی با تیم استقلال خبرهای خوبی بشنویم.</blockquote>
      <p>وی افزود:</p>
      <blockquote>رضایت هواداران و ادامه روند موفقیت استقلال دغدغه خاطر و سرمایه مدیریتی وزارتخانه است و از همان لحظه اعلام خبر جدایی استراماچونی، وزیر ورزش و جوانان از مدیرعامل و هیئت مدیره خواست به سرعت برای رفع این مشکل و استمرار فعالیت سرمربی ایتالیایی اقدام کنند.</blockquote>
      <p>سخنگوی وزارت ورزش و جوانان عنوان کرد:</p>
      <blockquote>با پیگیری و دستورات وزیر ورزش و جوانان با رفع موانع تحمیلی ناشی از تحریم‌ها، حقوق معوقه سرمربی ایتالیایی تیم استقلال از مسیر سیستم بانکی کشور به سرعت در اختیار وی قرار می‌گیرد.</blockquote>
      <p>ناظمی درباره شایعه استعفای مدیرعامل استقلال تهران گفت:</p>
      <blockquote>فعلا حفظ آرامش هواداران و تیم استقلال و بازگشت آقای استراماچونی در اولویت اول است و در این مورد بعداً اطلاع رسانی می‌کنیم.</blockquote>
    </article>
  </body>
</html>