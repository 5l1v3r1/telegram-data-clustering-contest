<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/slakter-vm-endringen---en-skam/71903761"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T10:26:28+00:00"/>
    <meta property="og:title" content="Slakter VM-endringen: - En skam"/>
    <meta property="og:description" content="Verken håndballjentene eller ekspertene liker Det internasjonale håndballforbundets planer for neste VM."/>
  </head>
  <body>
    <article>
      <h1>Slakter VM-endringen: - En skam</h1>
      <h2>Verken håndballjentene eller ekspertene liker Det internasjonale håndballforbundets planer for neste VM.</h2>
      <address><time datetime="2019-12-09T10:26:28+00:00">09 Dec 2019, 10:26</time> by <a rel="author">Magnus Gamlem</a></address>
      <p>KUMAMOTO (Dagbladet): 46-7, 34-8, 43-16, 26-11, 47-16 er noen av resultatene fra håndball-VM i Japan.</p>
      <p>
        <b>Lag som Cuba og Australia er blant dem som har fått gjennomgått aller hardest, men til neste VM kan enda dårligere lag være med. Det internasjonale håndballforbundet (IHF) har nemlig vedtatt å øke antallet lag fra 24 til 32 til VM om to år. Det gjelder både på dame- og herresida.</b>
      </p>
      <p>- Fire av de åtte nye kan være europeiske. Der kan det være noen håndballag på en måte. Men det er ikke noe mer enn det, når kontinentlagene kommer fra et lavere nivå enn det som er her nå. Når vi ser hvor variabelt og svakt det er, så gir det ingen mening. Jeg liker det ikke i det hele tatt, sier TV 2s ekspert, Bent Svele, til Dagbladet.</p>
      <p>Han får støtte av Ole Erevik i Viasat.</p>
      <p>- Vi har vært innom den samme problematikken på herresida. Det kommer til å bli mye buljongkoking i starten av mesterskapet når det blir flere lag, sier den tidligere landslagskeeperen.</p>
      <h3>- Tar bort spenningen</h3>
      <p>Etter seieren mot Angola langet Thorir Hergeirsson ut mot norsk presse og de som snakker ned motstandere fra andre kontinenter. Han mener håndballen er en stadig mer internasjonal idrett, og at alle motstandere må tas seriøst.</p>
      <p>Svele og Erevik trekker fram Sør-Korea og Japan som gode lag fra Asia, og er enig i at Angola holder et godt nivå. De er imidlertid bekymret for nivået på de mindre utviklede håndballnasjonene fra Asia, Afrika og Sør-Amerika.</p>
      <p>Det samme er en rekke av håndballjentene.</p>
      <p>
        <b>- Nivåforskjellen er ganske stor allerede. Når det blir enda flere, kan det ta ned litt av spenningen, tror Moa Högdahl (23), som himler litt med øynene av tanken på å møte USA eller Mexico - lag som holder enda lavere nivå enn Cuba som Norge knuste 47-16.</b>
      </p>
      <p>- Det er ikke like gøy å spille de kampene. Det er de jevne kampene som er morsomme, så jeg vet ikke helt hva jeg skal si.</p>
      <figure>
        <img src="https://dbstatic.no/71903781.jpg?imageId=71903781&amp;x=41.347905282332&amp;y=12.631578947368&amp;cropw=58.469945355191&amp;croph=50.789473684211&amp;width=321&amp;height=193"/>
        <figcaption><b>LANDSLAGSSPILLER:</b> Moa Högdahl. Foto: NTB scanpix Vis mer</figcaption>
      </figure>
      <h3>Frykter belastningen</h3>
      <p>Marta Tomac skjønner hvorfor IHF gjør som de gjør, men er ikke sikker på om hun liker utviklingen.</p>
      <p>- Det kan sikkert være bra for håndballinteressen i de landene, men det blir stor nivåforskjell mellom kampene. For å være helt ærlig, så ser jeg ingen andre grunner til å utvide enn for å øke interessen utenfor Europa. Jeg synes antallet er fint som det er, sier Marta Tomac.</p>
      <p>
        <b>Tidligere i år sendte Stine Bredal Oftedal og en rekke andre håndballstjerner ut <a href="https://www.dagbladet.no/sport/ropte-varsko---fikk-svar/71872645">et opprop mot den økende kampbelastningen</a> i håndballen. Hun frykter det blir enda verre med åtte ekstra lag i VM.</b>
      </p>
      <p>- Flere lag betyr flere kamper. Det synes jeg er litt halvveis, for å være helt ærlig. Det er egentlig veldig viktig at flere land får mulighetene og at håndballen blir spredt, men det går ut over dem som spiller mange kamper fra før, sier Norges kaptein.</p>
      <h3>- En skam!</h3>
      <p>Også i andre nasjoner skaper den planlagte endringen harme.</p>
      <p>
        <b>- Jeg synes det er en skam, uttalte den danske stjerna, Henrik Møllgaard, i januar.</b>
      </p>
      <p>Etter planen skal Europa få fire av de nye VM-plassene, og det blir enklere å kvalifisere seg.</p>
      <p>- Det må finnes en eksklusivitet også. Det er en risiko for at den forsvinner, og det synes jeg man skal verne om. Jeg synes 24 lag er et bra format. Risikoen er at håndballen vannes ut, sier Montenegros landslagssjef, Per Johansson, til <a href="https://www.aftonbladet.se/sportbladet/a/b5wx7v/kritiken-mot-vm-vill-inte-ha-skrattmatcher">Aftonbladet</a>.</p>
      <p>Han får støtte av Sveriges største stjerne, Isabelle Gulldén.</p>
      <p>- Jeg synes det er bra som det er. Det holder med 24 lag. Det er en skam, sier hun til samme avis.</p>
      <h3>Veien videre</h3>
      <p>Det norske landslaget er i gang med hovedrunden i håndball-VM. Der møter de Danmark, Sør-Korea og Tyskland.</p>
      <p>For å være helt sikre på en semifinalebillett, bør Norge ideelt sett ha seks poeng. Poengfangsten startet med seier mot Danmark søndag. Mandag ettermiddag venter Sør-Korea i hovedrunden.</p>
      <p>Skulle det ikke bli semifinale på Norge, er det likevel mye å spille for. De sju beste i VM får sjansen til å kvalifisere seg til OL - et naturlig mål for de ambisiøse håndballjentene.</p>
    </article>
  </body>
</html>