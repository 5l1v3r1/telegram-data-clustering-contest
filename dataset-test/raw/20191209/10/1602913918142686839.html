<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/raluca-turcan-cine-voteaza-impotriva-lui-citu-e-fie-infantil-fie-lipsit-de-responsabilitate-18660015"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T10:52:26+00:00"/>
    <meta property="og:title" content="Raluca Turcan: Cine votează împotriva lui Cîţu e fie infantil, fie lipsit de responsabilitate"/>
    <meta property="og:description" content="Prim-vicepreşedintele PNL, Raluca Turcan, a declarat, luni, după şedinţa BEx al partidului, că cine votează moţiunea simplă depusă în Senat împotriva ministrului Finanţelor, Florin Cîţu, este ”fie infantil, fie lipsit de responsabilitate”."/>
  </head>
  <body>
    <article>
      <h1>Raluca Turcan: Cine votează împotriva lui Cîţu e fie infantil, fie lipsit de responsabilitate</h1>
      <address><time datetime="2019-12-09T10:52:26+00:00">09 Dec 2019, 10:52</time> by <a rel="author" href="https://www.zf.ro/autor/elena-crangasu" target="_blank">Elena Crangasu</a></address>
      <p>Prim-vicepreşedintele PNL, Raluca Turcan, a declarat, luni, după şedinţa BEx al partidului, că cine votează moţiunea simplă depusă în Senat împotriva ministrului Finanţelor, Florin Cîţu, este ”fie infantil, fie lipsit de responsabilitate”.</p>
      <p>”Eu nu cred că există vreun parlamentar responsabil, mai exact senator responsabil, care să poată să voteze gogoriţa lui Teodorovici împotriva ministrului Finanţelor, un ministru care a reuşit ca în doar o lună de zile să stabilizeze economia naţională dinamitată de fosta guvernare. Deci cine face aşa ceva e fie infantil, fie lipsit de responsabilitate”, a declarat Raluca Turcan.</p>
      <p>Ea a mai spus că Florin Cîţi nu va demisiona, nici măcar în condiţiile în care moţiunea simplă va fi adoptat de Senat.</p>
      <p>”Are o misiune atât de importantă pentru dezvoltarea economiei româneşti, încât nu-l vom lăsa să facă un asemenea gest”, a mai spus Turcan.</p>
      <p>Senatul dezbate şi votează, în Plenul de luni, moţiunea simplă cu titlul „Guvernare PNL-numele tău este austeritate”, depusă de PSD împotriva ministrului de Finanţe Florin Cîţu. Audierea are loc la doar o lună de la preluarea mandatului de ministru de către senatorul liberal.</p>
    </article>
  </body>
</html>