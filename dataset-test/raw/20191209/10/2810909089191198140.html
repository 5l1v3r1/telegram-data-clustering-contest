<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361388"/>
    <meta property="og:site_name" content="ПРИВРЕДА - РТРС"/>
    <meta property="article:published_time" content="2019-12-09T10:58:00+00:00"/>
    <meta property="og:title" content="Мања производња и продаја шумских сортимената"/>
    <meta property="og:description" content="У Републици Српској је за десет мјесеци ове године произведена укупно 1,64 милиона метара кубних разних шумских сортимената, што је мање за 5,3 одсто него у истом периоду прошле године, подаци су Републичког завода за статистику."/>
  </head>
  <body>
    <article>
      <h1>Мања производња и продаја шумских сортимената</h1>
      <address>
        <time datetime="2019-12-09T10:58:00+00:00">09 Dec 2019, 10:58</time>
      </address>
      <p>
        <i>У Републици Српској је за десет мјесеци ове године произведена укупно 1,64 милиона метара кубних разних шумских сортимената, што је мање за 5,3 одсто него у истом периоду прошле године, подаци су Републичког завода за статистику.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0983/098391.jpg"/>
        <figcaption>Дрво за обраду<br/>Фото: РТРС</figcaption>
      </figure>
      <p>Од укупне масе, на сортименте лишћарског дрвета односи се 900.194 метра кубна, док сортименти четинара чине масу од 747.954 метра кубна.</p>
      <p>У продаји су најзаступљенији били трупци, којих је од четинарског дрвета произведено 527.029 метара кубних, те од лишћарског 302.675 метара кубних.</p>
      <p>У Републици Српској су за десет мјесеци ове године продата укупно 1,62 милиона метара кубних разних шумских сортимената, што је мање за 6,6 одсто него у истом периоду прошле године.</p>
      <p>Према подацима Републичког завода за статистику, у продаји су назаступљенији били трупци.</p>
      <p>Секретар Удружења шумарства и дрвопрераде у Привредној комори Републике Српске Лазо Шиник рекао је Срни да ће шумарство ову годину завршити уз скромнији резултат него лани.</p>
      <p>- Година полако истиче, а није надокнађен побачај. Новембар је, једним дијелом, био временски добар за производњу и не знам да ли ће успјети да се ублажи подбачај, који је нарочито био изражен у првом полугодишту - навео је Шиник.</p>
      <p>Према његовим ријечима, слабија производња и продаја имаће негативан одраз и на дрвопрераду.</p>
    </article>
  </body>
</html>