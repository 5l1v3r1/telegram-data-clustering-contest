<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420610"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T10:57:00+00:00"/>
    <meta property="og:title" content="החסם העיקרי בטיפול בעוני: ההסתדרות"/>
    <meta property="og:description" content="ח&quot;כ מתן כהנא (הימין החדש) מסביר איך ההסתדרות מקשה על אנשים לצאת ממעגל העוני."/>
  </head>
  <body>
    <article>
      <h1>החסם העיקרי בטיפול בעוני: ההסתדרות</h1>
      <address>
        <time datetime="2019-12-09T10:57:00+00:00">09 Dec 2019, 10:57</time>
      </address>
      <p>ישנו קו מחבר בין הדיון אודות ההסתדרות ודוחות העוני במדינת ישראל. האמת היא שמדובר בשני צדדים של אותו המטבע.</p>
      <p>הבוקר התפרסם דוח העוני של ארגון לתת. מבלי להכנס לתוכנו, או לאמינות האמפירית שלו, אין הוא משנה את העובדה שתפקידינו כחברה בכלל או כנבחרי ציבור בפרט לסייע לעניים ולחלשים. השאלה הפוליטית היא מה הדרך הכי טובה לעשות זאת.</p>
      <p>מהצד השני של המטבע, מצוייה ההסתדרות, שהמזכ"ל שלה טען בתגובה לטור של חה"כ איילת שקד בגלובס ש"ההסתדרות אינה אויבת האומה". הקשר בין שני הדברים הוא ישר, ומובהק מאוד.</p>
      <p>דוח העוני מספר לנו כמה אנשים נותקו מחשמל השנה, ואילו דוח מבקר המדינה מספר לנו שישנם 2500 עובדים מיותרים בחברת חשמל. דוחות השכר מלמדים אותנו על נהגים בחברה שמשתכרים עשרות אלפי שקלים בחודש, והשנה התפוצצה פרשיה על רישום שעות כוזבות.</p>
      <p>את החשבון מגיש ועד חברת החשמל, בגיבוי ההסתדרות לכולנו, אבל העניים הם אלה שמשלמים את החשבון הגבוה ביותר ביחס להכנסתם הדלה. במדינת ישראל, אלה שנכנסים לדוח העוני, הם גם אלה שמממנים את חברי ההסתדרות העשירים.</p>
      <p>הפערים בין עובדי ההסתדרות העשירים לעניי ישראל, רק מתחילים בחשבון החשמל. העני שנוסע לעבודה ברכבת מממן את השביתות והעיצומים (והסטרפטוקוקים הפיקטיביים) של אחד הועדים החזקים במדינה. אם אותו עובד עני מגיע לעבודה במקום "מאוגד", הוא ישלם דמי חבר להסתדרות, בניגוד לרצונו. אולי כמה עשרות שקלים בחודש זה לא הרבה כסף לארנון בן דוד, אבל זה סכום משמעותי למשפחה עניה.</p>
      <p>כשמשפחה ענייה מגיעה לסופרמרקט, היא שוב נתקלת בהסתדרות, פעם בעלויות יצור גבוהות של יצרנים, פעם בתשומות גבוהות של עלויות כח אדם, ופעם בעלויות תקינה ויבוא העצומות שמשתית מכון התקנים, שהנהלתו, עובדיו וועדותיו הטכניות רובם ככולם נציגי הסתדרות או שותפיהם.</p>
      <p>אותה משפחה, שזקוקה למוצרי יסוד זולים, לא יכולה להנות מהם, גם בגלל חסמי יבוא, בדמות מכסים גבוהים שההסתדרות מפעילה עבורם לחץ פוליטי עצום.</p>
      <p>ואם כבר יבואן אמיץ עומד בתנאים הדרקוניים של מכון התקנים, ושילם את המיסים, הסחורה שלו עדיין יכולה להתקע בנמל שנשלט ע"י ההסתדרות, או סתם לשלם אגרות נמל גבוהות כדי לממן נהגי מלגזה ב30,000 שקל בחודש או כמה מיליונים בדמי פרישה.</p>
      <p>את עלות היבוא, אגב, יאלץ היבואן להפיל על אותה משפחה עניה מהדוח של 'לתת', וההסתדרות תמשיך לספור את המזומנים.</p>
      <p>כולם מדברים על עוני, אבל אף אחד לא מדבר על עלות העוני. כמה יקר בישראל להיות עני, ואיך יוצאים ממעגל העוני. הדרך הטובה ביותר לסייע לעניים עובר דרך הוזלת מחירים והורדת עלויות על יצרנים ויבואנים. והחסם העיקרי לכך הוא ההסתדרות.</p>
    </article>
  </body>
</html>