<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/caos-circulatori-a-paris-600-km-de-cues-en-el-cinque-dia-de-vaga-a-franca/noticia/2969514/"/>
    <meta property="og:site_name" content="CCMA"/>
    <meta property="article:published_time" content="2019-12-09T10:37:00+00:00"/>
    <meta property="og:title" content="Caos circulatori a París: més de 600 km de cues en el cinquè dia de vaga a França"/>
    <meta property="og:description" content="Aquest dilluns hi ha noves aturades als trens i al metro per protestar contra la reforma del sistema de pensions de Macron"/>
  </head>
  <body>
    <article>
      <h1>Caos circulatori a París: més de 600 km de cues en el cinquè dia de vaga a França</h1>
      <h2>Aquest dilluns hi ha noves aturades als trens i al metro per protestar contra la reforma del sistema de pensions de Macron</h2>
      <address><time datetime="2019-12-09T10:37:00+00:00">09 Dec 2019, 10:37</time> by <a rel="author">Redacció</a></address>
      <p>Col·lapse circulatori a les vies d'accés a París, coincidint amb el <b>cinquè dia consecutiu de <a href="https://www.ccma.cat/324/la-vaga-per-les-pensions-paralitza-franca-i-atura-la-connexio-per-tren-amb-catalunya/noticia/2968666/">protestes</a></b> <b>contra la reforma del sistema de pensions </b>que planteja el govern d'Emmanuel Macron.</p>
      <p>Segons les fonts oficials d'informació viària, les principals rutes d'accés a la capital francesa han acumulat aquest dilluns a primera hora del matí <b>més de 600 km de cues, el triple del que és habitual</b>. Per tant, es considera una situació excepcional que provocarà greus problemes de mobilitat pràcticament durant el tot el dia.</p>
      <figure>
        <iframe data-src="https://twitter.com/Chiba78/status/1203959290467438592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Paral·lelament,<b> la Societat Nacional de Ferrocarrils Francesos</b> ha demanat directament als seus usuaris que<b> no utilitzin els seus serveis</b> davant la previsió d'una nova <b>jornada caòtica</b>. L'aturada afecta especialment la xarxa de rodalies de París i de l'Administració Autònoma de Transports Parisencs.</p>
      <p>Els serveis mínims són similars als que hi ha hagut en els dies anteriors, <b>el 15% a rodalies</b>, un tren de cada sis en alta velocitat i un de cada deu trens del servei interurbà.</p>
      <p> </p>
      <figure>
        <img src="https://www.ccma.cat/multimedia/jpg/2/3/1575885805532.jpg"/>
      </figure>
      <p><i>Una persona busca alternatives de transport a l'estació de tren de Saint Lazare, a París (Reuters/Christian Hartmann)</i><br/><br/>Al <b>metro </b>de París també hi ha una jornada molt complicada. Hi ha<b> 10 línies tancades</b>; quatre funcionen amb serveis mínims i dues més, les automàtiques, funcionen amb normalitat.</p>
      <p>Les aturades als trens i al metro han provocat que molta gent hagi decidit agafar el seu vehicle. El tap circulatori <b>ha arribat als 620 km a les 8.30</b> a tota la perifèria de París, segons la xarxa de carreteres Sytadin.</p>
      <p>I per a aquest <b>dimarts </b>s'està gestant una<b> </b>nova jornada de <b>mobilitzacions massives</b>, a l'espera que<b> dimecres </b>el primer ministre, <b>Edouard Philippe</b>, <b>presenti </b>el polèmic<b> projecte de llei de reforma de les pensions</b>.</p>
      <p>Mentre els francesos estan en peu de guerra, el seu president s'enroca. <b>Macron assegura que no farà marxa enrere</b> perquè fer-ho tindria "conseqüències funestes l'endemà mateix", assegura.</p>
      <p>En canvi, des de l'oposició l'adverteixen que la situació se li està escapant de les mans al govern.<b> Jean-Luc Mélenchon</b>, líder del moviment d'esquerres França Insubmisa:</p>
      <blockquote>"El govern està molt nerviós i té motius per estar-ho perquè crec que va subestimar la capacitat de rebuig i de resistència que hi ha al país"</blockquote>
      <p>Des del govern hi ha <b>inquietud</b> per les conseqüències que pot suposar aquesta vaga en molts apartats en el cas que s'allargui.</p>
      <p> </p>
      <figure>
        <img src="https://www.ccma.cat/multimedia/jpg/9/4/1575889024549.jpg"/>
      </figure>
      <p><i>El primer ministre, Edouard Philippe, presentarà dimecres la llei (Reuters/Benoit Tessier)</i><br/><br/>La secretària d'Estat d'Economia, Agnès Pannier-Runacher, està preocupada davant dels possibles efectes negatius sobre els visitants pel que fa a la mobilitat. La secretària d'Estat ha dit que "la qüestió més sensible en aquests moments és <b>assegurar que els turistes puguin venir,</b> sobretot a París". "En el turisme, si es perden les reserves, ja no es recuperen", ha subratllat.</p>
      <p>La vaga l'han convocada els sindicats CGT, FO, FSU, Solidaires, UNL i UNEF, que consideren que la reforma defensada per Macron, a la pràctica, suposarà una <b>rebaixa de les pensions</b> i "degradarà els drets de tots".</p>
    </article>
  </body>
</html>