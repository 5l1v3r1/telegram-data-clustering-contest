<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/enhver-vaktmesters-vate-drom/71908432"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T10:27:49+00:00"/>
    <meta property="og:title" content="- Enhver vaktmesters våte drøm"/>
    <meta property="og:description" content="Japanere er ikke som alle andre: - Det er helt ekstremt, mener Stine Bredal Oftedal."/>
  </head>
  <body>
    <article>
      <h1>- Enhver vaktmesters våte drøm</h1>
      <h2>Japanere er ikke som alle andre: - Det er helt ekstremt, mener Stine Bredal Oftedal.</h2>
      <address><time datetime="2019-12-09T10:27:49+00:00">09 Dec 2019, 10:27</time> by <a rel="author">Magnus Gamlem</a></address>
      <p>KUMAMOTO (Dagbladet): Japan er et tradisjonsbundet land, styrt av lover og regler. Man hilser høflig på dem man møter, man går aldri på rødt lys, man spytter ikke på gata, og man kaster i hvert fall ikke søppel på gata.</p>
      <p>Til tross for et slående lavt antall søppelbøtter på fortauene, er det nesten alltid skinnende rent. Til og med alle løvene fra trærne blir møysommelig feid bort og lagt i søppelsekker.</p>
      <p>Håndballhallene er intet unntak for japanernes renslighet og ekstreme fokus på hygiene. Det har også de norske håndballjentene bitt seg merke i.</p>
      <h3>- Skjønner ikke at det er mulig</h3>
      <p>- Det er helt ekstremt rent. Det føler jeg også. Det er forseglinger på ting for at det ikke skal bli møkkete. Det er veldig deilig, sier Norges kaptein, Stine Bredal Oftedal.</p>
      <p>Etter hver kamp jogger de norske landslagsspillerne ned på banen. Men der er de ikke alene. Spesielt klisteret på håndballen lager merker i gulvet, og da må det vaskes. Raskt.</p>
      <p>
        <b>- På banen i går tror jeg vi telte over 20 menn som satt og vasket for hånd, alle sammen. Det gjør at forholdene våre blir bra, skryter Moa Högdahl.</b>
      </p>
      <p>Marta Tomac er smått forbauset over japanernes arbeidsmoral og renslighet.</p>
      <p>- Det er imponerende. Det er ikke noen maskiner som gjør dette her. Det er mennesker, og det er desto mer imponerende å se hvor rent det er. Du finner ikke en søppelbøtte i hallen, så jeg skjønner ikke egentlig hvordan det er mulig, sier hun.</p>
      <h3>- Dette er ekte vare</h3>
      <p>Nordmennene er ikke de eneste som har bitt seg merke i de rene hallene. Arrangøren bruker, ved hjelp av et stort mannskap, rundt 20 minutter på å få banen helt ren.</p>
      <p>Den svenske kommentatoren, Robert Perlskog, dekker sitt 36. håndballmesterskap, men har aldri sett noe liknende.</p>
      <p>
        <b>- Aldri noensinne. Dette er ekte vare. Klisteret skal vekk, sier han til <a href="https://www.aftonbladet.se/sportbladet/a/4qQvP6/en-vaktmastares-vata-drom">Aftonbladet</a>.</b>
      </p>
      <p>Håndballklister er et kjent problem, men det ser ut som japanerne har funnet løsningen.</p>
      <p>- Dette er en vaktmesters våte drøm, smiler Perlskog.</p>
      <p>Norge spiller sine kamper i Aqua Dome, mens Sverige spiller i Park Dome. Det ekstreme fokuset på renslighet virker altså å være noe som gjelder overalt under håndball-VM og i det japanske samfunnet generelt.</p>
    </article>
  </body>
</html>