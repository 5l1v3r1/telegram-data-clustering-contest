<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zive.cz/clanky/mela-to-byt-revoluce-rozsirene-reality-magic-leap-je-pritom-propadak/sc-3-a-201543/default.aspx"/>
    <meta property="og:site_name" content="Živě.cz"/>
    <meta property="article:published_time" content="2019-12-09T10:33:00+00:00"/>
    <meta property="og:title" content="Měla to být revoluce rozšířené reality. Magic Leap je přitom propadák"/>
    <meta property="og:description" content="Na začátku byla Magic Leap tajuplná firma, která slibovala inovativní technologie v oblasti virtuální a rozšířené reality. Startup byl založen už roku 2010 a postupně dokázal lákat významné investory. Jsou mezi nimi Alibaba, JP Morgan,"/>
  </head>
  <body>
    <article>
      <h1>Měla to být revoluce rozšířené reality. Magic Leap je přitom propadák</h1>
      <address><time datetime="2019-12-09T10:33:00+00:00">09 Dec 2019, 10:33</time> by <a rel="author">David Polesný</a></address>
      <p>Na začátku byla <a href="https://www.zive.cz/magic-leap-one/sc-1415/default.aspx">Magic Leap</a> tajuplná firma, která slibovala inovativní technologie v oblasti virtuální a rozšířené reality. Startup byl založen už roku 2010 a postupně dokázal lákat významné investory. Jsou mezi nimi Alibaba, JP Morgan, Google a mnohé další firmy. Hodnota Magic Leap se tak vyšplhala na téměř 5 miliard dolarů, aniž by firma cokoli veřejně ukázala. Před dvěma lety došlo k prvnímu odhalení brýlí <a href="https://www.zive.cz/clanky/tak-to-je-ten-tajemny-zazrak-magic-leap-ukazal-bryle-pro-rozsirenou-realitu/sc-3-a-191059/default.aspx">Magic Leap One</a> a od té doby už to jde s Magic Leap jen z kopce. </p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=119941182"/>
        <figcaption>
          <a href="https://www.zive.cz/clanky/qualcomm-a-niantic-slibuji-konecne-funkcni-bryle-pro-rozsirenou-realitu-uvnitr-pobezi-snapdragon-xr2/sc-3-a-201516/default.aspx">Qualcomm a Niantic slibují konečně funkční brýle pro rozšířenou realitu. Uvnitř poběží Snapdragon XR2</a>
        </figcaption>
      </figure>
      <p>Když se brýle Magic Leap One ve své vývojové verzi dostaly mezi první testery, <a href="https://connect.zive.cz/clanky/magic-leap-one-revoluce-se-nekona-pouzitelne-bryle-pro-rozsirenou-realitu-jsou-jeste-daleko/sc-320-a-194519/default.aspx">bylo jasné</a>, že se slibovaná revoluce nekoná. Headset nabídl v podstatě to, co konkurenční HoloLens od Microsoftu. Ve výsledku šlo tedy o značně omezenou rozšířenou realitu. </p>
      <p>Nyní <a href="https://www.theverge.com/2019/12/6/20998796/magic-leap-two-ar-headset-prototype-layoffs-low-sales-sundar-pichai-board">The Verge</a> zjistil, že se první verze headsetu prodalo jen šest tisíc kusů, což je daleko za očekáváním, které bylo na sto tisících kusech. Firma potřebuje inovativní produkt, který by utekl konkurenci a dokázal pro rozšířenou realitu najít praktické uplatnění, ale takový současný headset není. A vývoj další generace je ve stádiu, které nějaké brzké uvedení neslibuje. Bude to trvat ještě roky, pokud to firma do té doby nevzdá.  </p>
      <h3>Odvrací se i vývojáři</h3>
      <p>Na Magic Leap nemají pochvalná slova ani vývojáři, kteří si jeden z těch šesti tisíc prodaných kusů pořídili a snažili se vyvíjet nějaké aplikace. Jejich reakce shrnul web <a href="https://mspoweruser.com/magic-leap-developer-experience/">MSpoweruser</a> a uvádí je titulek „Absolutní noční můra.“ Zařízení prý vyžaduje neustálé restarty, vypadá mu spojení i kalibrace a je zkrátka jen obtížně použitelné. Nehledě na tristní podporu z hlediska vývoje. Vývojáři se shodují, že vyvíjet software pro rozšířenou realitu má dnes smysl leda pro <a href="https://connect.zive.cz/clanky/hololens-2-mensi-rozmery-vetsi-pozorovaci-uhly-a-snimani-rukou-i-oci/sc-320-a-197359/default.aspx">HoloLens 2</a> od Microsoftu, což je zařízení funkční a s příkladnou podporou pro vývojáře.  </p>
      <figure>
        <img src="https://www.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=380533208"/>
        <figcaption>
          <a href="https://connect.zive.cz/clanky/hololens-2-mensi-rozmery-vetsi-pozorovaci-uhly-a-snimani-rukou-i-oci/sc-320-a-197359/default.aspx">Hololens 2: menší rozměry, větší pozorovací úhly a snímání rukou i očí</a>
        </figcaption>
      </figure>
      <p>Magic Leap tak asi zanedlouho upadne v zapomnění. Ale jak to, že dokázalo vzbudit tolik pozornosti a vytáhnout z investorů několik miliard? Pravděpodobně za tím budou úchvatné demoukázky, které ukazovaly, co by headset Magic Leap měl jednou umět. Jednalo se ovšem jen o vizuální koncepty vytvořené jako trikový film v počítači, nikoli jako záznam z funkčních prototypů. </p>
      <p>
        <b>Dechberoucí ukázky toho, co sliboval Magic Leap:</b>
      </p>
    </article>
  </body>
</html>