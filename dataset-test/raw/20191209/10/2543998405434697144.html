<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/173931/video-podrska-srbiji-madjarska-salje-pojacanje-kfor"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T10:58:00+00:00"/>
    <meta property="og:title" content="(VIDEO) PODRŠKA SRBIJI! Mađarska šalje pojačanje u KFOR"/>
    <meta property="og:description" content="Mađarski ministar inostranih poslova Peter Sijarto najavio je na nedavnom sastanku šefova diplomatije članica NATO u Briselu da će njegova zemlja znatno povećati vojno prisustvo na Kosovu i u Avganistanu."/>
  </head>
  <body>
    <article>
      <h1>(VIDEO) PODRŠKA SRBIJI! Mađarska šalje pojačanje u KFOR</h1>
      <h2>Mađarski ministar inostranih poslova Peter Sijarto najavio je na nedavnom sastanku šefova diplomatije članica NATO u Briselu da će njegova zemlja znatno povećati vojno prisustvo na Kosovu i u Avganistanu.</h2>
      <address><time datetime="2019-12-09T10:58:00+00:00">09 Dec 2019, 10:58</time> by <a rel="author">balkansec.net</a></address>
      <p>- Bezbednost regiona Zapadnog Balkana od ključnog je značaja za Mađarsku i Evropu - poručio je Sijarto, precizirajući da će u misiju KFOR biti upućeno još 100, a u centralnu Aziju još 70 vojnika.</p>
      <p>Ovom odlukom Budimpešta učvršćuje svoju poziciju u NATO i pokazuje da bezbednost regiona smatra jednim od prioriteta spoljne politike. <b>Ona bi mogla da se tumači i kao poruka podrške Srbiji koja od NATO-a traži da ne smanjuju snage KFOR-a jer ih smatra ključnim garantom bezbednosti srpskog stanovništva.</b></p>
      <p>Taj stav je potvrđen i u novom Individualnom akcionom planu partnerstva Srbije i NATO od 2019. do 2021. godine u kome se navodi da je "NATO nezamenljiv faktor regionalne stabilnosti, pošto KFOR doprinosi bezbednom i sigurnom okruženju na Kosovu i slobodi kretanja za sve".</p>
      <p>U KFOR-u se momentalno nalazi 385 mađarskih vojnika u sastavu Taktičkog rezervnog bataljona (KTBRN - KFOR Tactical Reserve Battalion). Radi se o jedinici koja je direktno potčinjena komandantu misije. Namenski je obučena i opremljena za borbu protiv nasilja, obezbeđivanje konvoja, osmatranje i pružanje pomoći unesrećenom stanovništvu.</p>
      <figure>
        <img src="https://www.republika.rs/data/images/2018-11-28/77326_kfor01-tanjug-sava-radovanovic_iff.jpg?1575885497"/>
        <figcaption>
          <cite>Tanjug/S. RADOVANOVIĆ</cite>
        </figcaption>
      </figure>
      <p>Mađarski bataljon smatra se ključnom interventnom snagom za zaštitu stanovništa i sprečavanje eventualnog nasilja kakvo se dogodilo 2004. godine.</p>
      <p>Budimpešta takođe šalje pojačanje u misiju NATO u Avganistanu pod nazivom "Resolute Support" (Odlučna podrška). To je najveća vojna operacija te organizacije.</p>
      <p>Započeta je 2015. godine i 16.000 vojnika obučava avganistansku vojsku. Pored država članica u ovoj misiji učestvuju Jermenija, Austrija, Finska, Švedska, Ukrajina, Azerbejždan, Gruzija, Mongolija i Australija a iz našeg regiona Hrvatska, Severna Makedonija, Bosna i Hercegovina i Crna Gora.</p>
      <p>Pored pojačavanja kontigenata, Mađarska je najavila da će najkasnije do 2024. povećati izdvajanja za odbranu na željenih 2 odsto bruto nacionalnog proizvoda što je preporučeni nivo za članice NATO.</p>
      <figure>
        <iframe src="https://www.youtube.com/embed/Z5MQno1b8uQ" width="660" height="400" data-service="Youtube" scrolling="no"/>
      </figure>
      <related>
        <h4>Pročitajte još:</h4>
        <a href="http://republika.rs/vesti/tema-dana/139413/Otvoren-lov-Srbe-Kosovu-NATO-odlazi-juzne-srpske-pokrajine"/>
        <a href="http://republika.rs/vesti/srbija/163672/SKRNAVE-SVETO-MESTO-Siptari-zasadili-plantaze-marihuane-Kosarama"/>
        <a href="http://republika.rs/vesti/srbija/162401/Vulin-KFOR-jedini-garant-bezbednosti-KiM-prihvatamo-vojsku-Kosova"/>
        <a href="http://republika.rs/vesti/srbija/157793/Vulin-predsedavajucem-NATO-KFOR-jedini-garant-bezbednosti-KiM"/>
      </related>
    </article>
  </body>
</html>