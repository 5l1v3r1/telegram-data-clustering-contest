<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3059824_pornos-producer-embere-lehetett-a-kormany-csaladbarat-reklamarca"/>
    <meta property="og:site_name" content="Népszava"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="Pornós producer embere lehetett a kormány családbarát reklámarca"/>
    <meta property="og:description" content="Szakmabeliek szerint mindenféle feladatkörre szervezett és koordinált nőket a most állami tankönyveket népszerűsítő illető."/>
  </head>
  <body>
    <article>
      <h1>Pornós producer embere lehetett a kormány családbarát reklámarca</h1>
      <address><time datetime="2019-12-09T10:01:00+00:00">09 Dec 2019, 10:01</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Szakmabeliek szerint mindenféle feladatkörre szervezett és koordinált nőket a most állami tankönyveket népszerűsítő illető.</b>
      </p>
      <p>Erotika kiállítások szervezésében, és pornófilmek forgatásához lányok szervezésével foglalkozott korábban az a nő, aki jelenleg a kormány egyik plakát-arca, írja a <a href="https://magyarnarancs.hu/belpol/a-szexiparbol-erkezhetett-a-kormany-legujabb-kampanyarca-125181">Narancs.hu</a>. A lap úgy tudja egy névtelenséget kérő, a korábbi időszakból őt ismerő forrásból, hogy B. Erika 2008-2009 a szakmában "Pornós Tomorként" emlegetett Tomor Andrásnak is dolgozott. Tomor ezt maga is megerősítette: mint nyilatkozott, B. „kiállítás szervezésében, lányok szervezésében” vett részt. Arról hogy B. a kiállításra vagy a filmforgatásokhoz is szervezett-e lányokat, Tomor azt felelte, hogy „mindenféle feladatkörre” és „ő koordinálta őket”.</p>
      <p>B. Erika jelenleg a kormány családbarátnak mondott politikáját népszerűsíti, az „Egymillió gyerek kap ingyen tankönyvet” feliratú plakátokon látható egy kislánnyal. A lap megkeresésére tagadta, hogy Tomornak dolgozott volna. Azt viszont elismerte, hogy egy barátnőjén keresztül valóban ismerte a pornóproducert, „ha volt kiállítás, akkor kinéztünk rá”, de azt is hozzátette, sosem dolgozott a pornóiparban. Hangsúlyozta, ő családos anyuka.</p>
      <p>A kormány korábban is <a href="https://nepszava.hu/3028836_hazhoz-ment-a-pofonert-a-kormany-vilaghiru-memet-tettek-plakatra">ment már házhoz pofonért</a>, amikor plakátkampányt szervezett: tavasszal például a boldog fiatal házasok megjelenítésére sikerült egy a csalfasággal ironizáló mém-párt választaniuk. A szembetűnő igénytelenség ellenére, idén év elején például <a href="https://nepszava.hu/3031508_napi-100-millio-ment-el-iden-kormanyplakatokra-10-milliardbol-jon-a-kovetkezo-kampany">napi 100 millió forint közpénzt égettek el a kormányplakátok</a>.</p>
    </article>
  </body>
</html>