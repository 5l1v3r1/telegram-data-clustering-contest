<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/finsko-ma-mit-nejmladsi-premierku-sveta-vladni-koalici-vede-pet-zen-1364932"/>
    <meta property="og:site_name" content="E15.cz"/>
    <meta property="article:published_time" content="2019-12-09T10:43:00+00:00"/>
    <meta property="og:title" content="Finsko má mít nejmladší premiérku světa. Vládní koalici vede pět žen"/>
    <meta property="og:description" content="Finská ministryně dopravy a komunikací Sanna Marinová (34), kterou vládní Sociálnědemokratická strana Finska zvolila kandidátkou na premiérku, by se v případě potvrzení ve funkci mohla stát současnou nejmladší premiérkou ve světě, nejmladší osobou ve funkci finského premiéra a také třetí ženou v tomto úřadě."/>
  </head>
  <body>
    <article>
      <h1>Finsko má mít nejmladší premiérku světa. Vládní koalici vede pět žen</h1>
      <address><time datetime="2019-12-09T10:43:00+00:00">09 Dec 2019, 10:43</time> by <a rel="author">ČTK</a></address>
      <p>
        <b>Finská ministryně dopravy a komunikací Sanna Marinová (34), kterou vládní Sociálnědemokratická strana Finska zvolila kandidátkou na premiérku, by se v případě potvrzení ve funkci mohla stát současnou nejmladší premiérkou ve světě, nejmladší osobou ve funkci finského premiéra a také třetí ženou v tomto úřadě.</b>
      </p>
      <p>Finskou vládní koalici nyní pravděpodobně povede pět převážně mladých žen, které stojí v čele koaličních stran. Kromě Marinové je to Li Anderssonová (32) z Levicového svazu, Maria Ohisalová (34) ze Zeleného svazu, Anna-Maja Henrikssonová (55) ze Švédské lidové strany a Katri Kulmnuniová (32) z Finského středu.</p>
      <p>Ve funkci premiéra by měla Marinová vystřídat Anttiho Rinna, který odstoupil minulé úterý poté, co se jeho vláda dostala pod tlak v souvislosti s dvoutýdenní stávkou poštovních úředníků, která se rozšířila i do letectví a dalších odvětví. Postup sociálních demokratů při řešení tohoto problému kritizoval koaliční parter, liberální strana Finský střed s tím, že v premiéra ztratil důvěru.</p>
      <p>Pokud bude Marinová potvrzena ve funkci, stane se také jedenáctou úřadující premiérkou ve světě. Ženu v čele vlády má v současnosti Bangladéš, Norsko, Namibie, Srbsko, Nový Zéland, Island, Barbados, Rakousko, Dánsko a Belgie.</p>
      <related>
        <a href="https://www.e15.cz/the-student-times/brexit-roztristil-tradicni-rozdeleni-britske-spolecnosti-rika-euan-duncan-carss-z-londynske-king-s-college-1364049"/>
      </related>
      <related>
        <a href="https://www.e15.cz/the-student-times/jak-motivovat-mlade-chodit-k-volbam-umoznit-volit-uz-od-sestnacti-1363363"/>
      </related>
      <related>
        <h4>Související články</h4>
        <a href="https://www.e15.cz/zahranicni/parlamentni-volby-ve-finsku-vyhrali-poprve-od-roku-1999-socialni-demokrate-1358041"/>
        <a href="https://www.e15.cz/byznys/prumysl-a-energetika/finove-ulozi-jaderny-odpad-v-hlubinach-1359870"/>
        <a href="https://www.e15.cz/zahranicni/prvni-vysledky-finskeho-experimentu-nepodmineny-prijem-vliv-na-hledani-prace-nema-1356147"/>
        <a href="https://www.e15.cz/domaci/vlada-prosadila-moznost-odvolavat-statni-tajemniky-na-ministerstvech-pomohly-ji-hlasy-spd-a-komunistu-1355639"/>
        <a href="https://www.e15.cz/nazory/komentar-martina-lobotky-pochvala-vlady-na-konci-leta-1362346"/>
      </related>
    </article>
  </body>
</html>