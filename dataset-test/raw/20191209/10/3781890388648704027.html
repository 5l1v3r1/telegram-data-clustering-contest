<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/746000"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T10:01:00+00:00"/>
    <meta property="og:title" content="ตั้งคณะกรรมการเคลียร์ปัญหาเบี้ยประกัน ช.พ.ค."/>
    <meta property="og:description" content="“ดิศกุล” เผย ตั้งคณะกรรมการแก้ปัญหาเบี้ยประกัน ช.พ.ค.แล้ว  แจง เปิดเสรีแข่งขันบริษัทประกันให้คุ้มค่าและเกิดประโยชน์ต่อข้าราชการครู"/>
  </head>
  <body>
    <article>
      <h1>ตั้งคณะกรรมการเคลียร์ปัญหาเบี้ยประกัน ช.พ.ค.</h1>
      <address>
        <time datetime="2019-12-09T10:01:00+00:00">09 Dec 2019, 10:01</time>
      </address>
      <p>
        <b>“ดิศกุล” เผย ตั้งคณะกรรมการแก้ปัญหาเบี้ยประกัน ช.พ.ค.แล้ว  แจง เปิดเสรีแข่งขันบริษัทประกันให้คุ้มค่าและเกิดประโยชน์ต่อข้าราชการครู</b>
      </p>
      <p>วันนี้ (9 ธ.ค.) นายดิศกุล เกษมสวัสดิ์ ปฎิบัติหน้าที่เลขาธิการคณะกรรมการส่งเสริมสวัสดิการและสวัสดิภาพครูและบุคลากรทางการศึกษา (สกสค.) ว่า ตามที่มีผู้กู้เงินโครงการสวัสดิการเงินกู้ฌาปนกิจสงเคราะห์ช่วยเหลือเพื่อนครูและบุคลากรทางการศึกษา (ช.พ.ค.) ที่สิ้นสุดอายุกรมธรรม์และต้องต่อประกันเงินกู้ ช.พ.ค.ได้ดำเนินการต่อประกันกับบริษัททิพยประกันภัย จำกัด (มหาชน) ออกไปอีกเป็นเวลา 1 ปี ตามเงื่อนไขความคุ้มครองเดิม แต่ทางบริษัททิพยประกันภัย จำกัด (มหาชน) ได้ปรับราคาเบี้ยประกันเพิ่มสูงขึ้นมากสร้างความไม่พอใจให้ครูนั้น ขณะนี้การแก้ปัญหาดังกล่าวเราไม่ได้นิ่งนอนใจ ซึ่งเมื่อเร็วๆนี้ได้มีการประชุมร่วมกับผู้บริหารธนาคารออมสินมีข้อสรุปว่า ได้ตั้งคณะกรรมการร่วมทั้งสองฝ่ายเพื่อหาทางออกในการแก้ไขปัญหาดังกล่าว ซึ่งคณะกรรมการที่ตั้งขึ้นจะดูภาพรวมของปัญหาทั้งหมด รวมถึงจะมีการประกาศรับสมัครบริษัทประกันภัยที่มีความพร้อม เพื่อให้เกิดการแข่งขันอย่างเสรีไม่มีการผูกขาดเกิดขึ้นและหาทางออกที่เป็นกลาง โดยให้ความเป็นธรรมกับทุกฝ่าย<br/>             <br/>“ตามหลักสถิติเมื่อครูมีอายุมากขึ้นมักจะประสบปัญหาด้านสุขภาพ ดังนั้นการคิดเบี้ยประกันก็จะต้องสูงขึ้นตามอายุ ดังนั้นเราก็มองเห็นปัญหาดังกล่าวจึงเปิดโอกาสให้ทุกบริษัทประกันภัยเสนอเบี้ยประกันที่คุ้มครองรอบด้านและมีเบี้ยประกันไม่สูงมากและคุ่มค่าที่สุด แต่ก็ต้องยอมรับว่าการเลือกบริษัทใดบริษัทหนึ่งอาจไม่ถูกใจทุกคนแต่ผมยืนยันว่าจะเลือกแนวทางที่ดีที่สุดให้แก่เพื่อนครูทุกคน เนื่องจากนายณัฏฐพล ทีปสุวรรณ รมว.ศึกษาธิการ ได้กำชับว่าการดำเนินการทุกอย่างต้องคำนึงผลประโยชน์ของครูเป็นสำคัญ อย่างไรก็ตามการดำเนินการเรื่องดังกล่าวจะแล้วเสร็จภายใน 3 เดือน” ปฎิบัติหน้าที่เลขาธิการสกสค.กล่าว<br/> </p>
    </article>
  </body>
</html>