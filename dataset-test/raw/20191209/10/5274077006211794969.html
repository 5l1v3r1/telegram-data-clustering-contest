<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420604"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T10:22:00+00:00"/>
    <meta property="og:title" content="סמוטריץ': &quot;ביביסטים תקפצו לי&quot;"/>
    <meta property="og:description" content="שר התחבורה נחלץ להגנת הציונות הדתית מהביקורת שמושמעת עליה מפי גורמים בימין."/>
  </head>
  <body>
    <article>
      <h1>סמוטריץ': "ביביסטים תקפצו לי"</h1>
      <address>
        <time datetime="2019-12-09T10:22:00+00:00">09 Dec 2019, 10:22</time>
      </address>
      <p>יו"ר האיחוד הלאומי, שר התחבורה בצלאל סמוטריץ' התייחס הבוקר (שני) בחשבון הטוויטר שלו לביקורת המושמעת על הציונות הדתית על כך שהיא אינה עומדת מספיק לצד ראש הממשלה נתניהו.</p>
      <p>סמוטריץ' הגיב לביקורת שהושמעה לאחר שהתקיימה וועידת מקור ראשון לחברה, כלכלה וחדשנות ובה לטענת כמה מהצייצנים בטוויטר נאומו של פרקליט המדינה שי ניצן עבר יותר מדי בשקט.</p>
      <p>"מבין שהאופנה כאן בפיד הימין בימים האחרונים היא לתקוף את הציונות הדתית על שהיא יודעת לקיים ועידות מנומסות, לנהל בהן דיונים ענייניים ומכובדים ולהקשיב גם ליריבים בלי להתפרץ לדבריהם, לשמוע ולהעלות גם דעות אחרות לגבי המשך שלטונו של נתניהו במצב המורכב שנוצר בלי להשתיק אף דעה", כתב שר התחבורה.</p>
      <p>והוסיף, "בעיניי זה דווקא מלמד על בגרות וביטחון עצמי. גאה בציונות הדתית, בתקשורת שלה ובעיתונאיה, ושמח על הזכות להיות חלק ממנה. ביביסטים תקפצו לי".</p>
      <p>השר סמוטריץ' התייחס בין השאר לביקורת שהשמיע איש התקשורת שמעון ריקלין. "התאפקתי אך איני יכול עוד.. גנץ מקבל מחיאות כפיים על קריאות נגד נתניהו בועידת מקור ראשון. זכותם.</p>
      <p>"שי ניצן התופר הראשי עמד שם, ונזף בכל מבקריו כדרכו, והכבשים יושבים בנחת. איש אחד קם לצעוק עליו קצת, וכבר נוזפים בו. מקור ראשון רוצה שתאהבו אותו. אז תאהבו. אבל ככה לא יבוא שינוי. וחבל", כתב.</p>
    </article>
  </body>
</html>