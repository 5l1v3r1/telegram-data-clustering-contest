<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/reprezentace/clanek/1171170-zkuseny-utocnik-po-vysetreni-v-nemocnici-v-hokejovem-narodaku-konci-dalsi-ani-nedorazil.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T10:58:00+00:00"/>
    <meta property="og:title" content="Zkušený útočník po vyšetření v nemocnici v hokejovém nároďáku končí, další ani nedorazil"/>
    <meta property="og:description" content="Zranění ho vyřadilo už z listopadového turnaje Karjala a kvůli zdravotním komplikacím si hokejový útočník ruského Čeljabinsku Tomáš Hyka nezahraje za reprezentaci ani tento týden na Channel One Cupu v Plzni a Moskvě. A není to jediná komplikace, kterou kouč národního týmu Miloš Říha starší v západočeské metropoli během přípravy na turnaj řeší. Po úterním vyšetření v nemocnici vypadl z nominace i liberecký forvard Michal Birner. Jako náhradníka trenéři povolali útočníka Karlových Varů Ondřeje Beránka."/>
  </head>
  <body>
    <article>
      <h1>Zkušený útočník po vyšetření v nemocnici v hokejovém nároďáku končí, další ani nedorazil</h1>
      <address><time datetime="2019-12-09T10:58:00+00:00">09 Dec 2019, 10:58</time> by <a rel="author">škv, Sport.cz</a></address>
      <p>Zranění ho vyřadilo už z listopadového turnaje Karjala a kvůli zdravotním komplikacím si hokejový útočník ruského Čeljabinsku Tomáš Hyka nezahraje za reprezentaci ani tento týden na Channel One Cupu v Plzni a Moskvě. A není to jediná komplikace, kterou kouč národního týmu Miloš Říha starší v západočeské metropoli během přípravy na turnaj řeší. Po úterním vyšetření v nemocnici vypadl z nominace i liberecký forvard Michal Birner. Jako náhradníka trenéři povolali útočníka Karlových Varů Ondřeje Beránka.</p>
      <p>Třiatřicetiletý liberecký útočník utrpěl blíže nespecifikované zranění v nedělním extraligovém utkání v Karlových Varech. V pondělí odpoledne sice s reprezentací absolvoval celý trénink, na tom úterním dopoledním ale už na ledě chyběl a odjel na CT vyšetření do plzeňské nemocnice.</p>
      <p>„Michalovo zranění se příliš nezlepšuje, je bolestivé. Odjel do plzeňské nemocnice na CT vyšetření, které ukázalo, že na turnaji bohužel startovat nebude," řekl Sport.cz tiskový mluvčí Českého hokeje Zdeněk Zikmund.</p>
      <figure>
        <img src="https://media.sport.cz/images/top_foto1/0000000909990564/nZQN2KnXxNPdM0kfJaED4A/5dc0559269a98f3082d10000-287873.jpg"/>
      </figure>
      <p>
        <a href="https://www.sport.cz/1171041-dalsi-ceska-show-potencialne-jsme-silnejsi-jenze-vsichni-uz-nas-budou-brat-vazneji-vi-riha.html">
          <b>Další česká show? Potenciálně jsme silnější. Jenže všichni už nás budou brát vážněji, ví Říha</b>
        </a>
      </p>
      <p>Hyka, jenž se v létě vrátil do Evropy po dvou letech strávených v NHL ve Vegas a na farmě v Chicagu Wolves, nedohrál pondělní duel Čeljabinsku v KHL proti Novosibirsku kvůli zranění a Říhovi se musel z reprezentační nominace omluvit. Trenér si přitom původně maloval, že Hyku zařadí do jedné útočné formace s Lukášem Sedlákem tak, jak spolu oba nastupují v Traktoru.</p>
      <figure>
        <img src="https://media.sport.cz/images/top_foto1/0001001509990564/cesBHFIWEkDRfXWZNSR2yg/5dee1674ee6a101616280100-290157.jpg"/>
      </figure>
      <p>
        <a href="https://www.sport.cz/1170920-obrovska-smula-mel-debutovat-v-hokejove-reprezentaci-z-premiery-ale-seslo.html">
          <b>Obrovská smůla! Měl debutovat v hokejové reprezentaci, z premiéry ale sešlo</b>
        </a>
      </p>
      <p>Už v pondělí vypadl z kádru pro Channel One Cup karlovarský útočník Jakub Flek, jenž bude s poraněným kolenem dva až čtyři týdny mimo hru. Místo něj Říha povolal libereckého forvarda Lence, jenž se k týmu připojil dnes, stejně jako útočník CSKA Moskva Jiří Sekáč.</p>
      <p>Jako náhradu za Hyku a Birnera Říha povolal Ondřeje Beránka z Karlových Varů, který naposledy reprezentoval v listopadu na Karjale při výhře 3:2 po nájezdech nad domácími Finy v Helsinkách. Aktuálně v Plzni trénuje brankář Will, šest obránců a devět útočníků. Jedenáct krajánků z KHL se k mužstvu připojí ve středu.</p>
      <p>
        <b>
          <u>Nominace české reprezentace na Channel One Cup:</u>
        </b>
      </p>
      <p>
        <b>Brankáři:</b>
      </p>
      <p>Marek Langhamer (Chabarovsk/KHL)</p>
      <p>Šimon Hrubec (Kunlun/KHL)</p>
      <p>Roman Will (Rögle/Švéd.)</p>
      <p>
        <b>Obránci:</b>
      </p>
      <p>Jakub Jeřábek (Podolsk/KHL)</p>
      <p>Marek Hrbas (Mladá Boleslav)</p>
      <p>Filip Pyrochta (Kometa Brno)</p>
      <p>Lukáš Klok (Lukko Rauma/Fin.)</p>
      <p>Jakub Krejčík (Oulu/Fin.)</p>
      <p>Michal Moravčík (Plzeň)</p>
      <p>Andrej Šustr (Kunlun/KHL)</p>
      <p>Vojtěch Mozík (Färjestad/Švéd.)</p>
      <p>Ondřej Vitásek (Chabarovsk/KHL)</p>
      <p>
        <b>Útočníci:</b>
      </p>
      <p>David Tomášek (Sparta)</p>
      <p>Radan Lenc (Liberec)</p>
      <p>Andrej Nestrašil (Magnitogorsk/KHL)</p>
      <p>Lukáš Rousek (Sparta)</p>
      <p>Hynek Zohorna (Chabarovsk/KHL)</p>
      <p>Martin Zaťovič (Kometa Brno)</p>
      <p>Dmitrij Jaškin (Dynamo Moskva/KHL)</p>
      <p>Tomáš Filippi (Liberec)</p>
      <p>Lukáš Sedlák (Čeljabinsk/KHL)</p>
      <p>Roman Horák (Växjö/Švéd.)</p>
      <p>Jiří Sekáč (CSKA Moskva/KHL)</p>
      <p>Milan Gulaš (Plzeň)</p>
      <p>Tomáš Zohorna (Chabarovsk/KHL)</p>
      <p>Radim Zohrona (Mladá Boleslav)</p>
      <p>Ondřej Beránek (Karlovy Vary)</p>
      <p>Už ve čtvrtek pak nároďák vstoupí do turnaje zápasem s úřadujícími mistry světa z Finska, o víkendu pak nastoupí v Moskvě, hlavním dějišti Channel One Cupu, proti Rusku a Švédsku.</p>
    </article>
  </body>
</html>