<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shiv-sena-accuses-centre-of-creating-invisible-partition-between-hindus-and-muslims.html"/>
    <meta property="og:site_name" content="DoolNews"/>
    <meta property="article:published_time" content="2019-12-09T10:25:00+00:00"/>
    <meta property="og:title" content="പൗരത്വഭേദഗതി ബില്‍ വോട്ടുബാങ്ക് ഉദ്ദേശിച്ച്; മോദിയേയും അമിത് ഷായേയും വിമര്‍ശിച്ച് ശിവസേന"/>
    <meta property="og:description" content="Citizenship (Amendment) Bill India  ന്യൂദല്‍ഹി: ആറ് പതിറ്റാണ്ട് പഴക്കമുള്ള പൗരത്വ നിയമത്തില്‍ ഭേദഗതി വരുത്തിക്കൊണ്ടുള്ള പൗരത്വ ഭേദഗതി ബില്‍ ലോക്‌സഭയില്‍ അവതരിപ്പ"/>
  </head>
  <body>
    <article>
      <h1>പൗരത്വഭേദഗതി ബില്‍ വോട്ടുബാങ്ക് ഉദ്ദേശിച്ച്; മോദിയേയും അമിത് ഷായേയും വിമര്‍ശിച്ച് ശിവസേന</h1>
      <address><time datetime="2019-12-09T10:25:00+00:00">09 Dec 2019, 10:25</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ആറ് പതിറ്റാണ്ട് പഴക്കമുള്ള പൗരത്വ നിയമത്തില്‍ ഭേദഗതി വരുത്തിക്കൊണ്ടുള്ള പൗരത്വ ഭേദഗതി ബില്‍ ലോക്‌സഭയില്‍ അവതരിപ്പിക്കാനിരിക്കെ വിഷയത്തില്‍ ബി.ജെ.പി നേതൃത്വത്തെ വിമര്‍ശിച്ച് ശിവസേന.</p>
      <p>പൗരത്വബില്ലില്‍ ഭേദഗതി നിര്‍ദ്ദേശിക്കാനുള്ള സര്‍ക്കാര്‍ തീരുമാനത്തിനെതിരെയാണ് ശിവസേന മുഖപത്രമായ സാമ്‌നയിലൂടെ രംഗത്തെത്തിയത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>പൗരത്വ ഭേദഗതി ബില്ലുമായി ബന്ധപ്പെട്ട തങ്ങളുടെ നിലപാട് എന്താണെന്ന് പ്രധാനമന്ത്രി നരേന്ദ്ര മോദിയും കേന്ദ്ര ആഭ്യന്തരമന്ത്രി അമിത് ഷായും വ്യക്തമാക്കണമെന്ന് ശിവസേന ആവശ്യപ്പെട്ടു. പൗരത്വ ഭേദഗതി ബില്‍ വോട്ട് ബാങ്ക് സൃഷ്ടിക്കാന്‍ ഉദ്ദേശിച്ചാണോയെന്നും എഡിറ്റോറിയല്‍ ചോദിക്കുന്നു.</p>
      <p>ഹിന്ദുക്കളെ സംബന്ധിച്ച് ഇന്ത്യയല്ലാതെ മറ്റൊരു രാജ്യവും ഇല്ലെന്ന കാര്യം ഞങ്ങള്‍ അംഗീകരിക്കുന്നു. എന്നാല്‍ പൗരത്വ ഭേദഗതി ബില്ലിലൂടെ വോട്ട് ബാങ്ക് സൃഷ്ടിച്ചെടുക്കാനാണ് ശ്രമമെങ്കില്‍ അത് രാജ്യത്തിന് നല്ലതല്ല.</p>
      <related>
        <a href="https://www.doolnews.com/gujarat-no-fir-in-rape-case-industrialist344.html?utm_source=doolnews&amp;utm_medium=related"/>
      </related>
      <p>ഞങ്ങള്‍ക്ക് അതില്‍ പരിഹാരങ്ങള്‍ നിര്‍ദ്ദേശിക്കാന്‍ സാധിക്കും. ആഭ്യന്തരമന്ത്രി ഈ വിഷയത്തില്‍ കൂടുതല്‍ ചിന്തിക്കേണ്ടിയിരിക്കുന്നു- സാമ്‌ന എഡിറ്റോറിയലില്‍ കുറിച്ചു.</p>
      <p>ഹിന്ദു കുടിയേറ്റക്കാര്‍ക്ക് മാത്രം പൗരത്വം നല്‍കാനുള്ള തീരുമാനം രാജ്യത്ത് ഒരു മതയുദ്ധത്തിന് വഴിയൊരുക്കുമോയെന്നും ശിവസേന ചോദിക്കുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ബില്ലിലൂടെ രാജ്യത്ത് ഹിന്ദുക്കളേയും മുസ്‌ലീങ്ങളേയും അദൃശ്യമായി വിഭജിക്കുകയാണ് കേന്ദ്രമെന്നും ശിവസേന ആരോപിച്ചു. ഇന്ത്യയില്‍ ഇപ്പോള്‍ പ്രശ്നങ്ങള്‍ക്ക് ക്ഷാമമില്ല. എന്നിട്ടും നിങ്ങള്‍ പൗരത്വ ഭേഗതി ബില്‍ പോലുള്ള പുതിയ പ്രശ്‌നങ്ങളെ ക്ഷണിച്ചുവരുത്തുകയാണെന്നും സാമ്‌ന എഡിറ്റോറിയലില്‍ വ്യക്തമാക്കി.</p>
      <p>അതേസമയം, ഹിന്ദുക്കളെ പീഡിപ്പിച്ച പാക്കിസ്താന്‍ ഉള്‍പ്പെടെയുള്ള രാജ്യങ്ങള്‍ക്കെതിരെ ഇന്ത്യ ശക്തമായ നടപടിയെടുക്കണമെന്നും പ്രധാനമന്ത്രിയോട് ശിവസേന ആവശ്യപ്പെട്ടു.</p>
      <figure>
        <iframe src="https://www.youtube.com/embed/q8zpYe9cqC0" width="500" height="281" data-service="Youtube" scrolling="no"/>
      </figure>
    </article>
  </body>
</html>