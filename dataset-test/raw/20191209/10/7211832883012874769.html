<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/columnist/608628"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T10:30:00+00:00"/>
    <meta property="og:title" content="อินเดียวันนี้ (12)"/>
    <meta property="og:description" content="โดย...น.พ.วิชัย โชควิวัฒน"/>
  </head>
  <body>
    <article>
      <h1>อินเดียวันนี้ (12)</h1>
      <address><time datetime="2019-12-09T10:30:00+00:00">09 Dec 2019, 10:30</time> by <a rel="author">PostToday</a></address>
      <p>โดย...น.พ.วิชัย โชควิวัฒน</p>
      <p>**************************************</p>
      <p>เรื่องน่าสนใจเรื่องหนึ่งเกี่ยวกับยานจันทรา-2 คือ เรื่องการเสนอข่าวของหนังสือพิมพ์ ซึ่งเป็นสื่อมวลชนที่ยังใช้เทคโนโลยีของยุค “ปฏิวัติอุตสาหกรรม” (Industrial Revolution) ซึ่งปัจจุบันเป็นยุค “หลังอุตสาหกรรม” (Post-industrialization) แล้ว เทคโนโลยีที่หนังสือพิมพ์ใช้มีการนำเทคโลยีสื่อสารที่ทันสมัยเข้ามาใช้มากมายแล้ว แต่สภาพโดยพื้นฐานหนังสือพิมพ์โดยมากก็ยังใช้กระดาษที่มุ่งส่งถึงผู้อ่านยามเช้าตรู่</p>
      <p>กระบวนการทำหนังสือพิมพ์ทั่วไปยังคงต้องเริ่มตั้งแต่การหาข่าว ตรวจสอบข่าว เขียนข่าว พาดหัวข่าว พิมพ์ แล้วส่งถึงสายส่ง / ร้านค้า / หรือประตูบ้านของสมาชิก ซึ่งต้องใช้เวลาทั้งสิ้น</p>
      <p>โดยธรรมชาติของหนังสือพิมพ์จะต้องมีการแข่งขันสูง ทั้งเรื่องคุณภาพและความรวดเร็ว งานหนังสือพิมพ์จึงเป็น<b> “วรรณกรรมเร่งรีบ”</b> ที่ต้องแข่งกับเวลา และมีโอกาสผิดพลาดได้สูง หนังสือพิมพ์จึงจำเป็นต้องมีการพัฒนาระบบงานให้สามารถเอาชนะข้อจำกัดต่างๆ และเอาชนะคู่แข่งให้ได้อยู่ตลอดเวลา</p>
      <p>ยานวิกรมที่จะร่อนลงสู่ดวงจันทร์ เริ่มเคลื่อนลงสู่ดวงจันทร์ที่ระยะทางเหนือดวงจันทร์ 30 กม. ตามกำหนดจะใช้เวลา 15 นาทีในการร่อนลงสู่ดวงจันทร์ เริ่มจากความเร็ว 6,048 กม./ชม. เหลือ 0 กม./ชม. ภายใน 15 นาที ดร.เค.ศิวัน ผู้อำนวยการองค์การวิจัยอวกาศอินเดียเรียกช่วงเวลา 15 นาที นั้นว่าเป็น “15 นาทีสยองขวัญ” (15 minutes of terror) เพราะอะไรก็เกิดขึ้นได้ ทั้งความสำเร็จและความล้มเหลว</p>
      <p>ยานวิกรมเริ่มการร่อนลงสู่ดวงจันทร์ เมื่อเวลา 01.38 น. ของเช้ามืดวันเสาร์ที่ 7 กันยายน 2562 ณ ตำแหน่งที่ห่างไกลจากโลกเกือบ 4 แสน กม. จึงเป็นเวลายากลำบากสำหรับหนังสือพิมพ์ที่จะเขียนข่าว และพาดหัวข่าวให้ถูกต้อง และส่งหนังสือพิมพ์ฉบับเช้าวันเสาร์ถึงประตูบ้านสมาชิกเช้าตรู่วันเสาร์อย่างถูกต้องแม่นยำ</p>
      <p>เรื่องเช่นนี้ เคยทำให้หนังสือพิมพ์<b> “ยักษ์ใหญ่”</b> ในประเทศไทย<b> “หน้าแตก”</b> เป็นริ้วๆ มาแล้ว ในการเสนอข่าวการลงสู่ดวงจันทร์ของมนุษย์อวกาศในยาน<b> “อพอลโล 13”</b> ซึ่งกำหนดจะลงสู่ดวงจันทร์ เมื่อวันที่ 17 เมษายน 2513 เวลา 18.07.41 น. (ยิงจรวดจากโลก วันที่ 11 เมษายน 2513 เวลา 19.13.00 น.)</p>
      <p>ช่วงนั้น หนังสือพิมพ์ในประเทศไทยมีการแข่งขันกันดุเดือดมาก โดยเริ่มตั้งแต่ปี พ.ศ.2510 มีการใช้วิธีลงวันที่ในหนังสือพิมพ์ล่วงหน้า เพื่อแสดงว่าหนังสือพิมพ์เรา <b>“เร็วกว่า”</b> เพราะเชื่อว่าจะทำให้ขายได้มากกว่า แรกๆ ก็ลงวันที่ล่วงหน้าวันเดียว หนักเข้าก็ล่วงหน้าถึง 2 วัน</p>
      <p>ปัญหาเกิดขึ้น คือ บางข่าวบางเหตุการณ์ยังไม่เกิดขึ้น ก็มีการ<b> “คาดการณ์”</b> เขียนล่วงหน้าเสมือนว่าเหตุการณ์เกิดขึ้นแล้ว ซึ่งสุ่มเสี่ยงต่อการที่เหตุการณ์จะไม่เกิดขึ้นจริง ก็จะต้อง <b>“หน้าแตก”</b> ไปตามๆ กัน</p>
      <p>กรณีที่ทำให้เกิดการหน้าแตกครั้งใหญ่ในหนังสือพิมพ์ไทยหลายฉบับ คือ กรณียานอพอลโล 13 ซึ่งมีกำหนดการส่งมนุษย์อวกาศไปลงดวงจันทร์ หลังจากความสำเร็จครั้งยิ่งใหญ่ของยานอพอลโล 11 เมื่อวันที่ 24 กรกฎาคม 2512 เวลา 16.50.35 น. และยานอพอลโล 12 เมื่อวันที่ 24 พฤศจิกายน 2512 เวลา 20.58.24 น.</p>
      <p>กำหนดการลงดวงจันทร์ของมนุษย์อวกาศในยานอพอลโล 13 มีการเผยแพร่ข้อมูลทางการจากสำนักข่าวสารอเมริกันในกรุงเทพฯ ให้แก่สื่อล่วงหน้า ซึ่งเป็นข้อมูลที่ <b>“น่าเชื่อถือ”</b> และทุกคนก็ <b>“เชื่อมือ”</b> องค์การนาซ่าของสหรัฐ จนไม่คิดว่าจะเกิดความผิดพลาดขึ้น แต่แล้วก็เกิดเรื่องจนได้กับยานอพอลโล 13 ซึ่งตัวเลขเป็นตัวเลข <b>“อาถรรพ์”</b> ตามความเชื่อของชาวคริสต์จริงๆ ยานไม่สามารถส่งมนุษย์อวกาศไปลงดวงจันทร์ได้ เคราะห์ดีที่นักบินอวกาศและผู้เกี่ยวข้องสามารถนำยานกลับสู่โลกได้โดยมนุษย์อวกาศทั้งหมดรอดชีวิต แต่มีคนหนึ่งมีการติดเชื้อในทางเดินปัสสาวะ เพราะต้องจำกัดน้ำดื่ม ระหว่างได้รับความช่วยเหลือจากฐานปฏิบัติการบนโลก ให้เดินทางกลับสู่โลก ขณะที่น้ำบนยานเหลืออยู่น้อย ต้องกินกันอย่างจำกัดให้พอก่อนจะกลับถึงโลก</p>
      <p>แต่หนังสือพิมพ์หลายฉบับของไทยลงข่าวความสำเร็จไปล่วงหน้าแล้ว</p>
      <p>กรณีดังกล่าวทำให้วงการหนังสือพิมพ์ไทยต้องทบทวนกันครั้งใหญ่ เลิกลงวันที่ล่วงหน้า<b> “หลายๆ วัน”</b> นับตั้งแต่บัดนั้น</p>
      <p>สำหรับหนังสือพิมพ์เดอะไทมส์ออฟอินเดีย ซึ่งมียอดพิมพ์จำหน่ายถึงวันละ 4 ล้านฉบับ มีโครงการ <b>“อาทิตย์อุทัย”</b> (Project Sunrise) เร่งรัดทุกฝ่ายในกองบรรณาธิการ-ฝ่ายผลิต-ฝ่ายจำหน่าย จะต้องทำงาน ตามกำหนดเวลาโดยเคร่งครัด โดยต้องรักษาคุณภาพไว้ให้ได้ด้วย</p>
      <p>กรณียานวิกรม เริ่มร่อนลงสู่ดวงจันทร์เวลา 01.38 น. ขาดการติดต่อเวลา 01.51 น. และ ดร.เค ศิวัน ประกาศ <b>“ข่าวร้าย”</b> เมื่อเวลา 02.16 น.</p>
      <p>สิ่งที่กอง บก. ต้องทำคือ จะต้องส่งข่าวทั้งหมดเข้าสู่กระบวนการผลิตภายใน 2-3 นาที หากยานลงจอดสำเร็จตามกำหนดเวลา 01.53 น.</p>
      <p>จะทำเช่นนั้นได้ ก็โดยฝ่ายข่าวด้านอากาศและเทคโนโลยี ต้องเตรียมเขียนข่าวและพาดหัวข่าวไว้ทั้งกรณีสำเร็จและล้มเหลว จึงเกิดเรื่องราว<b> “นิทานเรื่องสองพาดหัว”</b> (A Tale of Two Headlines) ซึ่ง “เลียน” ชื่อ นิยายที่มีชื่อเสียง “นิทานสองนคร” (A Tale of Two Cites) ของ ชาร์ลส์ ดิกเกนส์ นักประพันธ์เรืองนามของอังกฤษ</p>
      <p>พาดหัวที่หนึ่งพร้อมโปรยหัวข่าวคือ <b>“อินเดียไปถึงที่ที่ไม่มีประเทศใดเคยไปถึง : ขั้วใต้ของดวงจันทร์. อัจฉริยภาพของอินเดีย! (Indigenius!) เราเรียกหาดวงจันทร์ และเราได้ดวงจันทร์. อันดับ 4 มีเพียงสหรัฐ รัสเซีย และจีน ที่ร่อนลงดวงจันทร์ได้”</b></p>
      <p>พาดหัวที่สองพร้อมโปรยหัวข่าวคือ<b> “เพียง 2 กม. ก่อนร่อนลงบนดวงจันทร์, ยานวิกรมเงียบหาย. นายกฯ : มั่นใจว่า เราจะสำเร็จในความพยายามครั้งต่อไป”</b></p>
      <p>แน่นอนว่า ทั้งหนังสือพิมพ์เดอะไทม์สออฟอินเดีย และคนอินเดียทั้งโลก ต้องอ่านพาดหัวที่สอง</p>
      <p>แต่หนังสือพิมพ์เดอะไทม์สออฟอินเดียก็ทิ้งท้ายว่า<b> “เราหวังว่า เราจะมีโอกาสสักครั้งหนึ่งที่จะพาดหัวข่าวแบบที่หนึ่ง”</b></p>
      <p>
        <b>แน่นอนว่า ความหวังนี้ย่อมเป็นความใฝ่ฝัน มิใช่ความเพ้อฝัน เพราะนักวิทยาศาสตร์อินเดียเคยล้มเหลวหลายครั้ง แต่พวกเขาไม่ยอมแพ้และในที่สุดก็ประสบความสำเร็จ ที่น่าทึ่งคือ ความสำเร็จเหล่านี้เป็นฝีมือคนอินเดีย ที่จบการศึกษาจากอินเดียทั้งสิ้น โดยค่าใช้จ่ายที่ย่อมเยามาก</b>
      </p>
      <p>*******************************</p>
    </article>
  </body>
</html>