<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/veda-technologie/veda/antarktida-antarktida-zajimavosti-vliv-izolace-na-mozek_1912091010_ban"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T10:10:00+00:00"/>
    <meta property="og:title" content="Tma, ticho, zima a samota. Dlouhodobý pobyt v izolaci na Antarktidě může škodit mozku"/>
    <meta property="og:description" content="Mezi možné faktory řadí vědci málo spánku a sociální interakce. Domnívají se, že obdobné důsledky by mohly mít vesmírné mise."/>
  </head>
  <body>
    <article>
      <h1>Tma, ticho, zima a samota. Dlouhodobý pobyt v izolaci na Antarktidě může škodit mozku</h1>
      <address><time datetime="2019-12-09T10:10:00+00:00">09 Dec 2019, 10:10</time> by <a rel="author">Barbora Navrátilová, ČTK</a></address>
      <p>
        <b>Dlouhodobý pobyt v extrémním prostředí Antarktidy pravděpodobně škodí mozku. V prosincovém vydání odborného časopisu The New England Journal of Medicine to tvrdí němečtí vědci. Podobné důsledky by podle nich mohly mít i vesmírné mise.</b>
      </p>
      <p>Trvalá tma, až minus 50 stupňů pod nulou, stále stejné ledovce a nemožnost rychlého odcestování. Dlouhodobý pobyt v takových podmínkách může mít podle týmu kolem Alexandera Stahna výrazné dopady na mozek.</p>
      <p>„Je velmi vzrušující vidět bílou poušť na začátku,“ <a href="https://www.sciencenews.org/article/scientists-brains-shrank-after-extended-stay-antarctica">říká fyziolog</a> Alexander Stahn, který zahájil výzkum na berlínské univerzitní nemocnici Charité v Berlíně. „Ale pak je to vždy stejné.“</p>
      <p>U lidí, kteří pobývali 14 měsíců na antarktické výzkumné stanici Neumayer-Station III, byly zjištěny úbytky hmoty v hipokampu, součásti mozku odpovědné za paměť a prostorovou představivost. Zatím ale není jasné, co přesně tyto změny v mozku vyvolává.</p>
      <figure>
        <iframe data-src="https://twitter.com/MedPageNeuro/status/1202350893951270914?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Kognitivní testy</h3>
      <p>Vědci s pomocí magnetické rezonance získali snímky struktury mozku před a po expedici na Antarktidě. U pětice mužů a čtyř žen rovněž analyzovali krevní vzorky a podrobovali je pravidelným kognitivním testům. Výsledky byly porovnávány s kontrolní skupinou v Německu.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/veda/osobnost-plus-vaclav-cilek-ekologie-zivotni-prostredi_1912010851_zit"/>
      </related>
      <p>U kognitivních cvičení se za normálních okolností dostavuje učební efekt, vysvětluje vedoucí studie Stahn. Čím výraznější byly u zkoušených osob změny na mozku, tím méně rostla křivka učení. Vzhledem k relativně nízkému věku od 25 do 36 let byly změny na mozku u sledovaných lidí překvapivě velké. Účastníci sami je však nevnímali. Kromě toho nebyli všichni muži a ženy zasaženi stejnou měrou.</p>
      <h3>Málo dat</h3>
      <p>Mezi možné faktory způsobující změny řadí vědci malé množství podnětů, málo sociálních kontaktů, špatný spánek nebo problémy ve skupině. Podle Stahna je důležité hledat možnosti, jak důsledkům předcházet.</p>
      <p>Dlouhodobé negativní důsledky by však podle něj členové expedice mít neměli. „Mozek je v těchto oblastech nesmírně přizpůsobivý. Předpokládám, že tyto změny jsou vratné,“ řekl vědec. Připustil ale, že zatím k tomu nemá žádná data.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/vesmir/iss-mezinarodni-vesmirna-stanice-nasa-astrounautky-skafandr_1903271215_och"/>
      </related>
      <p>Vědci rovněž upozorňují, že <a href="https://www.nejm.org/doi/full/10.1056/NEJMc1904905">studie</a> s devíti účastníky je velmi malá, a výsledky je proto třeba interpretovat s opatrností. Pokusy se zvířaty ale už dříve několikrát ukázaly, že monotónní prostředí a sociální izolace mají na mozek škodlivé účinky.</p>
      <p>„Toto je důležitá studie,“ poznamenal Gerd Kempermann, z německého Centra pro neurodegenerativní choroby v Drážďanech pro <a href="https://www.medpagetoday.com/neurology/generalneurology/83697">server Medical News and Free CME Online.</a> „Pravděpodobně to tolik nehovoří o účincích Antarktidy na člověka, ale skutečně by to mohlo ukázat, jak moc jsme my lidé závislí na bohatství našich zkušeností.“</p>
      <h3>Vesmírné mise</h3>
      <p>Změny na mozku byly zaznamenány také u účastníků vesmírných misí. V květnu byla představena studie, která ukazovala, že při delších pobytech na Mezinárodní vesmírné stanici (ISS) se členům posádky zvětšují určité duté prostory v mozku. Dá se předpokládat, že s tím souvisí i často pozorovaná ztráta ostrosti zraku u kosmonautů, <a href="https://www.pnas.org/content/116/21/10531">uvedli vědci v odborném časopise PNAS.</a></p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/cygnus_181119-140631_mal.png?itok=B-kl6cVn"/>
        <figcaption>Mezinárodní vesmírná stanice | Zdroj: Twitter ISS</figcaption>
      </figure>
      <p>Mozkové komory, dutiny vyplněné mozkomíšním mokem, se u 11 vyšetřovaných kosmonautů během mise zvětšily v průměru téměř o 12 procent a výrazná změna byla měřitelná ještě po sedmi měsících. Důvodem byla mikrogravitace, která na tekutinu v dutinách nepůsobila tak, jako gravitace na Zemi.</p>
      <p>Už dříve lékaři uváděli, že i půl roku po návratu z dlouhodobých vesmírných misí přetrvávaly rozsáhlé objemové změny v mozku kosmonautů. Týkalo se to především takzvané šedé kůry mozkové sestávající především z velkého množství nervových buněk. Existují indicie, že účinky na mozek jsou tím větší, čím déle lidé pobývají ve vesmíru. Zatím není jasné, zda mají změny vliv na schopnost myslet.</p>
      <related>
        <h4>Související články</h4>
        <a href="https://www.irozhlas.cz/veda-technologie/veda/biologie-teologie-genom-marek-vacha-leonardo-plus-veda-lekarska-fakulta-rasismus_1911261217_gak"/>
        <a href="https://www.irozhlas.cz/veda-technologie/priroda/rozdeleni-svobodou-klimaticka-zmena_1911101053_elev"/>
        <a href="https://www.irozhlas.cz/veda-technologie/veda/cern-svycarsko-staz-urychlovac-castic-ministerstvo-skolstvi-fyzika-reportaz_1910202119_gak"/>
      </related>
    </article>
  </body>
</html>