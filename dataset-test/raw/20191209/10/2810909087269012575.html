<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361387"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T10:56:00+00:00"/>
    <meta property="og:title" content="Бијељина: Посљедице блокаде рачуна &quot;Водовода&quot;"/>
    <meta property="og:description" content="Предузеће &quot;Водовод и канализација&quot; у Бијељини под блокадом је Пореске управе, којој дугује пола милиона КМ."/>
  </head>
  <body>
    <article>
      <h1>Бијељина: Посљедице блокаде рачуна "Водовода"</h1>
      <address>
        <time datetime="2019-12-09T10:56:00+00:00">09 Dec 2019, 10:56</time>
      </address>
      <p>
        <i>Предузеће "Водовод и канализација" у Бијељини под блокадом је Пореске управе, којој дугује пола милиона КМ.</i>
      </p>
      <p>Руководство фирме је ове седмице успјело да прикупи и уплати 130.000 марака, а из Пореске поручују да рачун остаје блокиран до даљњег, док се не измири и посљедња марка дуга.</p>
      <p>Посљедњих дана сазнало се за још нека дуговања Водовода. У питању је дуг према Фонду ПИО Републике Српске од 280.000 КМ.</p>
      <p>- За октобар још није прокњижено задужење јер је рок за уплату два мјесеца, дакле ако се узме у обзир да су мјесечне обавезе Водовода 85.000 КМ онда тај укупни дуг премашује 280.000 КМ - појаснила је Весна Михајловић, Фонд ПИО.</p>
      <p>Поједини одборници у Бијељини дуго су упозоравали на "недомаћинско пословање" руководства Водовода које је посљедњих година ту фирму довело у тешко стање.</p>
      <p>Добављачима се дугује више од 800.000 марака, Пореској управи пола милиона.</p>
      <p>- Најодговорнија особа за стање у Водоводу је представник државног капитала у Водоводу и актуелни градоначелник Мићо Мићић. Водовод није успио да измири ни рату по текућем кредиту. То је учинила Влада Српске а то ће доћи на наплату у буџет града Биејљина - истиче посланиук у НСРС Недељко Ћорић.</p>
      <p>Откако је Водовод под лупом семберске јавности, градоначелник Бијељине није се оглашавао нити је хтио да одговори на новинараска питања у вези са стањем у тој фирми.</p>
      <p>Руководство Водовода није забринуто за ситуацију у својој фирми ни након блокаде рачуна, и не признају да највећу штету трпе радници.</p>
      <p>Милан  Панић, извршни директор за економско правне послове у Водоводу, каже да ће радници ће у току наредне седмице примити плату, али и да ће због овог стања плата каснити пар дана.</p>
      <p>У Водоводу тврде да ће обавезе према Пореској управи ускоро измирити. У јануару долази на наплату нова рата кредита за канализацију, а јавност у Семберији тражи да одговорни положе рачуне грађанима - корисницима услуга Водовода.</p>
    </article>
  </body>
</html>