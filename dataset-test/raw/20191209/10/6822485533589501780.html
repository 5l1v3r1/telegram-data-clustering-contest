<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T10:15:00+00:00"/>
    <meta property="og:title" content="مناجات‌خوان سحرهای رمضان خاموش شد/ موسوی قهار درگذشت"/>
    <meta property="og:description" content="به گزارش فارس، سیدقاسم موسوی قهار، مداح، قاری و مناجات‌خوانی که مردم ایران، صدای او را سال‌ها از رادیو و تلویزیون شنیده بودند و علاوه بر دعای فرج حضرت صاحب‌الامر (عج)، نوای گرمش را در سحرهای ماه مبارک رمضان به یاد داشتند، شامگاه دیشب در سن ۷۱ سالگی به رحمت ایزدی پیوست."/>
  </head>
  <body>
    <article>
      <h1>مناجات‌خوان سحرهای رمضان خاموش شد/ موسوی قهار درگذشت</h1>
      <address>
        <time datetime="2019-12-09T10:15:00+00:00">09 Dec 2019, 10:15</time>
      </address>
      <p>سیدقاسم موسوی قهار که با مناجات سحرهای ماه مبارک رمضان شناخته می‌شد، شامگاه دیشب و پس از تحمل یک دوره بیماری سرطان به ارباب بی‌کفنش پیوست.</p>
      <p>به گزارش فارس، سیدقاسم موسوی قهار، مداح، قاری و مناجات‌خوانی که مردم ایران، صدای او را سال‌ها از رادیو و تلویزیون شنیده بودند و علاوه بر دعای فرج حضرت صاحب‌الامر (عج)، نوای گرمش را در سحرهای ماه مبارک رمضان به یاد داشتند، شامگاه دیشب در سن ۷۱ سالگی به رحمت ایزدی پیوست.</p>
      <p>موسوی قهار که مدت‌ها از سرطان حنجره رنج می‌برد، پس از عفونت در مجرای تنفسی در بیمارستان امیراعلم تهران بستری شد و در حالی که خانواده او درصدد حل مشکلات مالی برای تأمین مخارج بیمارستانی بودند، دار فانی را وداع گفت.</p>
      <p>موسوی قهار، پس از مرگ سیدجواد ذبیحی که بهترین مناجات‌خوان رادیو ایران در سال‌های پیش از انقلاب بود، به رادیو راه یافت و به بهترین دعاخوان و مناجات‌خوان صداوسیمای جمهوری اسلامی تبدیل شد.</p>
      <p>او تمام ادعیه روزهای هفته، ایام ماه مبارک رمضان، ابوحمزه ثمالی، دعای سحر و زیارات و دعاهای مختلف را خوانده و در طول چند دهه پس از پیروزی انقلاب اسلامی از رسانه‌ ملی پخش شده بود.</p>
      <p>موسوی قهار، در زمره بهترین قاریان ایرانی و مداحان و ذاکران حسینی هم بود و مجالس ترحیم و محافل و هیأت‌های مذهبی گوناگونی را در سراسر ایران اداره می‌کرد. او همچنین بارها در کشورهای دیگر به زبان‌های فارسی و عربی به اجرای برنامه پرداخته بود که ایرانیان مقیم اروپا و آمریکا، خاطرات فراوانی از مداحی‌های او در وصف مولای متقیان علی علیه‌السلام دارند.</p>
      <p>صدای این ذاکر و پیرغلام اهل‌بیت (ع) را که در آستانه ایام غمناک شهادت حضرت صدیقه طاهره (س) بشنوید:</p>
      <figure>
        <audio src="https://media.farsnews.com/Uploaded/Files/Sound/1398/09/18/13980918000190_Test.mp3"/>
      </figure>
    </article>
  </body>
</html>