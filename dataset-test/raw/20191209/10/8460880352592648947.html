<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/hazai-sport/kikapott-a-franciaktol-a-14-helyen-zart-a-magyar-valogatott-2168181/"/>
    <meta property="og:site_name" content="BAMA"/>
    <meta property="article:published_time" content="2019-12-09T10:42:00+00:00"/>
    <meta property="og:title" content="Kikapott a franciáktól, a 14. helyen zárt a magyar válogatott"/>
    <meta property="og:description" content="A hétfői helyosztón 26-21-re kaptak ki a lányok a legutóbb vb-győztes és Európa-bajnok francia csapattól Kumamotóban."/>
  </head>
  <body>
    <article>
      <h6 class="kicker">NŐI KÉZILABDA-VB</h6>
      <h1>Kikapott a franciáktól, a 14. helyen zárt a magyar válogatott</h1>
      <address>
        <time datetime="2019-12-09T10:42:00+00:00">09 Dec 2019, 10:42</time>
      </address>
      <h4>A hétfői helyosztón 26-21-re kaptak ki a lányok a legutóbb vb-győztes és Európa-bajnok francia csapattól Kumamotóban.</h4>
      <p>A magyar együttes három győzelemmel és négy vereséggel zárta a tornát. A két évvel ezelőtti 15. helyezés után története második legrosszabb világbajnoki szereplését produkálta, ugyancsak Kim Rasmussen szövetségi kapitány irányításával, ennek ellenére</p>
      <blockquote>még mindig van esélye kijutni a jövő nyári, tokiói olimpiára.</blockquote>
      <p>A magyar válogatott legutóbb 2003-ban játszhatott trófeáért világversenyen, a zágrábi vb-döntőben ugyancsak Franciaországgal találkozott, és drámai meccsen, hosszabbításban veszített. Ezúttal az Elnök Kupa, vagyis az alsóház legjobb helyezése volt a mérkőzés tétje.</p>
      <p>A találkozót a helyszínen tekintette meg Takamado Hiszako hercegnő, aki a japán labdarúgó, jégkorong, vitorlázó, vívó és fallabda szövetségében tiszteletbeli elnöki posztot tölt be.</p>
      <p>Kiss Éva bravúros védéseire alapozva jól kezdtek a magyarok, akik elsősorban a szélsőiktől várták a gólokat, őket igyekeztek helyzetbe hozni. A franciák hatékony átlövésekkel tartották a lépést, és bár az iramra nem lehetett panasz, a tétnélküliség rányomta bélyegét a hibákkal tarkított meccsre.</p>
      <p>A szünet előtt a magyar együttes már 12-9-re vezetett, az ellenfél azonban három percen belül egyenlített.</p>
      <h3>2. játékrész</h3>
      <p>A franciák a 41. percben vezettek először, és mivel kevesebbet hibáztak, a vége előtt tíz perccel már három gól volt az előnyük. A magyaroknak a hajrában már nem volt erejük a fordításra, nem tudták megállítani ellenfelük lendületes akcióit, és</p>
      <blockquote>akadt egy 13 perces szakasz, amikor csupán egyszer találtak be.</blockquote>
      <p>Háfra Noémi nyolcszor kísérletezett lövéssel, de egyetlen gólt sem szerzett. A mezőny legjobbjának megválasztott Lukács Viktória a különdíját Takamado Hiszako hercegnőtől vehette át. A Bajnokok Ligája-címvédő Győri Audi ETO KC francia irányítója, Estelle Nze Minko kétszer volt eredményes.</p>
      <p>A két csapat ötvenedik alkalommal találkozott egymással, és harminc magyar győzelem, illetve két döntetlen mellett ez volt a 18. francia siker.</p>
      <p><i><b>Eredmény, a 13. helyért:</b></i><br/>Franciaország-Magyarország 26-21 (12-12)</p>
      <p>Kumamoto, v.: Alpaidze, Berezskina (oroszok)<br/><i>lövések/gólok:</i> 42/26, illetve 50/21<br/><i>gólok hétméteresből:</i> 4/4, illetve 3/3<br/><i>kiállítások:</i> 6, illetve 4 perc</p>
      <table bordered="">
        <tr>
          <td>A legutóbbi Európa-bajnokságon hetedik helyezett magyar csapat akkor jut ki a márciusi olimpiai selejtezőre, ha a tavalyi kontinenstorna 2-6. helyezettjei, vagyis Oroszország, Hollandia, Norvégia, Svédország és Románia közül legalább négy válogatott kivívja az olimpiai szereplés, illetve a selejtezőn való részvétel jogát a világbajnokságon.<br/><br/>Az Európa-bajnokságról az a két legjobb csapat szerez részvételi jogot a selejtezőre, amelyek nem vívják ki az olimpián vagy a kvalifikációs tornán való szereplés jogát a mostani vb-n.</td>
        </tr>
      </table>
      <p>Forrás: MTI</p>
    </article>
  </body>
</html>