<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/jamtland/matbutik-i-storlien-far-halla-oppet"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T10:12:39+00:00"/>
    <meta property="og:title" content="Matbutik i Storlien får hålla öppet igen"/>
    <meta property="og:description" content="Livsmedelsbutiken Storlien Food Handel får åter igen hålla öppet efter att Åre kommun tvångsstängde butiken i september. Men fortfarande pågår brottsutredningar mot butiksinnehavarna."/>
  </head>
  <body>
    <article>
      <h1>Matbutik i Storlien får hålla öppet igen</h1>
      <address><time datetime="2019-12-09T10:12:39+00:00">09 Dec 2019, 10:12</time> by <a rel="author">Maria Harning</a></address>
      <p>
        <b>Livsmedelsbutiken Storlien Food Handel får åter igen hålla öppet efter att Åre kommun tvångsstängde butiken i september. Men fortfarande pågår brottsutredningar mot butiksinnehavarna.</b>
      </p>
      <p>Butiken <a href="https://www.svt.se/nyheter/lokalt/jamtland/livsmedelsbutik-stangs-i-storlien-hade-tio-ar-gamla-livsmedel">stängdes i september, sedan Åre kommun upptäckt stora brister vid en inspektion</a>.  Åre kommun beslutade att butiken skulle stängas med omedelbar verkan.  Vid en ny inspektion i mitten av oktober beslutade kommunen att<a href="https://www.svt.se/nyheter/lokalt/jamtland/matbutiken-i-storlien-fortsatt-stangd-skadedjur-hittade"> fortsätta hålla butiken stängd.</a> Nu har emellertid bristerna åtgärdats så att butiken kan vara öppen.</p>
      <p>– De har vidtagit de åtgärder som vi hade krävt att de skulle göra, säger Charlie Rehn, livsmedelsinspektör vid Åre kommun till SVT Nyheter Jämtland.</p>
      <h3>Brottsutredning pågår</h3>
      <p>Vid tillslaget i september anmälde Åre kommun brott till åklagare och nu pågår två brottsutredningar från det tillslaget – en om brott mot livsmedelslagen och en om brott om tobakslagen.</p>
      <p>Sedan tidigare misstänks butiken för brott mot lagen om brandfarliga och explosiva varor.  Vid ett tillslag i början av 2019 hittades 450 kilo fyrverkerier i butiken. Butiken saknade tillstånd för att sälja fyrverkerier.</p>
      <p>I en intervju med NRK Tröndelag <a href="https://www.nrk.no/trondelag/anmeldt-butikkeier-krever-millionbelop-i-erstatning-av-are-kommune-1.14720187">berättade ägarna, som bor i Trondheim</a> att de utsatts för falska anklagelser.</p>
      <details>
        <summary>Åtgärder som Åre kommun krävde</summary>
        <ul>
          <li>Fungerande system om att spåra varor och förpackningsmaterial</li>
          <li>Fungerande system för märkning på svenska eller snarligt skandinaviskt språk</li>
          <li>Fungerande system för skadedjurskontroll</li>
          <li>Fungerande system för rengöring</li>
          <li>Fungerande system för avfallshantering</li>
          <li>Kassera samtliga varor med utgånget datum och varor som saknar datum eller annan märkning</li>
        </ul>
        <p>Källa: Åre kommun</p>
      </details>
      <related>
        <h4>Relaterat</h4>
        <a href="https://www.svt.se/nyheter/lokalt/jamtland/livsmedelsbutik-stangs-i-storlien-hade-tio-ar-gamla-livsmedel"/>
        <a href="https://www.svt.se/nyheter/lokalt/jamtland/matbutiken-i-storlien-fortsatt-stangd-skadedjur-hittade"/>
        <a href="https://www.svt.se/nyheter/lokalt/jamtland/se-filmerna-fran-tillslaget-mot-matbutiken"/>
      </related>
    </article>
  </body>
</html>