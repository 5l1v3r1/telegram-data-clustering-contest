<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191209_04758113"/>
    <meta property="og:site_name" content="Het Nieuwsblad"/>
    <meta property="article:published_time" content="2019-12-09T10:19:00+00:00"/>
    <meta property="og:title" content="Vier woorden ontmaskerden Chris als de moordenaar van zijn vrouw en twee kinderen"/>
    <meta property="og:description" content="Toen zijn vrouw en twee kinderen verdwenen in augustus 2018, deed de toen 33-jarige echtgenoot en vader Christopher Watts nog een emotionele oproep. Maar k..."/>
  </head>
  <body>
    <article>
      <h1>Vier woorden ontmaskerden Chris als de moordenaar van zijn vrouw en twee kinderen</h1>
      <address>
        <time datetime="2019-12-09T10:19:00+00:00">09 Dec 2019, 10:19</time>
      </address>
      <p>
        <b>Toen zijn vrouw en twee kinderen verdwenen in augustus 2018, deed de toen 33-jarige echtgenoot en vader Christopher Watts nog een emotionele oproep. Maar kort daarna werd hij gearresteerd - en uiteindelijk veroordeeld - voor de moord op zijn gezin. In een nieuwe documentaire onthult de politie nu dat hij met amper vier woorden door de mand viel.</b>
      </p>
      <p>Op 13 augustus kwam de 34-jarige Shanann Watts - zwanger van haar derde kind - thuis van een zakenreisje, maar ze miste haar afspraak bij de gynaecoloog. Een collega merkte dat op en verwittigde de politie nadat ze Watts niet kon bereiken. Toen bleek dat de vrouw samen met haar kinderen - twee meisjes van vier en drie jaar oud - spoorloos was verdwenen.</p>
      <related>
        <a href="https://www.nieuwsblad.be/cnt/dmf20181107_03923094"/>
      </related>
      <p>Haar echtgenoot Chris beweerde dat hij op zijn werk zat en dus niet thuis was toen zijn gezinsleden verdwenen. Hij vertelde de politie dat ze waren weggelopen. Op televisie deed hij zelfs een emotionele oproep naar info over zijn gezin. “Het voelt op dit moment onwezenlijk. Het is alsof ik in een nachtmerrie zit waaruit ik niet kan ontwaken.”</p>
      <p>
        <b>Zichzelf verraden</b>
      </p>
      <p>Maar de onderzoekers hadden al snel door dat hij loog. In de nieuwe documentaire <i>Criminal Confessions </i>onthulde de politie al dat hij achter de moord op zijn gezin zat. Hoe? Omdat hij al in de eerste ondervragingen over hen sprak in de verleden tijd. Zijn vierjarige dochter Celeste “<i>was </i>een girly-girl”, zo zei hij, en ze “<i>hield</i>” van schoenen. Door zo over zijn gezin te praten, viel hij door de mand.</p>
      <p>“Als hij nog geloofde dat ze in leven waren, waarom zou hij dan over hen spreken in de verleden tijd?”, oppert agent Tammy Lee in de docu. Bovendien verklapten <a href="https://www.nieuwsblad.be/cnt/dmf20181212_04029051">beelden van zijn buurman</a> dat Chris Watts helemaal niet op zijn werk zat, zoals hij beweerde: daarop is te zien dat hij iets naar zijn truck sleepte.</p>
      <related>
        <a href="https://www.nieuwsblad.be/cnt/dmf20181129_03997851"/>
      </related>
      <p>De belastende beelden werden later gebruikt tijdens zijn ondervraging om een bekentenis af te dwingen, wat uiteindelijk ook lukte. Hoewel Chris Watts weigerde mee te werken en nooit heeft verteld waar hij de lichamen verborg, werden de lijken van zijn twee dochters enkele dagen later ontdekt in olievaten. De meisjes waren onherkenbaar door de olie. Enkele meters verderop deden de rechercheurs nog een ijselijke ontdekking: het dode lichaam van zijn vrouw, samen met zijn ongeboren zoon in een ondiep graf.</p>
      <p>Vijf keer levenslang</p>
      <p>Nog voor de lichamen werden ontdekt, probeerde Watts de moord op zijn dochters in de schoenen van zijn vrouw te schuiven. Naar eigen zeggen sloegen de stoppen bij hem door toen hij zag dat zij zijn kinderen had gedood, en vermoordde hij zijn vrouw in een vlaag van blinde woede. Twee maanden later veranderde hij zijn verhaal en gaf hij toe dat hij de drie moorden op zijn geweten heeft. Op 19 november werd hij veroordeeld tot vijf keer levenslang, zonder de mogelijkheid om ooit nog vrij te komen.</p>
      <p>Later raakte bekend dat Watts er al enige tijd een affaire op nahield met een collega. Watts had haar beloofd om zijn gezin te verlaten, maar had zijn minnares niet verteld dat zijn echtgenote vijftien weken zwanger was.</p>
      <figure>
        <img src="https://static.nieuwsblad.be/Assets/Images_Upload/2019/12/09/6a80d800-1a72-11ea-890e-43212ce6fb8e_web_scale_0.6269593_0.6269592__.jpg?nomaxheight=513&amp;nomaxwidth=767&amp;scale=both"/>
      </figure>
      <p>bekijk ook</p>
      <p>
        <b>Het moment waarop moordenaar ontdekt dat hij werd gefilmd terwijl hij vermoorde gezinsleden in truck verbergt</b>
      </p>
    </article>
  </body>
</html>