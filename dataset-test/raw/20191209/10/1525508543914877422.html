<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793119/%DA%A9%D8%B3%D9%88%D9%81-%D9%85%D9%86%D8%AA%D8%B4%D8%B1-%D9%85%DB%8C-%D8%B4%D9%88%D8%AF-%D8%B1%D9%85%D8%A7%D9%86%DB%8C-%D8%A8%D8%A7-%D9%BE%D8%B3-%D8%B2%D9%85%DB%8C%D9%86%D9%87-%D8%B1%D8%AE%D8%AF%D8%A7%D8%AF%D9%87%D8%A7%DB%8C-%D8%B3%D8%A7%D9%84-%D9%87%D8%A7%DB%8C-%DB%B2%DB%B0-%D8%AA%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T10:57:16+00:00"/>
    <meta property="og:title" content="منیژه آرمین در گفت‌وگو با مهر: «کسوف» منتشر می‌شود/ رمانی با پس‌زمینه رخدادهای سال‌های ۲۰ تا ۳۲"/>
    <meta property="og:description" content="رمان «کسوف» آخرین مجلد از مجموعه رمان‌های با پس زمینه تاریخی منیژه آرمین منتشر می‌شود."/>
  </head>
  <body>
    <article>
      <h1>منیژه آرمین در گفت‌وگو با مهر: «کسوف» منتشر می‌شود/ رمانی با پس‌زمینه رخدادهای سال‌های ۲۰ تا ۳۲</h1>
      <address><time datetime="2019-12-09T10:57:16+00:00">09 Dec 2019, 10:57</time> by <a rel="author" href="https://www.mehrnews.com/archive?jr=737" target="_blank">محمد آسیابانی</a></address>
      <p>منیژه آرمین به <a href="https://www.mehrnews.com/">خبرنگار مهر</a> گفت: هم‌اکنون مشغول نوشتن رمان «کسوف» هستم که چهارمین مجلد از مجموعه رمان‌های من با محوریت تاریخ معاصر ایران است. سه عنوان قبلی «شب و قلندر»، «شباویز» و «شانزده سال» نام داشتند. من برای نگارش این رمان‌ها صد سال تاریخ معاصر ایران را در نظر گرفتم.</p>
      <p>وی افزود: پس زمینه این آثار تاریخ معاصر ایران است. «شب و قلندر» از اوایل قاجاریه تا دوران مشروطیت، «شباویز» از مشروطیت است تا سال ۱۳۰۴ که سال روی کار آمدن رضاشاه است، پس زمینه «شانزده سال» دوران رضاشاهی است و در نهایت «کسوف» هم پس‌زمینه‌اش رخدادهای ۱۳۲۰ تا ۱۳۳۲ است.</p>
      <p>آرمین ادامه داد: همانطور که گفتم این آثار رمان هستند با پس‌زمینه تاریخی و تاریخ در این کتاب‌ها اهمیت بسیاری دارد چرا که تاریخ جزء مهمی از هویت انسان‌هاست. قصدم از نگارش این رمان‌ها نیز شناختن و شناساندن هویت است. هویت ایرانی تابع هیچ جریان سیاسی نیست. این هویت باید مطرح شود و من خودم را مقید به این موضوع می‌دانم.</p>
      <p>این نویسنده و هنرمند همچنین به ضرورت شناساندن هویت ایرانی اشاره کرد و گفت: من خیلی از کشورهای دنیا را دیدم اما همه نوشته‌هایم ایرانی است و روی این موضوع تعصب دارم. وظیفه ما شناساندن هویت ایرانی است. تا کسی وطن خودش را نشناخته باشد در مجامع بین الملل هم نمی‌تواند جایی داشته باشد.</p>
      <p>آرمین اضافه کرد: همچنین قرار است نمایشگاهی هم از آثار حجمی‌ام برپا شود که به مناسبت همین نمایشگاه از کتاب مجموعه آثار حجم و سفالی من نیز رونمایی خواهد شد.</p>
      <p>این نویسنده پیشکسوت در پایان گفت: آخرین کتاب منتشر شده من «شخصیت شناسی در مثنوی و کمدی الهی» نام داشت که سال گذشته توسط انتشارا سوره مهر منتشر شد. «شخصیت شناسی در مثنوی و کمدی الهی» یک کتاب صلح است و نشان می‌دهد که دو شاعر با دو فرهنگ مختلف چقدر از نظر ایده پردازی و شناخت انسان به هم نزدیک بوده‌اند. من این کتاب را کتاب صلح می‌بینم.</p>
      <p>همچنین انتشارات عهدمانا نیز امسال (۱۳۹۸) چهارمین چاپ خود از رمان «روزی که عمه خورشید مرد» منیژه آرمین را با شمارگان هزار نسخه، ۱۸۴ صفحه و بهای ۱۸ هزار تومان در دسترس مخاطبان قرار داد.</p>
    </article>
  </body>
</html>