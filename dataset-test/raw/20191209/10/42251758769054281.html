<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a317056-Lukovic-za-SK-Velika-pobeda-bice-ih-jos.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T10:27:00+00:00"/>
    <meta property="og:title" content="Luković za SK: Velika pobeda, biće ih još"/>
    <meta property="og:description" content="Košarkaši Mornara pobedili su Krku u Novom Mestu sa 76:67 i pokazali da su pogrešili svi koji su ih otpisali kada je reč o borbi za sam vrh ABA lige."/>
  </head>
  <body>
    <article>
      <h1>Luković za SK: Velika pobeda, biće ih još</h1>
      <h2>Košarkaši Mornara pobedili su Krku u Novom Mestu sa 76:67 i pokazali da su pogrešili svi koji su ih otpisali kada je reč o borbi za sam vrh ABA lige.</h2>
      <address><time datetime="2019-12-09T10:27:00+00:00">09 Dec 2019, 10:27</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/171069/jpeg/Uros-Lukovic"/>
        <figcaption>Uroš Luković<cite>KK Mornar Media Pro</cite></figcaption>
      </figure>
      <p>Barani su posle trilera i poraza nakon dva produžetka protiv Budućnosti, pokazali da su satkani od jakog materijala. Ostvarili su prvu pobedu u FIBA Ligi šampiona protiv Gaciantapa, a zatim slavili i protiv Krke, u meču u kojem su kontrolisali dešavanja na parketu od prvog do poslednjeg minuta.</p>
      <p>"<i>Ostvarili smo zlata vrednu pobedu. Nadoknadili smo poraz od Budućnosti, ostali u trci za sam vrh ABA lige, što je bio i ostao cilj, pokazali smo da vredimo i možemo mnogo više nego što smo do sada pokazali</i>" rekao je <b>Uroš Luković</b> za Sport Klub i nastavio:</p>
      <p>"<i>U dobrom raspoloženju, posle dve uzastopne pobede, čekamo nova iskušenja. Prvo naredno je duel sa ekipom Rige. Očekujem pobedu, nadam se da ćemo nastaviti sa dobrim igrama i sačuvati nadu da i pored lošeg starta možemo u TOP 16. Zatim slede mečevi sa Megom i Cibonom u Baru, a iluzorno je trošiti reči koliko bi nam značile pobede u pomenutim utakmicama. Uložićemo i poslednji atom snage da stignemo do cilja</i>".</p>
      <p>Mornar protiv WEF Rige igra u sredu 11.decembra sa početkom u 18 časova i 30 minuta. </p>
    </article>
  </body>
</html>