<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191209_Alfoldi_aki_benyal_a_rendszernek_azt_tamogatjak_aki_pedig_nem_az_pusztuljon"/>
    <meta property="og:site_name" content="HVG.hu"/>
    <meta property="article:published_time" content="2019-12-09T10:37:00+00:00"/>
    <meta property="og:title" content="Alföldi: &quot;Aki benyal a rendszernek, azt támogatják, aki pedig nem, az pusztuljon&quot;"/>
    <meta property="og:description" content="A kormány a kulturális finanszírozást teljesen átalakító, így a színházakat is érintő tervezetéről a színész és rendező azt mondta: ez az utolsó lépés, amellyel teljesen kivonják a szakmaiságot."/>
  </head>
  <body>
    <article>
      <h1>Alföldi: "Aki benyal a rendszernek, azt támogatják, aki pedig nem, az pusztuljon"</h1>
      <address><time datetime="2019-12-09T10:37:00+00:00">09 Dec 2019, 10:37</time> by <a rel="author">hvg.hu</a></address>
      <p>
        <b>A kormány a kulturális finanszírozást teljesen átalakító, így a színházakat is érintő tervezetéről a színész és rendező azt mondta: ez az utolsó lépés, amellyel teljesen kivonják a szakmaiságot.</b>
      </p>
      <p>A hétvégén a Jurányi Házban Alföldi Róbert, Gócza Anita újságíró, illetve Független Előadó-művészeti Szövetség két tagja, Boross Martin rendező és Lengyel Anna dramaturg részt vettek egy beszélgetésen, ahol arról a kulturális finanszírozást gyökeresen átalakító, az NKA-t megszüntetendő, a színházak függetlenségét csorbítő javaslatcsomagról esett szó, amelyet váratóan még a héten elfogadnak.</p>
      <p>"Ez nem az első ilyen lépés az elmúlt rövid időszakban, ez az utolsó lépés. Mert most már minden meg van szüntetve, és minden az ő szándékaik szerint fog működni" - idézi Alföldi Róbert szavait <a href="https://index.hu/kultur/2019/12/09/kultura_torvenyjavaslat_alfoldi_robert/">az Index</a>.</p>
      <p>A színész-rendező szerint azért a mostani kultúrharcos törvény az utolsó lépést, mert ezzel vonják ki végleg a szakmaiságot a kultúrairányításból. "Semmilyen olyan terület nem marad, ahol bármilyen módon is a szakmaiság tudna dönteni arról, hogy miként tudjanak támogatni projekteket. Csak és kizárólag lojalitás alapján fognak támogatni projekteket."</p>
      <p>Hozzátette, hogy a kormányban "fel akarnak állítani egy olyat rendszert, hogy aki rendes állampolgár, és aki őket támogatja, aki benyal a rendszernek, azt támogatják, aki pedig nem, az pusztuljon".</p>
      <p>Alföldi szerint ugyanakkor a magyar kormánynak nincs víziója a kultúráról, és nem egy rendszer részeként hozták meg az új törvényjavaslattal kapcsolatban a döntést. "Szerintem ezek nagyon kicsinyes, emberi irigységek, bosszúk, sikertelen, középszerű emberek hatalomra kerülése. Elnézést, de azt hiszem, valamelyik náci vezér mondta, hogy ha meghallja azt a szót, hogy kultúra, akkor a revolveréért nyúl. Szerintem a miniszterelnökünk ilyen"- tette hozzá.</p>
      <p>A Jurányiban zajlott beszélgetésről videó is készült, amit itt tud megnézni:</p>
      <figure>
        <iframe src="https://www.youtube.com/embed/n4KPvGBjQaI" width="640" height="360" data-service="Youtube" scrolling="no"/>
      </figure>
      <related>
        <a href="https://hvg.hu/elet/20191208_Tiltakozni_szakmai_es_lelkiismereti_kerdes__videoban_uzen_Macsai_Pinter_Nagy_Ervin"/>
        <a href="https://hvg.hu/kultura/20191209_Fuggetlen_szinhazat_lattatok_mar"/>
      </related>
    </article>
  </body>
</html>