<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.log.com.tr/elektrikli-modeller-yeni-hizmetler-ve-daha-fazlasi-hyundai-5-yillik-uretim-planlamasini-acikladi/"/>
    <meta property="og:site_name" content="LOG"/>
    <meta property="article:published_time" content="2019-12-09T10:15:34+00:00"/>
    <meta property="og:title" content="Elektrikli modeller, yeni hizmetler ve daha fazlası; Hyundai, 5 yıllık üretim planlamasını açıkladı"/>
    <meta property="og:description" content="Son yılların yükselen markalarından birisi olan Hyundai, kısa vadeli açıkladığı planlarla içerisinde yepyeni bir kitleye de erişmek istiyor."/>
  </head>
  <body>
    <article>
      <h1>Elektrikli modeller, yeni hizmetler ve daha fazlası; Hyundai, 5 yıllık üretim planlamasını açıkladı</h1>
      <address><time datetime="2019-12-09T10:15:34+00:00">09 Dec 2019, 10:15</time> by <a rel="author">Ozan ÖĞRETMENOĞLU</a></address>
      <slideshow>
        <figure>
          <img src="https://www.log.com.tr/wp-content/uploads/2019/12/nexorecord.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/gelecege-cesur-dokunus-hyundai-vision-t-concept-12.jpg"/>
        </figure>
        <figure>
          <img src="https://www.log.com.tr/wp-content/uploads/2019/12/hyundaiden-yol-gurultusune-karsi-ozel-sistem-ranc-2.jpg"/>
        </figure>
      </slideshow>
      <p>Son yılların yükselen markalarından birisi olan Hyundai, kısa vadeli açıkladığı planlarla içerisinde yepyeni bir kitleye de erişmek istiyor.</p>
      <p>Otomotiv devi <b>Hyundai</b>, gelişimini ve sektördeki istikrarlı büyümeyi yepyeni bir strateji ile sürdürmeye hazırlanıyor. Halihazırda elektrik odaklı değişim içerisinde olan piyasa için bir süredir çalışmalarını sürdüren marka, gelecekteki mobilite çözümleri bazlı olarak yol haritasını açıkladı. Güney Koreli şirket, <b>2025</b> stratejisi doğrultusunda Ar-Ge çalışmalarına <b>51 milyar dolar</b> yatıracak. Hyundai ayrıca, otomotivdeki işletme marjını yüzde 8’e çıkaracak ve yüzde 5 pazar payı hedefleyecek. Ayrıca 2020 Şubat itibariyle <b>300 milyar Kore Won’u</b> (yaklaşık 250 milyon USD) değerinde hisseyi geri almayı planlayan Hyundai, böylece hissedar ve paydaşlarının değerini artırıp pazarda şeffaf iletişimini genişletmeyi amaçlıyor.</p>
      <h3>Hyundai planlarının temel noktaları</h3>
      <p><b>Strategy 2025</b> olarak adlandırılan yeni yol haritası dahilinde şirketin iş planı <b>Akılcı Mobilite Araçları ve Akılcı Mobilite Hizmetleri</b> olmak üzere iki ana kola ayrılıyor. Bu iki iş kolunun arasında oluşturulacak sinerji ile birlikte Hyundai’nin Akılcı Mobilite Çözüm Sağlayıcısı konumuna ulaşması hedefleniyor. Akılcı Mobilite Araçları iş kolu hizmetler için optimize edilen ürünleri sağlayacak ve hizmet sektörünün ilerlemesi için temel görevi üstlenecek. Diğer taraftan Akılcı Mobilite Hizmetleri iş kolu ise daha geniş müşteri tabanına ulaşmak için kişiselleştirilmiş içerikler ve araçların hizmetlerini sağlayacak.</p>
      <p>Hyundai’nin Akılcı Mobilite Araç planları arasında <b>Kişisel Hava Aracı (PAV)</b>, robotikler ve ulaşımın nihai ayağını oluşturan son-ulaşım mobilitesi gibi otomobillerin ötesinde geniş ürün grupları yer alıyor. Bu noktadaki amaç ise üretim imkanlarını sağlamlaştırarak müşterilere kusursuz mobilite olanakları sağlayacak ürünleri bantlardan indirmek. Şirket ayrıca müşteriler için geliştirilen değeri yaratmak adına karlılığı artırma planları arayışında olup maliyet yapılarında inovasyonlar yaratacak.<br/>Bu doğrultuda Hyundai yılda <b>670 bin adetlik elektrikli araç satışına</b> ulaşıp liderliği almayı ve 2025 itibariyle pil ve yakıt hücreli elektrikli araçlarda dünyanın 3 üreticisinden biri olmayı hedefliyor.</p>
      <figure>
        <img src="https://www.log.com.tr/wp-content/uploads/2019/12/hyundaiden-yol-gurultusune-karsi-ozel-sistem-ranc-2.jpg"/>
      </figure>
      <h3>Ulaşılabilirlik düşünceleri de ön planda</h3>
      <p>Hyundai öncelikli olarak ulaşılabilir fiyatlara sahip elektrikli araçlarıyla daha genç tüketicileri ve girişimci müşterilere ulaşmak istiyor. 2025 itibariyle yılda 670 bin elektrikli araç satmayı hedefleyen şirket, bu rakamın <b>560 bin adedini direkt elektrikli</b>, kalan <b>110 bin adedini de hidrojenle</b> çalışan yakıt hücreli elektrikli araçlarla yapmak istiyor. Amaç, 2030 itibariyle Kore, ABD, Çin ve Avrupa öncelikli olmak üzere çoğu yeni çıkan aracı elektrikli olarak piyasaya sürmek, 2035 itibariyle de Hindistan ve Brezilya gibi büyüyen pazarlarda bu araçları elektrikliye çevirmek olacak.</p>
      <figure>
        <img src="https://www.log.com.tr/wp-content/uploads/2019/12/gelecege-cesur-dokunus-hyundai-vision-t-concept-12.jpg"/>
      </figure>
      <p>Grubun içerisindeki premium marka olan <b>Genesis</b>‘in ise ilk elektrikli aracını 2021 itibariyle pazara süreceğini görüyoruz. 2024 itibariyle de elektrikli araç yelpazesini genişletecek. Yüksek performans birimi olan <b>N markası altında SUV’ler ve elektrikli araçlar hazırlanacak</b> ve böylece Hyundai’nin gücü pekiştirilecek. Hyundai’nin gelecekteki büyümesinin temelini, müşterilere kişiselleştirilmiş mobilite hayat tarzı sunacak olan araçlar ve hizmetleri bir araya getiren Akılcı Mobilite Hizmetleri oluşturacak. Şirketin, araçlara bağlanarak bakım, onarım, kredilendirme ve şarj gibi hizmetleri sunduğu müşteri tabanını güçlendirecek. Tüm bunlar için 2020’den 2025’e kadar uzanan 6 yıllık periyotta şirket 61,1 trilyon Kore Won’u tutarında Ar-Ge ve gelecek teknoloji yatırımı yapacak.</p>
      <related>
        <h4>İLGİNİZİ ÇEKEBİLİR</h4>
        <a href="https://www.log.com.tr/calismalar-devam-ediyor-hyundai-sonata-n-line-cephesinden-son-gelismeler/"/>
        <a href="https://www.log.com.tr/merakla-beklenen-pickup-hyundai-santa-cruz-kamuflajli-olarak-detaylaniyor/"/>
      </related>
    </article>
  </body>
</html>