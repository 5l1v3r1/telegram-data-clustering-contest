<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/dw-gradski-prevoz-besplatan-ili-kvalitetan/"/>
    <meta property="og:site_name" content="Krstarica"/>
    <meta property="article:published_time" content="2019-12-09T10:26:00+00:00"/>
    <meta property="og:title" content="DW: Gradski prevoz – besplatan ili kvalitetan?"/>
    <meta property="og:description" content="BON - Više nemačkih gradova nudi besplatne karte za gradski prevoz u određenim danima, a cilj ovog eksperimenta je da ubedi građane da smanje upotrebu"/>
  </head>
  <body>
    <article>
      <h1>DW: Gradski prevoz – besplatan ili kvalitetan?</h1>
      <address><time datetime="2019-12-09T10:26:00+00:00">09 Dec 2019, 10:26</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524170-750x430.jpg"/>
        <figcaption>Foto: Tanjug/Tanjug / video arhiva</figcaption>
      </figure>
      <p>BON – Više nemačkih gradova nudi besplatne karte za gradski prevoz u određenim danima, a cilj ovog eksperimenta je da ubedi građane da smanje upotrebu automobila, kako bi vazduh bio čistiji.</p>
      <p>U maju 2018, Evropska komisija je podnela Evropskom sudu pravde tužbu protiv Nemačke i još pet zemalja EU zbog zagađenja vazduha. U brojnim nemačkim gradovima su prekoračene količine emitovanog azotnog dioksida koje propisuju smernice EU.</p>
      <p>Prema EK, štetni gasovi su krivi za oko 400.000 prevremenih smrtnih slučajeva u čitavoj EU. U Nemačkoj bi pre svega prigradski prevoz trebalo da pomogne da vazduh postane čistiji. Federacija pri tome potpomaže savezne pokrajine i opštine i to sa oko 8,6 milijardi evra svake godine, prenosi Dojče vele.</p>
      <p>„Klimatski paket“, osim toga, obećava povećanje budžeta za izgradnju prigradske saobraćajne mreže sa milijardu evra godišnje od 2021. godine. Mnogi istraživači klime smatraju da je to premalo.</p>
      <p>Saveznom ministarstvu za saobracaj je na raspolaganju ukupno 30 milijardi evra. Od toga 40 odsto ide na održavanje puteva – koje pre svega koriste automobili. Istovremeno više nemačkih gradova pokušava da stvori podsticaje za korišćenje sredstava javnog prevoza umesto automobila.</p>
      <p>U Hanoveru su, na primer, građani prve subote u decembru mogli besplatno da koriste javni gradski saobraćaj. U pogonu je bilo primetno više autobusa i tramvaja kako bi ta ponuda postala atraktivnija.</p>
      <p>Neke ulice na užem podrucju grada su bile čak zatvorene za saobraćaj, kako bi autobusi i tramvaji brže stizali do cilja. Porast broja putnika se nije primećivao jer je na ulicama bilo više tramvaja i autobusa nego inace.</p>
      <p>Regionalni načelnik za saobraćaj, Ulf Birger Franc, procenjuje da je taj akcioni dan koštao oko 600.000 evra. Skupo, ali uspešno: prema prvim saznanjima, javni prevoz je imao 60 odsto više putnika. Gradonačelnik Belit Onaj pozdravlja taj rezultat, ali načelnik Franc naglašava da je to bio eksperiment a ne i dugoročno rešenje. Prigradski saobraćaj bi u budućnosti trebalo da se dalje širi – i da postane atraktivniji, ne samo po ceni.</p>
      <p>„Komfor, pouzdanost i domet imaju veliku ulogu“, kaže Lukas Blok sa instituta Fraunhofer na kojem istražuje nove forme mobilnosti. Kada su tramvaji stalno prepuni, kada stalno kasne i teško je doći do njih, onda nije tako važno to što je vožnja gratis, dodaje.</p>
      <p>To pokazuju i druge gradske inicijative, na primer, karta od 365 evra za godinu dana koja je uvedena u Bonu prošle godine – vožnja gradskim prevozom košta tako jedan evro na dan.</p>
      <p>Ali, od 17.000 dosad je prodato samo 6.500 karata. Kritičari naglašavaju da oni koji svakog dana idu na posao u drugi grad nemaju koristi od toga i da je za takve zaposlene automobil još uvek najatraktivniji.</p>
      <p>U samim gradovima se situacija ionako menja. „U velikim gradovima opada broj mladih sa vozačkom dozvolom“, naglašava Blok. To je, između ostalog, posledica situacije u kojoj javni prevoz vozi kako treba a bicikl je takođe dobra alternativa.</p>
      <p>Besplatan gradski prevoz subotom nude i gradovi Minster i Karlsrue.</p>
      <p>(Tanjug)</p>
    </article>
  </body>
</html>