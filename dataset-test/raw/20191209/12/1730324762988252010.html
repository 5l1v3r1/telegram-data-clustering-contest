<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252113/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T12:09:03+00:00"/>
    <meta property="og:title" content="ทำไมไม่มา!! เผยมีผู้ถูกหวยแต่ไม่มาขึ้นรางวัลกว่า 1 หมื่นล้านบาท"/>
    <meta property="og:description" content="ทำไมไม่มา!! “สำนักงานสลากกินแบ่งรัฐบาล” ระบุมีผู้ถูกสลากฯ แต่ไม่มาขึ้นรางวัลกว่า กว่า 10,400 ล้านบาท"/>
  </head>
  <body>
    <article>
      <h1>ทำไมไม่มา!! เผยมีผู้ถูกหวยแต่ไม่มาขึ้นรางวัลกว่า 1 หมื่นล้านบาท</h1>
      <address><time datetime="2019-12-09T12:09:03+00:00">09 Dec 2019, 12:09</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>ทำไมไม่มา!! “สำนักงานสลากกินแบ่งรัฐบาล” ระบุมีผู้ถูกสลากฯ แต่ไม่มาขึ้นรางวัลกว่า กว่า 10,400 ล้านบาท</b>
      </p>
      <p>รายงานข่าวจากสำนักงานสลากกินแบ่งรัฐบาล เปิดเผยข้อมูล แต่ละปีมีผู้ที่ถูกลอตเตอรี่แต่ไม่มาขึ้นรางวัล โดยพบว่าสถิติย้อนหลังในรอบ 10 ปี ตั้งแต่ปี 2552 – 2562 มีผู้ถูกรางวัลแต่ไม่มาขึ้นรางวัลเกิน 2 ปี จนถูกยึดคืนส่งเข้าแผ่นดินตามระเบียบราชการไปแล้วกว่า 10,400 ล้านบาท</p>
      <figure>
        <img src="https://www.thebangkokinsight.com/wp-content/uploads/2019/01/%E0%B8%81%E0%B8%AD%E0%B8%87%E0%B8%AA%E0%B8%A5%E0%B8%B2%E0%B8%81.jpg"/>
      </figure>
      <p>โดยสาเหตุที่นักเสี่ยงโชคไม่มาขึ้นรางวัล เนื่องจากบางส่วนทำสลากฯ หาย หรือซื้อไว้นานจนลืมตรวจ รวมถึงบางคนรู้ว่าถูกรางวัลแต่ก็เก็บไว้จนหมดอายุ 2 ปี แต่สาเหตุที่พบมากสุด คือ คนไทยจำนวนมากตรวจรางวัลไม่ละเอียด โดยเลือกตรวจเฉพาะรางวัลเลขท้าย 2 ตัว เลขท้าย 3 ตัว เลขหน้า 3 ตัว และรางวัลที่ 1 เท่านั้น และเมื่อเห็นว่าไม่ถูกรางวัลก็โยนลอตเตอรี่ทิ้ง หรือวางไว้เฉยๆ</p>
      <p>อย่างไรก็ตาม สำนักงานสลากฯ ได้นำเงินรางวัลที่ไม่มีคนมาขึ้นรางวัล ส่งเข้าแผ่นดินเพิ่มขึ้นอย่างต่อเนื่อง โดยจากปี 2555 – 2560 มีการส่งเงินรางวัลเข้าแผ่นดินเฉลี่ย 650 – 800 ล้านบาทต่อปี แต่ปรากฏว่าปี 2561 – 2562 มียอดคนไม่ขึ้นรางวัลเพิ่มเป็นหลักพันล้านบาท โดยปี 2561 มีเงินรางวัลที่ครบกำหนด 2 ปีนำส่งคืนหลวงไป 2,298 ล้านบาท ส่วนปี 2562 ยอดล่าสุดถึงเดือนเมษายนมีการนำส่งเข้าแผ่นดินไปแล้ว 1,242 ล้านบาท</p>
      <figure>
        <img src="https://www.thebangkokinsight.com/wp-content/uploads/2019/03/%E0%B8%9A%E0%B8%B8%E0%B8%8D%E0%B8%AA%E0%B9%88%E0%B8%87-%E0%B8%81%E0%B8%AD%E0%B8%87%E0%B8%AA%E0%B8%A5%E0%B8%B2%E0%B8%812.jpg"/>
        <figcaption>พ.ต.อ.บุญส่ง จันทรีศรี</figcaption>
      </figure>
      <p>พ.ต.อ.บุญส่ง จันทรีศรี ผู้อำนวยการสำนักงานสลากกินแบ่งรัฐบาล กล่าวว่า ขอแจ้งว่าผู้ถูกรางวัลสลากฯจะต้องมาขึ้นรางวัลภายใน 2 ปี ไม่เช่นนั้นจะหมดอายุและไม่สามารถขึ้นรางวัลได้อีก ซึ่งสำนักงานฯจะต้องนำเงินรางวัลเหล่านี้ส่งคืนให้แผ่นดินตามกฎหมายต่อไป สำหรับสาเหตุที่คนถูกลอตเตอรี่แล้วไม่มาขึ้นรางวัล ส่วนมากมักทำหาย ลืมตรวจรางวัล หรือตรวจรางวัลแล้วแต่ตรวจไม่ละเอียด</p>
      <p>อย่างไรก็ตามหากเทียบสัดส่วนของคนที่ไม่มาขึ้นรางวัลกับคนที่ขึ้นรางวัลถือว่าไม่มาก เพราะในแต่ละงวด หากมีการจัดพิมพ์สลากฯครบ 100 ล้านฉบับ จะมีการจัดสรรจ่ายเงินรางวัลงวดละ 4,800 ล้านบาท หรือปีหนึ่ง 24 งวด จะจ่ายเงินรางวัลรวมปีละ 115,200 ล้านบาท ซึ่งการที่มีคนไม่มาขึ้นรางวัลหลัก 1 – 2 พันล้านต่อปี เท่ากับว่ามีคนที่ไม่ขึ้นรางวัลเพียง 1 – 2% เท่านั้น</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252113%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252110/"/>
        <a href="https://www.thebangkokinsight.com/252085/"/>
        <a href="https://www.thebangkokinsight.com/252079/"/>
        <a href="https://www.thebangkokinsight.com/251983/"/>
      </related>
    </article>
  </body>
</html>