<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/kozelet/cikk/2019/12/09/fogyatekossaggal-elok-altal-keszitett-termeket-arusito-karacsonyi-vasar-nyilt-budapesten"/>
    <meta property="og:site_name" content="hirado.hu"/>
    <meta property="article:published_time" content="2019-12-09T12:42:00+00:00"/>
    <meta property="og:title" content="Fogyatékossággal élők által készített terméket árusító karácsonyi vásár nyílt Budapesten"/>
    <meta property="og:description" content="A Szociális és Gyermekvédelmi Főigazgatóság által működtetett fejlesztő foglalkoztató intézmények termékeit, vagyis fogyatékossággal élő emberek által készített tárgyakat árusító karácsonyi vásár nyílt hétfőn a főigazgatóság budapesti épületében."/>
  </head>
  <body>
    <article>
      <h1>Fogyatékossággal élők által készített terméket árusító karácsonyi vásár nyílt Budapesten</h1>
      <address><time datetime="2019-12-09T12:42:00+00:00">09 Dec 2019, 12:42</time> by <a rel="author">MTI</a></address>
      <p>
        <b>A Szociális és Gyermekvédelmi Főigazgatóság által működtetett fejlesztő foglalkoztató intézmények termékeit, vagyis fogyatékossággal élő emberek által készített tárgyakat árusító karácsonyi vásár nyílt hétfőn a főigazgatóság budapesti épületében.</b>
      </p>
      <figure>
        <img src="https://hirado.hu/wp-content/uploads/sites/7/2019/12/D_NOE20191209010.jpg"/>
        <figcaption>Érdeklődők a Szociális és Gyermekvédelmi Főigazgatóság (SZGYF) által működtetett fejlesztő foglalkoztató intézmények termékeit, vagyis fogyatékossággal élő emberek által készített tárgyakat árusító karácsonyi vásáron a megnyitó napján az SZGYF XIII. kerületi Visegrádi utcai székhelyén 2019. december 9-én (Fotó: MTI/Bruzák Noémi)</figcaption>
      </figure>
      <p>Benedek István Zsolt, az intézmény főigazgatója a vásár megnyitóján úgy fogalmazott, hogy a termékek a társadalmi esélyteremtés és esélyegyenlőség nagykövetei.</p>
      <p>Hangsúlyozta, hogy az eladásra kínált tárgyak különlegesek, mert fogyatékossággal élők kezei alól kerülnek ki, és kivétel nélkül egyediek.</p>
      <p>Különlegesek, mert többször, több embernek okoznak örömet, mint a bolti tömegáruk – tette hozzá. Kifejtette: örömet okoznak az ellátottaknak, mert visszaigazolást kapnak arról, hogy ők is képesek olyan hasznos és szép dolgokat készíteni, amit mások szívesen megvásárolnak, és örömet okoz a vásárlónak is, mert szép, minőségi termékhez juthatnak úgy, hogy egy jó, emberi célt támogatnak.</p>
      <p>Öröm ajándékba kapni és használni is a mindennapokban az ilyen egyedi termékeket – mondta Benedek István Zsolt.</p>
      <p>A idén hatodik alkalommal megrendezendő vásárra 17 megyéből és a fővárosból 33 – összesen 3244 foglalkoztatottat képviselő – intézmény hozta el a termékeit. A rendezvény a december 13-ig látogatható a nagyközönség számára. A kínált termékek között kerámia és fonott árukat, gyertyákat, rongyszőnyegeket, konyhai kiegészítőket, plüssállatokat és karácsonyfadíszeket találhatnak a vásárlók.</p>
      <p>Tweet</p>
    </article>
  </body>
</html>