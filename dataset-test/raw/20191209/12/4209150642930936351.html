<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Kovacevic-Ponasanje-opozicije-je-posljednji-ples-gubitnika/572739?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T12:48:53+00:00"/>
    <meta property="og:title" content="Kovačević: Ponašanje opozicije je posljednji ples gubitnika"/>
    <meta property="og:description" content="BANJALUKA - Program reformi BiH je dokument koji je usklađen sa rezolucijom Narodne skupštine Republike Srpske o proglašenju vojne neutralnosti, ne vodi u NATO, niti je ANP, što su direktno potvrdili i ambasador Rusije u BiH Peter Ivancov, kao i izaslanik američkog državnog sekretara Metju Palmer, izjavio je Srni porptarol SNSD-a Radovan Kovačević."/>
  </head>
  <body>
    <article>
      <h1>Kovačević: Ponašanje opozicije je posljednji ples gubitnika</h1>
      <address><time datetime="2019-12-09T12:48:53+00:00">09 Dec 2019, 12:48</time> by <a rel="author">Srna</a></address>
      <p>BANJALUKA - Program reformi BiH je dokument koji je usklađen sa rezolucijom Narodne skupštine Republike Srpske o proglašenju vojne neutralnosti, ne vodi u NATO, niti je ANP, što su direktno potvrdili i ambasador Rusije u BiH Peter Ivancov, kao i izaslanik američkog državnog sekretara Metju Palmer, izjavio je Srni porptarol SNSD-a Radovan Kovačević.</p>
      <p>Kovačević je naglasio da sve ovo govori da je riječ o jednom dobro izbalansiranom dokumentu koji je proizvod kompromisa u BiH i u kojem je, što je za SNSD najbitnije, uvažen stav Republike Srpske.</p>
      <p>On je istakao da je Milorad Dodik uspio da u pregovaračkom procesu dobije saglasnost svih, i domaćih i međunarodnih faktora, da u jednom zvaničnom dokumentu usvojenom na nivou BiH po prvi put stoji da se članstvo u NATO ne prejudicira, odnosno da se članstvo u NATO-u trenutno uopšte ne razmatra.</p>
      <p>"U svim drugim dokumentima, počevši od odluke Predsjedništva BiH iz 2005. godine u kojem je bio Borislav Paravac iz SDS-a, članstvo u NATO je bio zvaničan cilj BiH. To je Milorad Dodik uspio promijeniti i to uz saglasnost druga dva konstitutivna naroda u BiH", pojasnio je Kovačević.</p>
      <p>On je konstatovao da sve ovo kritikuju samo ljudi iz SDS-a i PDP-a i to iz samo jednog razloga, što će konačno biti sprovedena izborna volja građana Republike Srpske i što će oni, u skladu sa tom voljom, konačno završiti u opoziciji.</p>
      <p>Kovačević je rekao da zbog javnosti mora da podsjeti da su SDS i PDP glasali za sve dokumente, strategije i zakone kako na nivou Republike Srpske, tako i na nivou BiH, u kojima je bilo navedeno da BiH treba postati član NATO-a.</p>
      <p>"Jedini dokument za koji oni nisu glasali je Rezolucija o zaštiti ustavnog poretka i proglašenju vojne neutralnosti Republike Srpske, a osim toga, njihov Mladen Ivanić je poslije usvajanja ove rezolucije, potpuno je ignorišući, u Predsjedništvu BiH usvojio Pregled odbrane BiH, koji je bio jedan od glavnih uslova NATO-a za MAP, kao i Strategiju spoljne politike BiH u kojoj su MAP i NATO navedeni kao glavni prioritet BiH", naglasio je Kovačević.</p>
      <p>Pritom, kaže on, riječ je o dokumentima i strategijama koje je Nebojša Radmanović za osam godina u Predsjedništvu BiH odbijao da budu stavljeni i na dnevni red.</p>
      <p>"Dakle, sve ovo što opozicija trenutno radi može se okarakterisati samo kao krajnje licemjerje i kao posljednji ples gubitnika. Mi za te njihove igre nemamo vremena. Oni neka nastave samo da kritikuju i kukaju, a mi ćemo nastaviti da radimo. I u Savjetu ministara i u Vladi Srpske. Za Srpsku", poručio je portparol SNSD-a.</p>
    </article>
  </body>
</html>