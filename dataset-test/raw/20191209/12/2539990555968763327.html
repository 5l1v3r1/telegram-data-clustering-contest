<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2418607,KNF-po-III-kwartale-2019-roku-banki-maja-132-mld-zlotych-zysku"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T12:50:00+00:00"/>
    <meta property="og:title" content="KNF: po III kwartale 2019 roku, banki mają 13,2 mld złotych zysku"/>
    <meta property="og:description" content="Zysk netto sektora bankowego od stycznia do końca października wzrósł o 453,5 mln zł (3,6 proc.), do 13,2 mld zł w stosunku do takiego samego kresu rok wcześniej - poinformowała Komisja Nadzoru Finansowego."/>
  </head>
  <body>
    <article>
      <h1>KNF: po III kwartale 2019 roku, banki mają 13,2 mld złotych zysku</h1>
      <address>
        <time datetime="2019-12-09T12:50:00+00:00">09 Dec 2019, 12:50</time>
      </address>
      <p>
        <b>Zysk netto sektora bankowego od stycznia do końca października wzrósł o 453,5 mln zł (3,6 proc.), do 13,2 mld zł w stosunku do takiego samego kresu rok wcześniej - poinformowała Komisja Nadzoru Finansowego.</b>
      </p>
      <p>KNF dodała, że w samym październiku zysk polskiego sektora bankowego wyniósł 1,38 mld zł i był o 210,5 mln zł wyższy niż w październiku roku 2018.</p>
      <p>
        <b>Kto zyskał, kto stracił</b>
      </p>
      <p>Komisja podała w raporcie, że na koniec października 2019 roku aż 17 banków (cztery komercyjne i 13 spółdzielczych) wykazało łączną stratę w wysokości 554,4 mln zł. Banki te miały ok. 4,4 proc. udział w aktywach całego polskiego sektora bankowego. Pozostałe banki w sektorze wykazały łącznie zysk w wysokości 13,6 mld zł. </p>
      <p>Wartość kredytów mieszkaniowych gospodarstw domowych na koniec października tego roku wyniosła 444 mld zł, kredytów konsumpcyjnych 178 mld zł, a pozostałych należności - 120 mld zł. Łączna wartość należności od gospodarstw domowych to 742 mld zł - podano.</p>
      <p>
        <b>Zyski wysokie, ale niższe niż kilka lat temu</b>
      </p>
      <p>W naszym kraju działa obecnie 31 banków komercyjnych, które od paru lat dają swoim inwestorom coraz mniejsze zyski, co wynika z malejących wskaźników zwrotu z zainwestowanego kapitału. Rekordowy pod względem zysków okazał się rok 2011, gdy sektor banków w Polsce odnotował aż 15,7 mld PLN zysków. Dla przykładu w roku 2016 banki miały 13,9 mld złotych zysku, w 2017 roku 13,6 mld złotych, choć i tak w 2018 roku udało im się wypracować 14,7 mld złotych zysku.</p>
      <p>PolskieRadio24/PAP/SW</p>
      <related>
        <a href="https://www.polskieradio.pl/42/259/Artykul/2227810,GUS-banki-zarobily-wiecej-niz-rok-temu"/>
      </related>
      <related>
        <a href="https://www.polskieradio.pl/42/273/Artykul/2362812,KNF-rosna-zyski-bankow"/>
      </related>
    </article>
  </body>
</html>