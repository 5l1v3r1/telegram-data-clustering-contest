<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/12/09/telthaz-lesz-karacsonykor-a-szallodakban"/>
    <meta property="og:site_name" content="hirado.hu"/>
    <meta property="article:published_time" content="2019-12-09T12:38:00+00:00"/>
    <meta property="og:title" content="Teltház lesz karácsonykor a szállodákban"/>
    <meta property="og:description" content="Teltház lesz karácsonykor a szállodákban, a forgalom a tavalyinál 8-10 százalékkal magasabb lehet – mondta a Magyar Szállodák és Éttermek Szövetségének elnöke az MTI-nek hétfőn."/>
  </head>
  <body>
    <article>
      <h1>Teltház lesz karácsonykor a szállodákban</h1>
      <address><time datetime="2019-12-09T12:38:00+00:00">09 Dec 2019, 12:38</time> by <a rel="author">MTI</a></address>
      <p>
        <b>Teltház lesz karácsonykor a szállodákban, a forgalom a tavalyinál 8-10 százalékkal magasabb lehet – mondta a Magyar Szállodák és Éttermek Szövetségének elnöke az MTI-nek hétfőn.</b>
      </p>
      <p>Flesch Tamás elmondta: kimagasló lesz a foglaltság a szállodákban vidéken és Budapesten egyaránt, vidéket a belföldi forgalom erősíti, Budapesten a külföldiek lesznek többen. Nemcsak a forgalom, hanem a foglaltság is magasabb lehet a tavalyinál – tette hozzá.</p>
      <p>Évek óta jellemző, hogy a magyarok és a külföldiek is szállodában töltik a karácsonyt, ez lett az egyik legkeresettebb időszak főleg vidéken. A szállodákban karácsonyi dekoráció mellett karácsonyi programokkal és menüsorral készülnek a vendégeknek – mondta.</p>
      <p>Budapesten a hotelek nagy része az ünnepre 3-4 napos csomagokat kínál, általában reggelivel. Ezt karácsonykor ünnepi vacsora, szilveszterkor vacsora és műsor egészíti ki. Megjegyezte: a fővárosba érkező vendégek nagy része a városban keres szórakozási és programlehetőséget. A vidéki wellness szállodákban jellemzően félpanziós csomagot kínálnak. Ebben karácsonykor ugyancsak karácsonyi vacsorát kínálnak.</p>
      <p>Tweet</p>
    </article>
  </body>
</html>