<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/12/09/turismo-e-cultura-il-sulcis-fa-rete-e-lancia-un-unico-brand-2-962681.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T12:16:47+00:00"/>
    <meta property="og:title" content="Turismo e cultura, il Sulcis fa rete e lancia un unico brand"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">l'accordo</h6>
      <h1>Turismo e cultura, il Sulcis fa rete e lancia un unico brand</h1>
      <h2>I Comuni di Carbonia, Tratalias e Villaperuccio insieme per la promozione del vasto patrimonio archeologico</h2>
      <address>
        <time datetime="2019-12-09T12:16:47+00:00">09 Dec 2019, 12:16</time>
      </address>
      <p>Miniere, domus de janas, nuraghi, necropoli e borghi medievali: tappe di un percorso affascinante che attraversa tre comuni del Sulcis. E che ora fanno rete per promuovere un prodotto turistico e culturale unico e variegato.</p>
      <p>I sindaci di Carbonia, Tratalias e Villaperuccio - Paola Massidda, Marco Piras e Antonello Pirosu - hanno infatti firmato un accordo per la gestione integrata delle ricchezze culturali, storiche, archeologiche e ambientali dei loro territori.</p>
      <p>L'obiettivo è mettere in rete i propri siti, tracciare un percorso comune di valorizzazione e potenziamento dell'offerta turistico-culturale.</p>
      <p>In un territorio con sitihe offre siti di grande fascino e bellezza. Come la miniera di Serbariu, a Carbonia, gioiello di archeologia industriale.</p>
      <p>Da qui in un salto all'indietro sino al nuraghe Sirai, circondato dall'ampio villaggio nuragico. Il viaggio ideale arriva poi al comune di Villaperuccio con tappa a Montessu, una delle più significative necropoli di epoca prenuragica, con le sue numerose domus de janas. E ancora ci si spinge per approdare al suggestivo borgo medievale di Tratalias, con la basilica romanica di Santa Maria di Monserrat e i siti nuragici nei dintorni.</p>
      <p>"Con questo protocollo diamo vita a un sistema unitario capace di dare nuova linfa alle economie locali sotto il profilo culturale, museale e turistico, garantendo lo sviluppo sostenibile delle comunità, rafforzando l'offerta con percorsi tematici legati alla cultura identitaria, ma anche all'artigianato e all'enogastronomia", spiega Paola Massidda, sindaca di Carbonia, comune capofila del progetto.</p>
      <p>Subito verrà bandito un appalto unico per la gestione dei beni museali dei tre Comuni. "Primo passo - annuncia la prima cittadina - per allargare la rete ad altri territori per riuscire a creare un unico marchio: il brand Sulcis".</p>
      <p>(Unioneonline/F)</p>
    </article>
  </body>
</html>