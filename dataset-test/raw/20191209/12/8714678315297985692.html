<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/12/800.000-sa-erik-rotihaug-vinne-farmen/"/>
    <meta property="og:site_name" content="Kampanje"/>
    <meta property="article:published_time" content="2019-12-09T12:42:21+00:00"/>
    <meta property="og:title" content="800.000 så Erik Rotihaug vinne Farmen-finalen tross medielekkasje"/>
    <meta property="og:description" content="Årets finale ble sett av 125.000 færre enn i fjor. TV 2 er kritiske til at pressen avslørte vinneren på forhånd - igjen."/>
  </head>
  <body>
    <article>
      <h1>800.000 så Erik Rotihaug vinne Farmen-finalen tross medielekkasje</h1>
      <address><time datetime="2019-12-09T12:42:21+00:00">09 Dec 2019, 12:42</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Årets finale ble sett av 125.000 færre enn i fjor. TV 2 er kritiske til at pressen avslørte vinneren på forhånd - igjen.</b>
      </p>
      <p>Gårsdagens finale av <b>«Farmen»</b> - som altså ble vunnet av 24 år gamle Erik Rotihaug - hadde i snitt 657.000 seere da den ble sendt TV 2. Seertoppen kom kl. 22.00. Da var 800.000 innom samtidig.</p>
      <p>Seertallet på lineær-tv er 125.000 lavere enn i fjor, men tar man med seerne på TV 2 Sumo, er årets finale oppe i en Total Screen Rating (TSR) på 708.000 seere.</p>
      <p>Hele sesongen har så langt en TSR på 672.000, som er 73.000 færre enn fjorårets sesong hadde dagen etter finalen.</p>
      <p>- I dagens TV-verden er vi veldig godt fornøyd med at man fortsatt kan oppnå så store tall. Så er det klart at det er en liten tilbakegang fra i fjor, men når man peaker på 800.000 og har passert 700.000 i totaltall siden i går kveld, har vi ingen grunn til å være noe annet enn fornøyd, sier PR- og mediesjef <b>Jan-Petter Dahl</b> til Kampanje.</p>
      <p>Allerede to dager før finalen kunne årvåkne Dagbladet-lesere få med seg hvem som var årets «Farmen»-vinner. Da hadde avisen ved en feiltakelse publisert bilder og tekst der det kom frem hvem som gikk helt til topps. Saken ble omtalt av <a href="https://www.vg.no/rampelys/i/naroMJ/dagbladet-avsloerte-farmen-vinneren"><b>VG</b></a>.</p>
      <p>Dahl synes feilen er beklagelig, men han tror ikke den har fått store konsekvenser for seertallet.</p>
      <p>- Det får vi ikke håpe. Noen har sett dette i forkant, men slik vi har forstått det, så skal det være et begrenset amtall menensker som har fått det med seg. Hadde det vært flere, og saken hadde saken ligget ute i lengre tid, kunne det fått betydning for seertallene. Og da kunne en slik miss fått økonomiske konsekvenser for TV 2, sier han.</p>
      <p>TV 2 inviterer et utvalg journalister til finaleopptaket av «Farmen», men Jan-Petter Dahl sier at de hele tiden må vurdere hvordan de skal jobbe for å unngå at vinnere og tapere avsløres i forkant.</p>
      <p>- Journalister som følger «Farmen» tett får tilgang til å være til stede på innspillingen av finalen. Det er til stor verdi for journalistene, men da kan det ikke være sånn at det glipper i publiseringen. Vi må ta en ny runde internt etter denne hendelsen. Det er bare et par år siden et annet medie gjorde samme feil, sier han.</p>
      <p>Også i 2017 sprakk sperrefristen før finalen. Den gangen var det<b><a href="https://kampanje.com/link/c3def265ce4f4ca2bfc86e10c5f667ab.aspx"> Nettavisen</a></b> som kom i skade for å røpe vinneren dagen før finalen.</p>
      <p>Det er to feil for mange, mener pressesjefen.</p>
      <p>- Man kan ikke laste dette inn i systemene sine før man absolutt må. Man kan ikke på en fredag, 48 timer før finalen skjer, begynne å forberede stoffet i sine publiseringsverktøy. De må snart lære seg at teknikk kan gå feil, og det har vi igjen sett nå, sier Dahl.</p>
      <p>Samtidig gleder han seg over at 424.000 ble igjen på TV 2 for å se presentasjonen av deltakerne i <b>«Farmen kjendis»</b>. </p>
      <p>- Det tyder på at interessen for den kommende sesongen er høy.</p>
    </article>
  </body>
</html>