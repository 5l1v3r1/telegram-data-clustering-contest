<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1565104/bryxelles-symboylio-exwterikwn-ypothesewn-ee-stin-atzenta-to-mou-toyrkias-libyis-ti-tha-poyn-germania-gallia"/>
    <meta property="og:site_name" content="NOOZ."/>
    <meta property="article:published_time" content="2019-12-09T12:40:00+00:00"/>
    <meta property="og:title" content="Βρυξέλλες Συμβούλιο Εξωτερικών Υποθέσεων ΕΕ: Στην ατζέντα το MoU Τουρκίας, Λιβύης- Τι θα πουν Γερμανία, Γαλλία"/>
    <meta property="og:description" content="Στις Βρυξέλλες θα βρεθεί σήμερα ο υπουργός Εξωτερικών, Νίκος Δένδιας, όπου θα συμμετάσχει στο Συμβούλιο Εξωτερικών Υποθέσεων της Ευρωπαϊκής Ένωσης. Σύμφωνα με ανακοίνωση του υπουργείου Εξωτερικών, στην ημερήσια διάταξη αναμένεται να βρεθούν οι πρόσφατες εξελίξεις στη Λιβύη και ειδικότερα, η υπογραφή του Μνημονίου μεταξύ Λιβύης και Τουρκίας."/>
  </head>
  <body>
    <article>
      <h1>Βρυξέλλες Συμβούλιο Εξωτερικών Υποθέσεων ΕΕ: Στην ατζέντα το MoU Τουρκίας, Λιβύης- Τι θα πουν Γερμανία, Γαλλία</h1>
      <address>
        <time datetime="2019-12-09T12:40:00+00:00">09 Dec 2019, 12:40</time>
      </address>
      <p>
        <b>Στις Βρυξέλλες θα βρεθεί σήμερα ο υπουργός Εξωτερικών, Νίκος Δένδιας, όπου θα συμμετάσχει στο Συμβούλιο Εξωτερικών Υποθέσεων της Ευρωπαϊκής Ένωσης. Σύμφωνα με ανακοίνωση του υπουργείου Εξωτερικών, στην ημερήσια διάταξη αναμένεται να βρεθούν οι πρόσφατες εξελίξεις στη Λιβύη και ειδικότερα, η υπογραφή του Μνημονίου μεταξύ Λιβύης και Τουρκίας.</b>
      </p>
      <p>Στο εναρκτήριο μέρος του Συμβουλίου, οι Υπουργοί Εξωτερικών θα ενημερωθούν από τον νέο Ύπατο Εκπρόσωπο της ΕΕ για θέματα Κοινής Εξωτερικής Πολιτικής και Πολιτικής Ασφαλείας και Αντιπρόεδρο της Ευρωπαϊκής Επιτροπής, κ. Josep Borell για τις τελευταίες εξελίξεις σε τρέχοντα θέματα όπως, η κατάσταση στη Λιβύη, υπό το φως και των τελευταίων εξελίξεων και έκνομων ενεργειών της Τουρκίας στην Ανατολική Μεσόγειο.</p>
      <h3>Διαβάστε: <a href="https://www.nooz.gr/greece/1564991/dendias-ston-ant1-proion-ekbiasmoy-i-symfwnia-toyrkias-me-libyi-stochos-i-piesi-stin-ellada-video-">Δένδιας στον ΑΝΤ1: Προϊόν εκβιασμού η συμφωνία Τουρκίας με Λιβύη - Στόχος η πίεση στην Ελλάδα [video]</a></h3>
      <p>Με ενδιαφέρον αναμένονται οι τοποθετήσεις των ΥΠΕΞ Γερμανίας και Γαλλίας που είχαν αντιδράσει δυναμικά στο μνημόνιο κατά την τετραμερή με τον Ερντογάν στο Λονδίνο.</p>
      <p>Επιπλέον. ο Γερμανικός Τύπος αναφέρθηκε εκτενώς στο θέμα επισημαίνοντας ότι με την υπογραφή της συμφωνίας αναδύονται νέες εντάσεις. Μάλιστα, όπως σημειώνουν το μνημόνιο θα μπορούσε να πυροδοτήσει τη σύγκρουση στη Λιβύη και να προκαλέσει προβλήματα στην προσπάθεια της Γερμανίας για λύση στον λιβυκό εμφύλιο».</p>
      <p>Η γερμανική κυβέρνηση προγραμματίζει Διάσκεψη για τη Λιβύη στο Βερολίνο αρχές Ιανουαρίου. Η Γερμανία θέλει να περιορίσει την εισροή προσφύγων από τη Λιβύη» έγραψε η «Tagesspiegel» κάνοντας αναφορά και στην αμυντική συμφωνία Τουρκίας – Λιβύης σημειώνοντας ότι αυτή θα μπορούσε να οδηγήσει τα γερμανικά σχέδια σε αποτυχία δεδομένου ότι «η Τουρκία είναι ο σημαντικότερος προμηθευτής όπλων για την κυβέρνηση αλ Σαράτζ, παρέχοντας μεταξύ άλλων αεροσκάφη και τεθωρακισμένα οχήματα».</p>
      <h3>Διαβάστε: <a href="https://www.nooz.gr/greece/1565022/symfwnia-toyrkias-libyis-to-elliniko-schedio-twn-30-imerwn-apo-tis-bryxelles-stis-ipa">Συμφωνία Τουρκίας- Λιβύης: Το ελληνικό σχέδιο των 30 ημερών- Από τις Βρυξέλλες στις ΗΠΑ</a></h3>
      <h3>Πρωτοβουλία της ελληνικής διπλωματίας για τη διεύρυνση των Δυτικών Βαλκανίων</h3>
      <p> Η ανάγκη να διατηρηθεί στο προσκήνιο η ευρωπαϊκή προοπτική της Βόρειας Μακεδονίας και της Αλβανίας και να υπάρξει σύντομα μία θετική εξέλιξη συμφωνήθηκε κατά το πρόγευμα εργασίας που παρέθεσε σήμερα το πρωί στις Βρυξέλλες ο Έλληνας υπουργός Εξωτερικών, Νίκος Δένδιας, στους ομολόγους του της ΕΕ, της Βόρειας Μακεδονίας, Νικολά Ντιμιτρόφ και της Αλβανίας, Γκεντ Τσεκάι (ασκών χρέη ΥΠΕΞ).</p>
      <p>Στόχος αυτής της πρωτοβουλίας, εκ μέρους της ελληνικής διπλωματίας, είναι να δοθεί η ευκαιρία για μία γόνιμη, με άτυπο χαρακτήρα, ανταλλαγή απόψεων μεταξύ των εταίρων για το πώς θα πρέπει να προχωρήσει η συζήτηση σχετικά με τη διεύρυνση, στον απόηχο της απόφασης του Ευρωπαϊκού Συμβουλίου του Οκτωβρίου αλλά και των γαλλικών προτάσεων αναφορικά με τη μεθοδολογία της διεύρυνσης.</p>
      <p>«Είχαμε σήμερα τη χαρά να διοργανώσουμε, με ιδιαίτερη επιτυχία, τολμώ να πω, ένα πρόγευμα εργασίας των υπουργών Εξωτερικών της Ευρωπαϊκής Ένωσης με προσκεκλημένους τους δύο συναδέλφους από τη Βόρεια Μακεδονία και την Αλβανία. Συγκεντρώθηκαν σήμερα άνω των 20 Ευρωπαίων υπουργών Εξωτερικών», ανέφερε ο κ. Δένδιας μετά το πέρας της συνάντησης, που πραγματοποιήθηκε στο περιθώριο των εργασιών του Συμβουλίου Εξωτερικών Υποθέσεων της Ευρωπαϊκής Ένωσης.</p>
      <p>«Ήταν μία χρήσιμη πρώτη ευκαιρία, μετά από το Ευρωπαϊκό Συμβούλιο του Οκτωβρίου, να ανταλλάξουμε απόψεις για το πώς μπορούμε να προχωρήσουμε το επόμενο χρονικό διάστημα», σημείωσε.</p>
      <p>«Υπεβλήθη αίτημα για βελτίωση της μεθοδολογίας διεύρυνσης και την ανάγκη να διατηρηθεί στο προσκήνιο η ευρωπαϊκή προοπτική της Βόρειας Μακεδονίας και της Αλβανίας, αλλά και των υπολοίπων χωρών της περιοχής, πάντοτε βεβαίως μέσα στο πλαίσιο της συμμόρφωσης με το ευρωπαϊκό κεκτημένο», τόνισε ο Έλληνας υπουργός Εξωτερικών για να προσθέσει: «Πιστεύω ότι, σε κάποιο βαθμό, κάτι πετύχαμε σήμερα. Μία γόνιμη και ουσιαστική συζήτηση κι ένα βήμα μπροστά. Θα συνεχίσουμε να εργαζόμαστε ώστε να υπάρξει μία θετική εξέλιξη, ενδεχομένως τον προσεχή Μάρτιο, προς την επιθυμητή κατεύθυνση».</p>
      <p>Ο κ. Δένδιας επισήμανε ότι «η Ελλάδα είναι η παλαιότερη χώρα της Ευρωπαϊκής Ένωσης στην περιοχή. Είναι παράγοντας σταθερότητας και προώθησης της συνεργασίας και θα συνεχίσει να λαμβάνει σαφείς πρωτοβουλίες προς αυτήν την κατεύθυνση» και συμπλήρωσε: «Σε λίγο θα συμμετάσχω στο Συμβούλιο Υπουργών όπου θα συζητηθεί, μεταξύ άλλων, το θέμα του ανυπόστατου μνημονίου συνεργασίας ανάμεσα στην Τουρκία και στη Λιβύη. Είμαι βέβαιος ότι και σε αυτήν την περίπτωση το Συμβούλιο Υπουργών θα αρθεί στο ύψος των περιστάσεων».</p>
      <p>Στους συμμετέχοντες συμπεριλαμβάνονταν, μεταξύ άλλων, οι υπουργοί Εξωτερικών της Γερμανίας, της Ολλανδίας, της Δανίας, της Πορτογαλίας, της Κύπρου, της Σουηδίας, της Βουλγαρίας, της Πολωνίας, της Σλοβακίας, της Ρουμανίας, της Κροατίας, της Ιρλανδίας και της Σλοβενίας.</p>
      <p>Η μεγάλη προσέλευση είναι ενδεικτική του ενδιαφέροντος που υπάρχει για τη διεύρυνση, αλλά και της αναγνώρισης του ρόλου της Ελλάδας στην περιοχή, σημείωναν διπλωματικές πηγές. Από τους παρευρισκόμενους υπογραμμίστηκε ο θετικός χαρακτήρας της ελληνικής πρωτοβουλίας, καθώς είναι η πρώτη ουσιαστική συζήτηση που πραγματοποιείται από τον Οκτώβριο σχετικά με τη διεύρυνση.</p>
      <p>«Θέλω να εκφράσω την ευγνομωσύνη μου στον υπουργό Εξωτερικών, Νίκο Δένδια και τους Έλληνες φίλους που οργάνωσαν αυτό το πρόγευμα εργασίας», ανέφερε από την πλευρά του ο υπουργός Εξωτερικών της Βόρειας Μακεδονίας, Νικολά Ντιμιτρόφ και πρόσθεσε: «Είμαστε γείτονες, γινόμαστε πολύ καλοί φίλοι και έχουμε πράγματα να κάνουμε».</p>
      <p>«Δεν υπήρξε κάποια απόφαση τον Οκτώβριο. Τον Ιούνιο υπήρχε η υπόσχεση ότι θα υπάρξει απόφαση, οπότε χρειάζεται να το διορθώσουμε αυτό. Και δεν νομίζω ότι υπάρχει κάποια εναλλακτική για τα Δυτικά Βαλκάνια πέραν της ευρωπαϊκής ένταξης», τόνισε και κατέληξε: «Δεν θα πέσουμε στην παγίδα της θυματοποίησης ούτε θα κατηγορήσουμε κανένα. Θα συνεχίσουμε να παράγουμε θετικές ειδήσεις, τόσο στις μεταρρυθμίσεις πίσω στην πατρίδα και στις καλές σχέσεις με όλους τους γείτονες και θα το κάνουμε αδύνατο σε όλα τα κράτη-μέλη να πουν όχι ξανά τους επόμενους μήνες».</p>
      <p>«Το μήνυμα που πήραμε από όλες τις χώρες είναι ότι θέλουμε να δούμε να ξεκινούν οι ενταξιακές διαπραγματεύσεις και με τις δύο χώρες», επισήμανε η υπουργός Εξωτερικών της Βουλγαρίας, Αικατερίνα Ζαχάρεβα.</p>
      <p>Όσον αφορά το non-paper με τις γαλλικές προτάσεις, η κ. Ζαχάρεβα παρατήρησε πως οι περισσότεροι από τους υπουργούς υπογράμμισαν ότι είναι καλές προτάσεις, «με κάποιες ιδέες συμφωνούμε, με κάποιες όχι, αλλά πρόκειται να το επεξεργαστούμε».</p>
      <p>«Οι ενταξιακές διαπραγματεύσεις δεν χρειάζεται να αναβληθούν όσο διαπραγματευόμαστε το πλαίσιο ένταξης. Αυτές οι διαδικασίες μπορούν να είναι παράλληλες. Δεν χρειάζεται να περιμένουμε να ολοκληρωθεί η συζήτηση για το νέο πλαίσιο ένταξης», συμπλήρωσε η ίδια.</p>
      <p>«Όλοι όσοι ήμασταν στο δωμάτιο συμφώνησαμε ότι διατηρούμε τη δέσμευσή μας για τα Δυτικά Βαλκάνια και για την ευρωπαϊκή προοπτική τους. Τώρα μένει να δούμε πώς θα προχωρήσουμε γρήγορα για να την κάνουμε αξιόπιστη», ανέφερε ο Αυστριακός υπουργός Εξωτερικών, Αλεξάντερ Σάλενμπεργκ.</p>
      <p>Σε ερώτηση εάν η Γαλλία θα αλλάξει στάση, ο κ. Σάλενμπεργκ απάντησε: «Υπάρχουν περιθώρια βελτίωσης στη διαδικασία ένταξης και είμαστε προθυμοι να συζητήσουμε γι αυτό, αλλά δεν πρέπει να είναι προϋπόθεση. Θέλουμε να δούμε πράσινο φως για τη Βόρεια Μακεδονία και την Αλβανία και είμαστε έτοιμοι να βελτιώσουμε τη διαδικασία».</p>
      <p>«Θέλω να συγχαρώ την κυβέρνηση γι' αυτή την πρωτοβουλία, κάτι το οποίο αναγνωρίζεται ιδιαίτερα τόσο από τις δύο χώρες, τη Βόρεια Μακεδονία και την Αλβανία, αλλά μέσα από αυτές τις συναντήσεις αποδεικνύεται και ο ρόλος της Ελλάδας στα Βαλκάνια», σημείωσε ο Κύπριος υπουργός Εξωτερικών, Νίκος Χριστοδουλίδης, τονίζοντας: «Θεωρώ ότι ήταν μία πολύ σημαντική εξέλιξη λαμβάνοντας υπόψιν όχι μόνο το γεγονός ότι πραγματοποιήθηκε, αλλά πολύ περισσότερο τη συζήτηση που έγινε».</p>
      <related>
        <a href="https://www.nooz.gr/world/1565058/symfwnia-toyrkias-libyis-o-stratigos-chaftar-exw-apo-tin-tripoli-ston-aera-to-mnimonio"/>
        <a href="https://www.nooz.gr/greece/1565022/symfwnia-toyrkias-libyis-to-elliniko-schedio-twn-30-imerwn-apo-tis-bryxelles-stis-ipa"/>
        <a href="https://www.nooz.gr/greece/1565015/koytsoympas-gia-toyrkia-epikindyni-exelixi-i-symfwnia-toyrkias-libyis"/>
        <a href="https://www.nooz.gr/greece/1564991/dendias-ston-ant1-proion-ekbiasmoy-i-symfwnia-toyrkias-me-libyi-stochos-i-piesi-stin-ellada-video-"/>
        <a href="https://www.nooz.gr/greece/1564946/ellada-toyrkia-i-symfwnia-toyrkias-libyis-den-echei-kamia-axia-leei-i-athina"/>
      </related>
    </article>
  </body>
</html>