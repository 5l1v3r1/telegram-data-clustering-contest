<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/141301/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%BE%D8%B1%D9%88%DA%98%D9%87-%D9%85%D8%AA%D8%A7%D9%86%D9%88%D9%84%DB%8C-%D9%87%D9%84%D8%AF%DB%8C%D9%86%DA%AF-%D9%BE%D8%AA%D8%B1%D9%88%D8%B4%DB%8C%D9%85%DB%8C-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%88-%D8%B2%D9%85%D8%A7%D9%86-%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-12-09T12:51:00+00:00"/>
    <meta property="og:title" content="آخرین وضعیت پروژه متانولی هلدینگ پتروشیمی خلیج فارس و زمان بهره برداری"/>
    <meta property="og:description" content="مدیرعامل پتروشیمی آپادانا خلیج فارس آخرین وضعیت این زیرمجموعه هلدینگ پتروشیمی خلیج فارس و زمان بهره برداری و میزان تولید را اعلام کرد."/>
  </head>
  <body>
    <article>
      <h1>آخرین وضعیت پروژه متانولی هلدینگ پتروشیمی خلیج فارس و زمان بهره برداری</h1>
      <address>
        <time datetime="2019-12-09T12:51:00+00:00">09 Dec 2019, 12:51</time>
      </address>
      <p>
        <i>مدیرعامل پتروشیمی آپادانا خلیج فارس آخرین وضعیت این زیرمجموعه هلدینگ پتروشیمی خلیج فارس و زمان بهره برداری و میزان تولید را اعلام کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، جلیل قسامی با اعلام اینکه پتروشیمی آپادانا خلیج فارس با سرمایه‌گذاری 462 میلیون یورویی هلدینگ پتروشیمی خلیج فارس احداث و دارای پیشرفت 47 درصدی است ، گفت: با بهره برداری این شرکت تا سال 1400 ، بیش از یک میلیون تن به ظرفیت 8.3 میلیون تنی متانول ایران و صادرات اضافه خواهد شد .</p>
      <p>وی ادامه داد: از 8.3 میلیون تن تولید فعلی متانول، 300 هزار تن مصرف داخلی و 8 میلیون تن صادر می‌شود و با توجه به نیاز سالانه 60 میلیون تنی چین به متانول و واردات 10 میلیون تنی ، دلیلی برای نگرانی صادرات این محصول وجود ندارد.</p>
      <p>این مقام مسئول با بیان اینکه هلدینگ پتروشیمی خلیج فارس باتوجه به عدم وجود متانول در سبد محصولات و توسعه زنجیره ارزش تصمیم به ایجاد واحد متانول کرده، گفت:  در حال حاضر در بسیاری از کشورها، شاخص توسعه مصرف متانول است چرا که این محصول ارزش بالا و زنجیره تولید و مصرف گسترده ای دارد.</p>
      <p>قسامی افزود: نرخ بازگشت سرمایه تولید متانول ۳۶.۶ درصد است و در صنایع کف پوش، لوازم آرایشی و حتی سوخت در برخی کشورهای اسکاندیناوی کاربرد دارد.  احداث واحد متانول در این منطقه براساس لیسانس شرکت کازاله سوئیس  و میزان تولید بصورت روزانه ۵ هزار تن و   ۱.۶۵ میلیون تن در سال است.</p>
      <p>وی کل بودجه در نظر گرفته شده برای احداث این واحد را ۴۶۲ میلیون یورو اعلام کرد و گفت: از این میزان ۲۵۰ میلیون یورو سفارش گذاری شده و بسیاری از تجهیزات مورد نیاز خریداری و نصب شده است. البته بخشی را که توان تولید در داخل وجود داشته از بخش داخلی و در سایر بخش ها از بهترین برندهای خارجی تهیه شده است.</p>
      <p>مدیرعامل این زیرمجموعه "فارس" با اشاره به اینکه کل تولید متانول در ایران بالغ بر ۸.۳ میلیون تن است، ادامه داد: از این میزان ۳۰۰ هزار تن به مصرف داخلی و ۸ میلیون تن نیز روانه بازارهای صادراتی می شود.میزان تولید متانول در چین ۶۰ میلیون تن از طریق بخش داخلی است و ۱۰ میلیون تن نیز از طریق واردات تامین می شود. البته چین متانول را از زغال سنگ تهیه می کند که آلایندگی بالایی دارد و همواره تحت فشار نهادهای زیست محیطی است. چراکه امکان تهیه خوراک گاز متان برای تولید این محصول دشوار و گران است بنابراین ایران بازار صادراتی مطلوبی در چین برای صادرات متانول دارد.</p>
      <p>وی میزان ارزش افزوده تولیدی متانول را تا ۲۰ برابر عنوان و تأکید کرد: در نهادهای بالادستی برنامه ریزی های جدی برای توسعه زنجیره ارزش متانول در حلقه های بعدی این حوزه وجود دارد. موعد بهره برداری از این واحد شهریور ۱۴۰۰ پیش بینی شده که در شرایط فعلی ۴۷ درصد پیشرفت داشته است. همچنین میزان خوراک مصرفی متان این مجموعه  ۴ هزار مترمکعب در روز است که تمامی محصول تولیدی صادر می شود. کاتالیست اولیه مورد استفاده نیز از بخش داخلی و تمام کاتالیست ثانویه هم از چین تهیه می شود.</p>
      <p>انتهای پیام</p>
    </article>
  </body>
</html>