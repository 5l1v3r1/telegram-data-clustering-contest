<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ston-perifereiarxi-attikis-proedros-asep-a-114114.html"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T12:09:00+00:00"/>
    <meta property="og:title" content="Στον Περιφερειάρχη Αττικής ο Πρόεδρος του ΑΣΕΠ - Τι είπε για την 3Κ"/>
    <meta property="og:description" content="Εθιμοτυπική συνάντηση με τον Προέδρου του ΑΣΕΠ Ιωάννη Καραβοκύρη είχε σήμερα ο Περιφερειάρχης Αττικής Γ. Πατούλης, στα γραφεία της Περιφέρειας Αττικής. Στη συνάντηση μετείχε και ο Εκτελεστικός Γραμματέας της Περιφέρειας Γ. Σελίμης."/>
  </head>
  <body>
    <article>
      <h1>Στον Περιφερειάρχη Αττικής ο Πρόεδρος του ΑΣΕΠ - Τι είπε για την 3Κ</h1>
      <address>
        <time datetime="2019-12-09T12:09:00+00:00">09 Dec 2019, 12:09</time>
      </address>
      <p>Εθιμοτυπική συνάντηση με τον Προέδρου του ΑΣΕΠ Ιωάννη Καραβοκύρη είχε σήμερα ο Περιφερειάρχης Αττικής Γ. Πατούλης, στα γραφεία της Περιφέρειας Αττικής. Στη συνάντηση μετείχε και ο Εκτελεστικός Γραμματέας της Περιφέρειας Γ. Σελίμης.</p>
      <p>Κατά τη διάρκεια της συζήτησης επισημάνθηκε η ανάγκη στενότερης συνεργασίας μεταξύ Περιφέρειας και ΑΣΕΠ σε θέματα που αφορούν στις διαδικασίες πρόσληψης προσωπικού.</p>
      <p>Ιδιαίτερη αναφορά έγινε και σε θέματα που αφορούν στην προώθηση νέου θεσμικού πλαισίου που θα συμβάλλει στον καλύτερο προγραμματισμό των προσλήψεων και στην ταχύτερη κάλυψη των κενών.</p>
      <p>Ο Περιφερειάρχης Αττικής Γ. Πατούλης, αφού εξέφρασε την εκτίμησή του στο πρόσωπο του κ. Καραβοκύρη υπογράμμισε ότι η Περιφέρεια Αττικής έχει ανάγκη από συγκεκριμένες ειδικότητες προσωπικού προκειμένου να εξασφαλιστεί η καλύτερη εξυπηρέτηση των πολιτών, η προστασία της υγείας τους και η ενίσχυση των ελεγκτικών μηχανισμών της. Οι ανάγκες αυτές αποτυπώνονται και στο πρόσφατο αίτημα της Περιφέρειας για την κάλυψη 300 θέσεων διαφόρων ειδικοτήτων.</p>
      <p>Στην συνέχεια ο κ. Πατούλης επισήμανε:  </p>
      <p>«Το ΑΣΕΠ αποτελεί το θεσμικό εγγυητή της τήρησης των αρχών της διαφάνειας, της αντικειμενικότητας, της αξιοκρατίας και της διασφάλισης ίσων ευκαιριών για όλους τους πολίτες. Η αποστολή του ΑΣΕΠ για την ορθή εφαρμογή των διατάξεων που διέπουν τις προσλήψεις στο δημόσιο τομέα, είναι σημαντική. Αυτοδιοίκηση, Υπουργείο Εσωτερικών και ΑΣΕΠ οφείλουμε να συνεργαστούμε προκειμένου να εξασφαλιστούν τα απαιτούμενα εργαλεία και μέσα, για την επιτάχυνση των διαδικασιών πρόσληψης και κάλυψης των κενών θέσεων.</p>
      <p>Το γεγονός ότι στη θέση του Προέδρου του ΑΣΕΠ βρίσκεται ο κ. Καραβοκύρης είναι ιδιαίτερα θετικό καθώς πρόκειται για έναν εξαιρετικό γνώστη του θεσμικού πλαισίου και έναν άνθρωπο που μπορεί να συμβάλει στην αποτελεσματική διαχείριση ζητημάτων που προκύπτουν.</p>
      <p>Οι γνώσεις, τόσο του Προέδρου, όσο και των στελεχών του ΑΣΕΠ, μπορούν να αξιοποιηθούν από το σύνολο της Αυτοδιοίκησης προκειμένου να επιλύονται ταχύτερα και αποτελεσματικότερα ζητήματα που αφορούν σε προκηρύξεις και προσλήψεις προσωπικού. Στο πλαίσιο αυτό θα συνεργαστούμε στενά προκειμένου να οργανώσουμε ειδικές θεματικές ημερίδες».</p>
      <p>Από την πλευρά του ο Πρόεδρος του ΑΣΕΠ αναφέρθηκε στο σημαντικό έργο που υλοποιεί η Αυτοδιοίκηση η οποία κατά την περίοδο της οικονομικής κρίσης συνέβαλε στην εξασφάλιση της κοινωνικής συνοχής, ενώ υπογράμμισε ότι το ΑΣΕΠ καταβάλλει σημαντική προσπάθεια προκειμένου να επιταχυνθούν οι διαδικασίες πρόσληψης. Ως ενδεικτικό παράδειγμα ανέφερε την προκήρυξη 3Κ, μέσω της οποία εξετάστηκαν 130.000 αιτήσεις ενδιαφερομένων.</p>
    </article>
  </body>
</html>