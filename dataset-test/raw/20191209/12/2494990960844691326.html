<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/12/09/news/sardine-indigeste-pd-girotondi-popolo-viola-arancioni-roma-manifestazione-salvini-1252817/"/>
    <meta property="og:site_name" content="Il Tempo"/>
    <meta property="article:published_time" content="2019-12-09T12:03:00+00:00"/>
    <meta property="og:title" content="Sardine indigeste al Pd in crisi di idee. Dai Girotondi in poi solo flop"/>
    <meta property="og:description" content="Se la sinistra avesse buona memoria dovrebbe guardarsi dal pericolo d’indigestione da sardine. E invece niente. Ancora ieri Repubblica apriva la prima pagina con un titolo-strillo che pareva un tragicomico presagio: «Sorpresa Sardine. Tentato un elettore su 4». Succede sempre cos&amp;i..."/>
  </head>
  <body>
    <article>
      <h6 class="kicker">I DEM SI ATTACCANO AI MOVIMENTI</h6>
      <h1>Sardine indigeste al Pd in crisi di idee. Dai Girotondi in poi solo flop</h1>
      <address><time datetime="2019-12-09T12:03:00+00:00">09 Dec 2019, 12:03</time> by <a rel="author">Alessandro Giuli</a></address>
      <p>Se la sinistra avesse buona memoria dovrebbe guardarsi dal pericolo d’indigestione da <b>sardine</b>. E invece niente. Ancora ieri Repubblica apriva la prima pagina con un titolo-strillo che pareva un tragicomico presagio: «Sorpresa Sardine. Tentato un elettore su 4». Succede sempre così, almeno da quando <b>Silvio Berlusconi</b> è sceso in politica e i post comunisti sono entrati in una drammatica crisi d’identità: in assenza di una proposta programmatica chiara e credibile, lo spauracchio dell’autocrate è l’unico cemento plausibile per mettere su un simulacro di coalizione goscista.</p>
      <p>È andata in questo modo con le smanie uliviste per un quarto di secolo berlusconiano, promette di non essere diverso, ora, con <b>Matteo Salvini</b> e (forse) <b>Giorgia Meloni</b>. Peccato che il partito-guida della sinistra, il Pd, non abbia ancora imparato la lezione: ogni qual volta si fa appello alla società civile e si mettono in campo soluzioni immaginarie di natura extra politica, passando dalla scorciatoia delle piazze più o meno autoconvocate, i primi a pagare dazio sono proprio i democratici, le cui leadership vengono sistematicamente sacrificate sull’altare di una presunta palingenesi popolare. E tutto ciò senza che il nemico-spauracchio di destra ne abbia particolarmente a soffrire.</p>
      <p>Vi ricordate dei <b>girotondi</b> inaugurati da <b>Nanni Moretti</b> nel 2002 con lo slogan «con questi dirigenti non vinceremo mai»? Ebbene, quel movimento guidato dal regista insieme con Francesco Pancho Pardi e Paolo Flore d’Arcais si sarebbe rivelato, tra l’altro, la tomba di Massimo D’Alema e della sua stagione e l’incubatore della più infeconda leadership che si ricordi, quella del capo sindacalista Sergio Cofferati.</p>
      <p>Ci si riprovò nel 2009 con il <b>Popolo viola</b> e i suoi «No-Berlusconi day», il suo feticismo costituzionale e la sua carica anti politica che avrebbe fatto precocemente invecchiare Walter Veltroni e poi spianato la strada, di lì a pochi anni, al Movimento Cinque stelle. Infine fu la volta del Movimento arancione, escogitazione di una filiera di sindaci o aspiranti tali che hanno infestato le primarie e i piani egemonici di Pier Luigi Bersani: da Luigi De Magistris a Napoli fino a Rosario Crocetta in Sicilia passando per Giuliano Pisapia a Milano e Marco Doria a Genova. È stata un’altra sbronza collettiva sulla quale ha potuto fermentare il grillismo; grazie all’illusione che la società civile, improvvisatasi soggetto civico attivo, potesse riuscire lì dove fallivano le nomenclature dei partiti.</p>
      <p>Negli ultimi anni soltanto <b>Matteo Renzi</b>, a quanto pare, è rimasto immune a certe sirene che ora trovano nella metafora ittica delle sardine la loro incarnazione aggiornata e al passo coi tempi. Ma tutto lascia credere che sarà l’ennesimo falso scopo, un abbaglio che si regge sulla legittima vanità dei ragazzini bolognesi in cerca di una ribalta e sulla strabica compiacenza del circo mediatico alla perenne ricerca di un merchandising post politico da immettere nel mercato del consenso. I social network garantiscono intanto un effetto moltiplicatore che intimidisce per primi i dirigenti democratici. Nicola Zingaretti rischia di esserne la vittima più illustre, compreso com’è nel ruolo del pesce grosso predestinato alla tonnara delle prossime regionali. E la metafora cruenta non si addice non soltanto al caso calabrese, dove il candidato di sinistra Pippo Callipo continuerà a confezionare un eccellente tonno anche dopo una prevedibile sconfitta che, se associata a un rovescio in Emilia-Romagna, potrebbe invece mandare in pezzi la segreteria del Pd.</p>
      <related>
        <h4>Articoli Correlati</h4>
        <a href="https://www.iltempo.it/politica/2019/12/09/news/sardine-gianluigi-paragone-m5s-politica-movimenti-1252719/"/>
      </related>
    </article>
  </body>
</html>