<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/celkovy-majetek-statu-v-roce-2018-stoupl-na-5-5-bilionu-kc/1830442?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:36:00+00:00"/>
    <meta property="og:title" content="Celkový majetek státu v roce 2018 stoupl na 5,5 bilionu Kč"/>
    <meta property="og:description" content="Praha - Celkový majetek České republiky ke konci roku 2018 činil 5,5 bilionu korun, meziročně tak stoupl o 4,8 procenta. Na celkové sumě se nejvíce podílejí stavby a pozemky za necelé tři biliony korun. Vyplývá to z nejnovější konsolidované účetní závěrky České republiky, kterou dnes zveřejnilo ministerstvo financí. Česko jako účetní celek tak předloni vykázalo zisk zhruba 149 miliard korun, meziročně o 18 procent méně."/>
  </head>
  <body>
    <article>
      <h1>Celkový majetek státu v roce 2018 stoupl na 5,5 bilionu Kč</h1>
      <address><time datetime="2019-12-09T12:36:00+00:00">09 Dec 2019, 12:36</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Celkový majetek České republiky ke konci roku 2018 činil 5,5 bilionu korun, meziročně tak stoupl o 4,8 procenta. Na celkové sumě se nejvíce podílejí stavby a pozemky za necelé tři biliony korun. Vyplývá to z nejnovější konsolidované účetní závěrky České republiky, kterou dnes <a href="https://bit.ly/2Yxqxsc">zveřejnilo</a> ministerstvo financí. Česko jako účetní celek tak předloni vykázalo zisk zhruba 149 miliard korun, meziročně o 18 procent méně.</p>
      <p>Hlavním cílem konsolidované účetní závěrky je poskytnout informace o finanční situaci a výkonnosti všech subjektů státní správy a samosprávy České republiky, jako by se jednalo o jednu ekonomickou jednotku. Zahrnuto v tom je 18.155 jednotek, tedy ministerstva a další úřady, kraje, obce, zdravotní pojišťovny nebo významné majetkové účasti držené státní správou a samosprávou.</p>
      <p>"Díky konsolidaci může každý občan nahlížet na hospodaření státu jako na celek a získat představu o tom, v jaké hodnotě má Česká republika majetek, výši jeho opotřebení, zdroje jeho krytí nebo jaké má stát náklady a výnosy," uvedl náměstek ministryně financí pro Finanční řízení a audit Tomáš Vyhnánek.</p>
      <p>Závazky státu loni ke konci roku 2018 byly 3,186 bilionu korun, z toho vydané dluhopisy činily 1,7 bilionu korun. Náklady státu pak loni stouply o 8,7 procenta na 2,54 bilionu korun. Výnosy státu v roce 2018 stouply o 6,7 procenta na 2,69 bilionu korun.</p>
      <p>
        <b>Přehled subjektů v konsolidačním celku ČR:</b>
      </p>
      <ul>
        <li>| <b>2017</b> | <b>2018</b></li>
        <li>Příspěvkové organizace | 10.345 | 10.347</li>
        <li>Územní samosprávné celky, dobrovolné svazky obcí, Regionální rady regionů soudržnosti | 7041 | 7039</li>
        <li>Obchodní korporace, státní podniky, veřejné výzkumné instituce aj. | 468 | 484</li>
        <li>Organizační složky státu a státní fondy | 284 | 285</li>
        <li>Celkem | 18.138 | 18.155</li>
      </ul>
      <p>
        <b>Přehled významných hodnot z účetních výkazů za ČR (v mld. Kč):</b>
      </p>
      <ul>
        <li>| <b>2017</b> | <b>2018</b> | <b>Změna v %</b></li>
        <li>Aktiva netto | 5199,9 | 5451,3 | 4,8</li>
        <li>Stálá aktiva | 3974,0 | 4144,9 | 4,3</li>
        <li>Oběžná aktiva | 1225,9 | 1306,5 | 6,6</li>
        <li>Vlastní kapitál | 2129,8 | 2265,6 | 6,4</li>
        <li>Cizí zdroje | 3070,1 | 3185,7 | 3,8</li>
        <li>Celkové výnosy | 2523,1 | 2691,0 | 6,7</li>
        <li>Celkové náklady | 2336,2 | 2539,5 | 8,7</li>
        <li>Konsolidovaný výsledek hospodaření běžného účetního období | 180,7 | 148,9 | -17,6</li>
      </ul>
      <p>
        <i>Zdroj: MF</i>
      </p>
    </article>
  </body>
</html>