<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149962/styri-zmeny-v-nominacii-na-svajciarsky-pohar"/>
    <meta property="og:site_name" content="Sport7"/>
    <meta property="article:published_time" content="2019-12-09T12:23:13+00:00"/>
    <meta property="og:title" content="Štyri zmeny v nominácii na Švajčiarsky pohár"/>
    <meta property="og:description" content="Bratislava 9. decembra (TASR) - Tréner slovenskej hokejovej reprezentácie Craig Ramsay a generálny manažér Miroslav Šatan urobili ešte pred pondelkovým zrazom v Bratislave štyri zmeny v kádri na Švajčiarsky pohár."/>
  </head>
  <body>
    <article>
      <h1>Štyri zmeny v nominácii na Švajčiarsky pohár</h1>
      <address><time datetime="2019-12-09T12:23:13+00:00">09 Dec 2019, 12:23</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Bratislava 9. decembra (TASR) - Tréner slovenskej hokejovej reprezentácie Craig Ramsay a generálny manažér Miroslav Šatan urobili ešte pred pondelkovým zrazom v Bratislave štyri zmeny v kádri na Švajčiarsky pohár.</b>
      </p>
      <p>Z účasti vo Vispe sa ospravedlnili obranca <b>Michal Čajkovský</b> a traja útočníci<b> Michal Krištof, Ján Sýkora </b>a <b>Peter Šišovský</b>. Ich miesta zaujalo trio zo Slovana Bratislava <b>Martin Štajnoch, Tomáš Matoušek, Tomáš Zigo </b>a útočník Trenčína <b>Marek Hecl</b>. Informoval o tom web Slovenského zväzu ľadového hokeja (SZĽH).</p>
      <p>V pôvodnej nominácii sa najväčšiemu zastúpeniu tešila extraligová Detva. Do Vispu mala vyslať údernú útočnú formáciu v zložení Ján Sýkora, Peter Zuzin, Peter Šišovský, napokon však pocestuje len Zuzin. Šišovský prišiel o ďalšie štarty v národnom tíme minulý piatok v Poprade, kde Detva prehrala 0:3.<b> "Počas zápasu sa mi prihodilo nepríjemné zranenie. Vo vzdialenosti asi pol metra od mantinelu som bol postrčený a v rýchlosti doň narazil. Zrážke som sa nedokázal vyhnúť. Výsledkom je zlomený palec na nohe," p</b>ovedal pre hockeyslovakia.sk Šišovský. Zdravotné ťažkosti trápia aj Jána Sýkoru. V novembri ho pripravili o účasť na Nemeckom pohári v Krefelde, teraz na podujatí NaturEnergie Challenge 2019 vo Vispe.</p>
      <p>Ďalšie dve ospravedlnenky prijalo vedenie národného tímu od hráčov pôsobiacich v zahraničí. Na tradičnom predvianočnom podujatí sa nepredstaví obranca Dinama Moskva v KHL <b>Michal</b><b>Čajkovský </b>ani <b>Michal Krištof</b>. Útočníka fínskeho tímu Kärpät Oulu vyradili z hry natiahnuté väzy v ramene.<b> "Do reprezentácie som sa veľmi tešil. Vždy sa teším a som hrdý, keď môžem prísť. Aj klub ma bez problémov uvoľnil, keďže vyslal niekoľkých hráčov aj do fínskej reprezentácie. Tešil som sa aj na krátky čas strávený doma, ale čo sa dá robiť. Musím rehabilitovať,"</b> uviedol pre hockeyslovakia.sk Krištof.</p>
      <p>Slovenská výprava odletí do Vispu v stredu, vo Švajčiarsku odohrá záverečné dve stretnutia v kalendárnom roku 2019. Vo štvrtok 12. decembra nastúpia zverenci trénera Craiga Ramsayho od 16.15 h proti olympijskému výberu Ruska, následne v piatok na základe výsledkov prvého hracieho dňa buď proti domácemu Švajčiarsku, alebo Nórsku.</p>
      <h3>Aktualizovaný káder na turnaj NaturEnergie Challenge 2019 vo Vispe:</h3>
      <p><b>Brankári:</b> Matej Tomek (HK Dukla Trenčín/HK '95 Považská Bystrica), Branislav Konrád (HC Olomouc)</p>
      <p><b>Obrancovia</b>: Marek Ďaloga (bez klubu), Ivan Ďatelinka (HC '05 Banská Bystrica), Patrik Koch (HC Košice), Lukáš Kozák (HK Poprad), Adam Jánošík (HC Litvínov), Michal Ivan (HC Dynamo Pardubice), Peter Čerešňák (HC Škoda Plzeň), Martin Štajnoch (HC Slovan Bratislava)</p>
      <p><b>Útočníci: </b>Radovan Puliš, Tomáš Matoušek, Tomáš Zigo (všetci HC Slovan Bratislava), Peter Zuzin (HC 07 Detva), Marcel Haščák (HC Košice), Andrej Kollár (HK Nitra), Michael Vandas (HK Poprad), Libor Hudáček (HC Bílí Tygři Liberec), Pavol Skalický (BK Mladá Boleslav), Filip Krivošík (HPK Hämmenlinna), Adam Liška (Severstaľ Čerepovec), Marek Hecl (HK Dukla Trenčín)</p>
    </article>
  </body>
</html>