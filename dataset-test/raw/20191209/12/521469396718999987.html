<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468955/%D9%82%D8%A7%D8%AA%D9%84-%D9%81%D8%B1%D8%A7%D8%B1%DB%8C-%D8%AF%D8%B1-%D9%BE%D8%A7%D9%88%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T12:20:40+00:00"/>
    <meta property="og:title" content="قاتل فراری در پاوه دستگیر شد"/>
    <meta property="og:description" content="معاون اجتماعی فرماندهی انتظامی استان کرمانشاه از دستگیری یک قاتل فراری مسلح در شهرستان پاوه و در کمتر از ۷۲ ساعت پس از ارتکاب قتل خبر داد."/>
  </head>
  <body>
    <article>
      <h1>قاتل فراری در پاوه دستگیر شد</h1>
      <h2>معاون اجتماعی فرماندهی انتظامی استان کرمانشاه از دستگیری یک قاتل فراری مسلح در شهرستان پاوه و در کمتر از ۷۲ ساعت پس از ارتکاب قتل خبر داد.</h2>
      <address>
        <time datetime="2019-12-09T12:20:40+00:00">09 Dec 2019, 12:20</time>
      </address>
      <p>به گزارش همشهری آنلاین به نقل از ایرنا، سرهنگ «محمدرضا آمویی» معاون اجتماعی فرماندهی انتظامی <a href="https://www.hamshahrionline.ir/photo/45140/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86%D8%B4%D8%A7%D9%87">استان کرمانشاه</a> دوشنبه ۱۸ آذر در جمع خبرنگاران اظهار داشت: پس از وقوع یک فقره تیراندازی منجر به قتل در یکی از روستاهای اطراف پاوه، ماموران به سرعت در محل حاضر شدند.  </p>
      <p>وی ادامه داد: در بررسی های <a href="https://www.hamshahrionline.ir/news/148067/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%AA%D8%A7%D8%B1%DB%8C%D8%AE%DA%86%D9%87-%D9%BE%D9%84%DB%8C%D8%B3-%D8%AF%D8%B1-%D8%A7%DB%8C%D8%B1%D8%A7%D9%86">پلیس</a> مشخص شد مردی ۵۶ ساله توسط یکی از آشنایان خود از ناحیه قفسه سینه مورد اصابت سلاح شکاری برنو قرار گرفته و جان خود را از دست داده و فرد قاتل نیز متوای شده است.</p>
      <p>سرهنگ آمویی تصریح کرد: ماموران انتظامی پاوه تحقیقات گسترده خود را برای دستگیری قاتل متواری آغاز و در کمتر از ۷۲ ساعت پس از وقوع قتل موفق به ردیابی وی در کوه ها و نقاط صعب العبور پاوه شدند.</p>
      <p>معاون اجتماعی فرماندهی انتظامی استان کرمانشاه ادامه داد: پس از کشف محل اختفای قاتل فراری، ماموران پس از هماهنگی با مقام قضائی و در عملیاتی منسجم موفق به دستگیری این شخص و کشف یک قبضه سلاح و ۵۲ عدد فشنگ شدند.</p>
      <p>وی خاطرنشان کرد: فرد دستگیر شده در بازجویی های ابتدایی به ارتکاب قتل اعتراف و انگیزه خود را از این کار اختلافات خانوادگی و پس از مشاجره لفظی با مقتول عنوان کرد.</p>
      <p>سرهنگ آمویی در پایان با توصیه به شهروندان برای خویشتن داری در هنگام عصبانیت، از آمادگی مراکز مشاوره مستقر در معاونت اجتماعی کرمانشاه و کلانتری های سطح استان برای ارائه هرگونه خدمات مشاوره ای به عموم شهروندان خبر داد.  </p>
    </article>
  </body>
</html>