<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813526/%D8%A8%D8%A7%DB%8C%D8%AF-%D8%AF%D8%B1-%D8%B4%D9%86%D8%A7%D8%B3%D8%A7%DB%8C%DB%8C-%D9%88-%D9%85%D8%AC%D8%A7%D8%B2%D8%A7%D8%AA-%D9%81%D8%B3%D8%A7%D8%AF-%D8%B1%D8%A7%D9%87-%D9%87%D8%A7%DB%8C-%D8%AF%D9%88%D8%B1-%D8%B2%D8%AF%D9%86-%D9%82%D9%88%D8%A7%D9%86%DB%8C%D9%86-%D8%B1%D8%A7-%D8%A8%D8%A8%D9%86%D8%AF%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:17:27+00:00"/>
    <meta property="og:title" content="باید در شناسایی و مجازات فساد راه‌های دور زدن قوانین را ببندیم"/>
    <meta property="og:description" content="معاون اقتصادی رئیس جمهور ضمن تاکید بر اینکه باید به شکل سیستمی و عمیق با فساد مبارزه کرد، گفت: باید در شناسایی و مجازات فساد راه‌های دور زدن قوانین را ببندیم تا گلوگاه‌های فساد مسدود شود."/>
  </head>
  <body>
    <article>
      <h6 class="kicker">نهاوندیان:</h6>
      <h1>باید در شناسایی و مجازات فساد راه‌های دور زدن قوانین را ببندیم</h1>
      <address><time datetime="2019-12-09T12:17:27+00:00">09 Dec 2019, 12:17</time> by <a rel="author">جواد هاشمی</a></address>
      <p>معاون اقتصادی رئیس جمهور ضمن تاکید بر اینکه باید به شکل سیستمی و عمیق با فساد مبارزه کرد، گفت: باید در شناسایی و مجازات فساد راه‌های دور زدن قوانین را ببندیم تا گلوگاه‌های فساد مسدود شود.</p>
      <p>به گزارش ایسنا، محمد نهاوندیان امروز (دوشنبه) در پنجمین همایش مبارزه با فساد اظهار کرد: درباره فساد گفته می‌شود که این فرآیند دو طرفه است؛ یعنی هم از طرف عرضه و هم از طرف تقاضا باید شرایطی فراهم باشد که فساد رخ دهد. در سال‌های گذشته با رشد اطلاعات و فناوری‌های نوین دسترسی مردم به اطلاعات افزایش یافته و امروز مبارزه دولت‌ها با فساد نه یک صرفا یک موضوع اقتصادی که مسئله سیاسی به شمار می‌رود.</p>
      <p>وی با بیان اینکه باید میان احساس فساد و واقعیت آن تفکیک قائل شد، توضیح داد: این که بعضا درباره فساد بزرگ نمایی صورت می‌گیرد اتفاقی سازنده نیست بلکه باید با محاسبه دقیق و برخورد اصولی، فسادهای واقعی را از بین برد و احساس فساد در جامعه را پایین آورد. احساس فساد به عدالت آسیب می‌زند و اگر مردم احساس بی عدالتی کنند اعتماد عمومی کاهش خواهد یافت.</p>
      <p>معاون اقتصادی رئیس جمهور با اشاره به مبارزه با فساد از ابتدای پیروزی انقلاب اسلامی تا امروز اظهار کرد: با وجود اقدامات مثبتی که در سال‌های گذشته انجام شده جامعه در مبارزه با فساد هنوز از عملکردها رضایت ندارد و توقع بیشتری از برخورد با این اتفاقات دارد. از سال 1380 که فرمان هشت ماده‌ای مبارزه با فساد اصلاح شد اقدامات مثبتی در این زمینه صورت گرفت که باید با نگاهی سیستمی و ساختاری ادامه پیدا کند.</p>
      <p>به گفته نهاوندیان، این که مبارزه با فساد از دستگاهی به دستگاه دیگر منتقل شود و نهادهای در این زمینه علیه یکدیگر موضع بگیرند مورد نظر مردم نیست. بلکه مردم می‌خواهند خروجی مبارزه با فساد را ببینند.</p>
      <p>وی با بیان این که مقاومت‌ها برای مبارزه با فساد در ساختار اقتصادی ایران وجود دارد، گفت: اگر برخورد با فساد صورت گروهی، جناحی و سیاسی پیدا کند تنها منتفعین از این ساختار استفاده خواهند کرد. در کنار آن دموکراسی‌های پیچیده اداری نیز می‌تواند به داوم فساد کمک کنند.</p>
      <p>معاون اقتصادی رئیس جمهور با اشاره به سوءاستفاده‌هایی که از دلار 4200 تومانی شد، اظهار کرد: اگر ما سامانه‌های هوشمند را به هم مرتبط کرده بودیم قطعا مشکلات در این زمینه کاهش پیدا می‌کند. باید در شناسایی و مجازات فساد راه‌های دور زدن قوانین را ببندیم و به شکل جدی با آن برخورد کنیم. در چنین فضاهای گلوگاه‌های فساد مسدود خواهد شد و این موضوع به نفع اقتصاد کشور تمام می‌شود.</p>
      <p>نهاوندیان با اشاره به لزوم همراهی سه قوا با یکدیگر در مسیر مبارزه با فساد تاکید کرد: در مسائلی مانند برطرف کردن مشکل سپرده‌گذاران موسسات اعتباری این تجربه موفق شکل گرفت. پرداخت بدهی این موسسات از طریق اموال آنها انجام شد واین موضوع نتیجه همراهی سه قوا با یکدیگر بود.</p>
      <p>انتهای پیام</p>
    </article>
  </body>
</html>