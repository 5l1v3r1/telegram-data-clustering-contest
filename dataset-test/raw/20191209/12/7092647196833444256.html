<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/40005/%D9%86%D8%A7%D8%B1%D8%B6%D8%A7%DB%8C%D8%AA%DB%8C-%D8%B4%D9%87%D8%B1%D9%88%D9%86%D8%AF%D8%A7%D9%86-%D9%87%D8%B1%D9%85%D8%B2%DA%AF%D8%A7%D9%86%DB%8C-%D8%A7%D8%B2-%D9%86%D8%AD%D9%88%D9%87-%D9%BE%D8%B1%D8%AF%D8%A7%D8%AE%D8%AA-%D8%AE%D8%B3%D8%A7%D8%B1%D8%A7%D8%AA-%D9%86%D9%88%D8%B3%D8%A7%D9%86%D8%A7%D8%AA-%D8%A8%D8%B1%D9%82"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-12-09T12:07:00+00:00"/>
    <meta property="og:title" content="نارضایتی شهروندان هرمزگانی از نحوه پرداخت خسارات نوسانات برق"/>
    <meta property="og:description" content="مشترکین خانگی هرمزگانی برای دریافت خسارت‌های ناشی از نوسانات شبکه برق محل سکونت خود، ماه‌ها و حتی به یک سال نیز انتظار کشیده اند؛ اما روال پرداختی پرونده‌شان با بی‌مهری مسوولان مواجه شده است."/>
  </head>
  <body>
    <article>
      <h1>نارضایتی شهروندان هرمزگانی از نحوه پرداخت خسارات نوسانات برق</h1>
      <address><time datetime="2019-12-09T12:07:00+00:00">09 Dec 2019, 12:07</time> by <a rel="author">پایگاه خبری صنعت برق - برق نیوز BarghNews</a></address>
      <p><i>مشترکین خانگی هرمزگانی برای دریافت خسارت‌های ناشی از نوسانات شبکه برق محل سکونت خود، ماه‌ها و حتی به یک سال نیز انتظار کشیده اند؛ اما روال پرداختی پرونده‌شان با بی‌مهری مسوولان مواجه شده است. </i>به گزارش <a href="https://barghnews.com/">برق نیوز</a>، شهروندان از نحوه پرداخت خسارت‌های نوسانات شبکه برق محل سکونت خود گلایه دارند.<br/>مشترکین خانگی برای دریافت خسارت‌های ناشی از نوسانات شبکه برق محل سکونت خود، ماه‌ها و حتی به یک سال نیز انتظار کشیده اند؛ اما روال پرداختی پرونده‌شان با بی‌مهری مسوولان مواجه شده است.<br/><br/>به استناد ماده ۱۲ قانون الحاق موادی به قانون تنظیم بخشی از مقررات مالی دولت (۲)، قانون بودجه کل کشور و همچنین قرارداد فی مابین شرکت تولید و انتقال و توزیع نیروی برق ایران (توانیر) و شرکت بیمه دی، کلیه مشترکین برق در برابر خسارت‌های مالی و جانی اعم از فوت، نقص عضو و هزینه‌های پزشکی ناشی حوادث برق تحت پوشش بیمه نامه هستند. <br/><br/>موضوع پرداخت خسارات برق مشترکین در استان هرمزگان به یک چالش مواجه شده است، چالشی که یک سوی آن را اداره برق و یک سوی دیگر را نهاد بیمه‌گر ایجاد کرده اند و گویا در این موضوع مشترکین باید تاوان برخی از بدعهدی‌ها را بدهند.<br/><br/>شهروند بندرعباسی که سال گذشته وسایل منزلش دچار خسارت شده است  اظهار داشت: آبان ماه سال گذشته بود که به دلیل کابل دزدی و ایجاد نوسان در شبکه برق در محله اسلام آباد بعضی از وسایل منزلمان نظیر کولر، هود و آیفون سوخت که برای پیگیری خسارت وارده به اداره برق شهرستان بندرعباس مراجعه کردم.<br/><br/>وی ادامه داد: پس از مراحل اداری و تشکیل پرونده، کارشناس اداره برق ما را به بیمه  معرفی کرد که از طریق بیمه دی هزینه جبرانی را دریافت کنیم که متاسفانه به دلیل ازیاد پرونده‌های خسارتی از سوی کارشناسان نهاد بیمه‌گر، زمان دو هفته‌ای را برای مراجعه بعدی اعلام کردند و در مراجعه بعدی نیز کارشناس پرداخت خسارات بیمه دی اظهار کرد که تعداد پرونده‌های خسارتی زیاد است و پرداخت به سال بعد (سال جاری) موکول می‌شود.<br/><br/>با آغاز سال نو و پس از گذشت تعطیلات نوروزی به نهاد بیمه گر مراجعه کردم، اما با پاسخی تعجب برانگیز مواجه شدم! کارشناس بیمه دی در قبال پیگیری پرونده اظهار کرد که طبق اعلام از مقام مافوق (بیمه دی مرکزی) هزینه خسارت‌های قبل از کنتور برق با بیمه دی و بعد از کنتور برق (منزل) با اداره برق شهرستان است و پرونده‌ها را به اداره برق بندرعباس برگشت داده ایم.<br/><br/>به گفته این شهروند بندرعباسی، شواهد و قرائن حکایت از این دارد که به ظاهر دولت مردان ما حتی برای امضای تفاهم نامه‌های همکاری و اداری با نهاد‌های همچون بیمه‌گرها، نتوانسته اند قوانینی را وضع کنند که حق و حقوق مردم تضییع نشود.<br/><br/>حال پس از گذشت یک سال اداره برق پذیرفته است که باید جوابگوی خسارات مشترکین باشد، مشترکینی که هیچ گونه بد قولی در قبال این اداره انجام نداده اند و هر دوره، هم هزینه بیمه و هم هزینه خدمات برق را پرداخت کرده اند؛ اما اداره برق گویا نتوانسته است بر سر قول و عهد خود بماند و تعهدات خود که بزرگترین آن اعتماد سازی و جلب رضایت مشترکین است را محقق کند.<br/><br/>فرد دیگری که ماجرای پرداختی خسارت سوختن وسایل منزلش به یک سال رسیده است  می‌گوید: مبلغ دو میلیون ۴۴۰ هزار تومان هزینه تعمیر وسایل منزلم شده است که سال گذشته بخشی از هزینه تعمیر را با قرض گرفتن از فامیل و بخشی دیگر را از دوستان توانسته ام به دست بیاورم و وسایل منزل را تعمیر کنم و فاکتور‌های هزینه کرد را تحویل کارشناس اداره برق داده ام؛ چند روز پیش برای پیگیری دریافت خسارت به شرکت برق استان مراجعه کرده ام و پس از گذشت یک سال از تشکیل پرونده، کارشناس مربوطه در فرم مبلغ ده میلیون ریال را برای جبران و پرداخت نوشته است که این میزان برابر با ۴۱ درصد اصل خسارت است.<br/><br/>به گفته وی حال که از سوی این نهاد خدمت گذار هر میزانی را که دوست دارند کارشناسی و ابلاغ به پرداخت می‌کنند ما هم به عنوان مشترکین باید این حق را داشته باشیم که مبالغ ارائه شده از سوی اداره برق شهرستان به عنوان پرداخت هزینه را به اندازه دلخواه خودمان واریز کنیم.<br/><br/>شهروندی دیگری نیز که در محله آیت الله غفاری شمالی به دلیل نوسان برق دچار خسارت شد است نیز در این باره گفت: در سال جاری به دلیل نوسان برق، یخچال و کولر منزلمان دچار آسیب شد که برای تشکیل پرونده به اداره برق مراجعه کرده ام، اما روند پرونده‌سازی بلاتکلیف مانده است و کارشناس مربوطه دلیل آن را نداشتن قرارداد با نهاد بیمه گر در سال جاری عنوان کرده اند.<br/><br/><b>نماینده بیمه  و اداره برق استان پاسخی ارائه نداد</b> خبرنگارمان به منظور یک طرفه نبودن این گزارش و شفاف‌سازی بیشتر با مسؤول بیمه دی در استان هرمزگان وقت مصاحبه هماهنگ کرد و با حضور در محل بیمه دی نمایندگی هرمزگان خواستار شفاف‌سازی در این زمینه شد که به گفته مسؤول دفتر بیمه دی در استان هرمزگان با توجه به کشوری بودن این مساله، نمی‌توانیم پاسخی را به شما بدهیم و باید با دفتر بیمه دی مرکزی ارتباط بگیرید.<br/><br/>گفتنی است پس از دو هفته پیگیری پاسخگویی از سوی روابط عمومی شرکت توزیع برق استان هرمزگان بوده است که در این زمینه از سوی دستگاه متولی شفاف سازی در زمینه نحوه رسیدگی به پرونده‌های خسارت دیدگان حوادث برق در استان هرمزگان و دلیل روند پرداخت به یک سال و همچنین نحوه میزان پرداخت به مشترکین را آگاهی‌بخشی کند که متاسفانه برای پاسخگویی و شفاف‌سازی نتیجه‌ای حاصل نشد و همچنان منتظر پاسخگویی مسؤولان در این زمینه هستیم. منبع: <a href="http://barghnews.com/">فارس</a> لینک کوتاه <a href="https://barghnews.com/000APF"/> کپی لینک</p>
    </article>
  </body>
</html>