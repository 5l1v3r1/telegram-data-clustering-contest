<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840267-u-kiyevi-khlopets-pidozryuyetsya-u-zgvaltuvanni-11-richnoyi-shkolyarki"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T12:26:00+00:00"/>
    <meta property="og:title" content="У Києві хлопець підозрюється у зґвалтуванні 11-річної школярки"/>
    <meta property="og:description" content="КИЇВ. 9 грудня. УНН. У столиці 19-річний хлопець підозрюється у зґвалтуванні 11-річної школярки та вимаганні від неї грошей. Про це УНН повідомили у …"/>
  </head>
  <body>
    <article>
      <h1>У Києві хлопець підозрюється у зґвалтуванні 11-річної школярки</h1>
      <address><time datetime="2019-12-09T12:26:00+00:00">09 Dec 2019, 12:26</time> by <a rel="author">Роман Рудський</a></address>
      <p><b>КИЇВ. 9 грудня. УНН. </b>У столиці 19-річний хлопець підозрюється у зґвалтуванні 11-річної школярки та вимаганні від неї грошей. Про це <b>УНН</b> повідомили у пресслужбі прокуратури міста Києва.</p>
      <p>"Київською місцевою прокуратурою № 7 повідомлено про підозру 19-річному місцевому жителю за фактом зґвалтування неповнолітньої дівчини та вимагання в неї грошових коштів", - йдеться в повідомленні.</p>
      <p>Встановлено, що підозрюваний після знайомства з 11-річною школяркою почав надсилати їй повідомлення сексуального характеру, поступово розбещуючи останню. Крім того, зловмисник вимагав, щоб дівчинка надсилала йому власні фотографії в оголеному вигляді та спонукав її вживати з ним наркотичні та психотропні речовини.</p>
      <p>В подальшому, застосовуючи психологічне насильство, підозрюваний, скориставшись тим, що малолітня школярка не розуміє значення вчинюваних щодо неї дій та не може чинити опору, примусив останню роздягнутися та зґвалтував її.</p>
      <p>Після цього зловмисник почав вимагати у дівчинки грошові кошти, погрожуючи у разі відмови викласти в Інтернеті фотографії школярки в оголеному вигляді.</p>
      <p>За результатами досудового розслідування, яке здійснювалося спільно з Подільським УП ГУ Національної поліції України, зловмисника вдалося встановити та затримати.</p>
      <p>Наразі молодику повідомлено про підозру за ч. 4 ст. 152 (зґвалтування малолітньої), ч. 1,2 ст. 189 (вимагання, вчинене повторно) КК України. Місцева прокуратура готує клопотання про обрання йому запобіжного заходу.</p>
      <p>Встановлюється причетність підозрюваного до вчинення інших злочинних дій.</p>
      <p>Нагадаємо, на Чернігівщині нетверезий чоловік <a href="https://www.unn.com.ua/uk/news/1839159-gvaltivnika-malolitnoyi-divchinki-zasudili-do-12-rokiv-uvyaznennya">зґвалтував малолітню дівчинку</a>, його рішенням суду відправили за ґрати на 12 років.</p>
    </article>
  </body>
</html>