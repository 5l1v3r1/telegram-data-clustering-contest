<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10082439-20-dnv-sidli-u-susdki-v-pdval-poki-gradi-nam-v-gorod-ne-priletli-zhittya-bogdanvki-pslya-rozvedennya-vysk.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-12-09T12:42:00+00:00"/>
    <meta property="og:title" content="«20 днів сиділи у сусідки в підвалі, поки «гради» нам в город не прилетіли»: життя Богданівки після розведення військ"/>
    <meta property="og:description" content="«Кременчуцький Телеграф» побував на околиці третьої точки розведення військ на сході України. Місцеві мешканці сусіднього села розповіли про життя на передовій, українську мову та земельні паї, які"/>
  </head>
  <body>
    <article>
      <h1>«20 днів сиділи у сусідки в підвалі, поки «гради» нам в город не прилетіли»: життя Богданівки після розведення військ</h1>
      <address><time datetime="2019-12-09T12:42:00+00:00">09 Dec 2019, 12:42</time> by <a rel="author">Альона Душенко</a></address>
      <figure>
        <img src="https://www.telegraf.in.ua/uploads/posts/2019-12/1575835408_bogdanvka-novognatvka-1.jpg"/>
      </figure>
      <p>
        <b>«Кременчуцький Телеграф» побував на околиці третьої точки розведення військ на сході України. Місцеві мешканці сусіднього села розповіли про життя на передовій, українську мову та земельні паї, які залишилися у Богданівці</b>
      </p>
      <p>У небо злітає біла сигнальна ракета. Вона як білий прапор здіймається у небо… саме вона сигналізує про початок розведення військ. Білий прапор у міжнародних відносинах визнається як прохання або вимога про припинення військових дій, знак перемир'я або пропозиції переговорів. Також це і символ капітуляції, тобто беззастережної здачі на милість протиборчої сторони. Чим стане білий стяг над Донбасом покаже лише час.</p>
      <figure>
        <img src="https://www.telegraf.in.ua/uploads/posts/2019-12/1575835191_bogdanvka-novognatvka-6.jpg"/>
      </figure>
      <p>Розведення військ у третій контрольній точці на лінії розмежування почалося лише з третьої спроби. Розведення військ в районі населених пунктів Богданівка–Петрівське Донецької області, заплановане на 4 листопада, було перенесено у зв’язку з обстрілами позицій Об'єднаних сил, які зафіксовані 30 жовтня. 8 листопада українська сторона заявила про готовність розпочати практичний процес розведення сил та засобів на згаданій ділянці №3. Водночас російсько-окупаційні війська повідомили, що почнуть розведення зі свого боку лише 9 листопада. Наступного дня українці запустили сигнальну ракету. Через туман і погану видимість дзеркальних дій з іншого боку не побачили, але представники ОБСЄ засвідчили: ракету окупанти теж запустили.</p>
      <figure>
        <img src="https://www.telegraf.in.ua/uploads/posts/2019-12/1575834925_boyec.jpg"/>
      </figure>
      <p>
        <i>На фото командир Євген Коростельов. 10 листопада полковник під об’єктивами фронтових кореспондентів оглядав ввірену йому ділянку фронту в районі Богданівки і Петрівського після відведення військ. Через два дні під час перевірки сусідніх позицій та вивчення обстановки комбриг дістав поранення, яке стало фатальним</i>
      </p>
      <p>За тиждень після розведення військ «Кременчуцький Телеграф» поспілкувався з мешканцями найближчого села – Новогнатівки, у яких залишилися земельні паї у замінованій Богданівці.</p>
      <figure>
        <iframe src="https://www.youtube.com/embed/F95s2qDtRCo" width="640" height="360" data-service="Youtube" scrolling="no"/>
      </figure>
      <h3>Після розведення чули як вибухнула машина</h3>
      <p>Сама Богданівка невеличке село на Донеччині, там залишилося від сили 7 місцевих мешканців. Богданівка як була під нашим контролем, так і залишилася, до лінії фронту ще залишається відстань.</p>
      <figure>
        <img src="https://www.telegraf.in.ua/uploads/posts/2019-12/1575835469_bogdanvka-novognatvka-15.jpg"/>
      </figure>
      <p>За 5 кілометрів знаходиться Новогнатівка, мешканці цього села мають земельні паї в Богданівці.</p>
      <figure>
        <img src="https://www.telegraf.in.ua/uploads/posts/2019-12/1575835172_bogdanvka-novognatvka-10.jpg"/>
      </figure>
      <p>Місцеві мешканці Новогнатівки зізнаються, що про розведення знають лише те, що показують по телебаченню.</p>
      <blockquote>- Чутно було як рухалася техніка. Ми сподіваємося, що війна припиниться. – зазначила жінка. – Раніше добре чули постріли. Там де я живу двічі снаряд потрапляв в город й поруч побило дах. Завдяки данському фонду мені відремонтували дах. Це ще було у 2014 та 2016 роках… Зараз не стріляють, тихо.</blockquote>
      <figure>
        <img src="https://www.telegraf.in.ua/uploads/posts/2019-12/1575835208_bogdanvka-novognatvka-12.jpg"/>
      </figure>
      <p>Валентина додала, що під час розведення чула вибух коли вибухнув автомобіль.</p>
      <p>- Я була у дворі й бахнуло щось. Якраз біля сараю. Я думала надомною, гуркіт незрозумілий був. Вийшла на вулицю подивитися. А там саме поворот на Богданівку. Бачила як військові та під'їхали два ОБСЄ. Кажуть там машина бахнула, але я туди не пішла, – розповіла Валентина.</p>
      <figure>
        <img src="https://www.telegraf.in.ua/uploads/posts/2019-12/1575835508_bogdanvka-novognatvka-9.jpg"/>
      </figure>
      <h3>Без замінованих городів та українську школу</h3>
      <p>Більшість мешканців Новогнатівки мають земельні паї у Богданівці, але останні кілька років не користувалися, адже територія замінована.</p>
      <figure>
        <img src="https://www.telegraf.in.ua/uploads/posts/2019-12/1575835046_bogdanvka-novognatvka-4.jpg"/>
      </figure>
      <p>- Там зранку їздять розміновують. То інколи вибухи бувають, – розповіла мешканка Новогнатівки Клавдія.</p>
      <p><b><i>– А багато у вас мін?</i></b><br/>– Та звідки мені знати? Може й багато наставлено, починаючи з 2014 року. Там поля в сусідки, то там все заміновано, ніхто нічого з врожаю не отримує. Сказали як розмінують – дадуть - додала Клавдія.</p>
      <figure>
        <img src="https://www.telegraf.in.ua/uploads/posts/2019-12/1575835220_bogdanvka-novognatvka-7.jpg"/>
      </figure>
      <figure>
        <img src="https://www.telegraf.in.ua/uploads/posts/2019-12/1575835198_bogdanvka-novognatvka-8.jpg"/>
      </figure>
      <p>
        <i>Той же знак, але з іншого боку. На ньому видно отвори після пострілів</i>
      </p>
      <p><b><i>- Вибухи часто чуєте?</i></b><br/>- Вибухи майже не чую – люблю посидіти в інтернеті. Тому майже не прислухаюся вдень. Зранку іноді буває, коли йде розмінування. У самій Богданівці людей майже не залишилося, може людей 2-3. Вони іноді люди в магазин ходять.</p>
      <figure>
        <img src="https://www.telegraf.in.ua/uploads/posts/2019-12/1575835511_bogdanvka-novognatvka-13.jpg"/>
      </figure>
      <p>
        <i>Автомобілі з розмінування</i>
      </p>
      <p><b><i>- А що вони розповідають?</i></b><br/>- Ми в них нічого не питаємо, а вони нам нічого не розповідають. Там все-таки військові.</p>
      <figure>
        <img src="https://www.telegraf.in.ua/uploads/posts/2019-12/1575835408_bogdanvka-novognatvka-1.jpg"/>
      </figure>
      <p>
        <i>Саме селище Богданівка де від сили залишилося 7 місцевих мешканців</i>
      </p>
      <p><b><i>- Спокійніше стало?</i></b><br/>- Звичайно. У 2014 році 20 днів сиділи у сусідки в підвалі поки гради нам в город не прилетіли, а потім все спокійно.</p>
      <p><b><i>- Як думаєте мир скоро буде?</i></b><br/>- Ще рік й буде нормально.</p>
      <p><b><i>- Ви так добре спілкуєтеся українською?</i></b><br/>- Нормально я спілкуюся. В українській школі навчалася.</p>
      <p><b><i>- Ви, мабуть, приїхали з іншого регіону?</i></b><br/>- Як це? Я тут народилася.</p>
      <p><b><i>- Чи багато спілкуються українською?</i></b><br/>- Майже всі… Це дітвора (в основному спілкується російською – ред.). Тут у нас у Новогнатівці російськомовна школа. А зараз школу закрили й перевели дітей до школи у Миколаївці, а там вона україномовна. Й зараз мене дітвора навчає: «Бабуся, ти не так сказала».</p>
      <figure>
        <img src="https://www.telegraf.in.ua/uploads/posts/2019-12/1575835555_bogdanvka-novognatvka-14.jpg"/>
      </figure>
      <h3>Петрівське – велике село було, а зараз руїни</h3>
      <p>Місцевий мешканець додав, що у нього в Богданівці залишилися друзі.</p>
      <blockquote>– Більше блокпостів й контролю. А толку? Нервувань більше… якщо ти кожного дня показуєш свій паспорт, це приємно? Паспорт, як ганчірка. Стоять на дорозі й зупиняють всіх підряд – перевіряють документи. Але це не приємна процедура. Якщо я місцевий, хай перевіряє хтось з сільської ради. А для чого ця «нервотрьопка»? Від цього нікому не легше. - сказав чоловік. - У мене там друзі є. Як живуть? Як можна жити, якщо не можеш нікуди вийти? Вони ж перебувають там, серед військових. Всього лиш не стріляють більше. Сусіднє село Петрівське за 4 км від Богданівки. Велике село було, а зараз руїни.</blockquote>
      <figure>
        <img src="https://www.telegraf.in.ua/uploads/posts/2019-12/1575835107_bogdanvka-novognatvka-3.jpg"/>
      </figure>
      <p>Мешканка Новогнатівки вважає, що розведення військ нічого не змінить, поки це фінансово вигідно верхівці керівництва обох країн.</p>
      <p>- Тут нічого хорошого не було, немає і не буде. Я нічому не вірю. Кожного разу нам обіцяють, але нічого не змінюється. – розповіла жінка. - Там залишилися місцеві. Але тим, хто там перебуває, так зручно. Якщо вони лишаються з військовими, то відповідно мають якісь пільги. Щодо відведення військ я не знаю, але по цих постах видно, ніби щось «відбувається». Більше нічого тут не бачу.</p>
      <figure>
        <img src="https://www.telegraf.in.ua/uploads/posts/2019-12/1575835042_bogdanvka-novognatvka-2.jpg"/>
      </figure>
      <p>Зазначимо, що наприкінці листопада з боку окупантів тут велися провокації. 26 листопада, російські найманці здійснили обстріл зі своїх позицій в районі Петрівського з АГС по наших позиціях поблизу Старогнатівки. Вони провокували вогонь у відповідь на лінії розведення, але Об'єднані сили вогонь у відповідь не відкривали.</p>
      <figure>
        <img src="https://www.telegraf.in.ua/uploads/posts/2019-12/1575835525_bogdanvka-novognatvka-11.jpg"/>
      </figure>
      <p>Богданівка стала останнім напрямком, де відбувся процес розведення у цьому році. За тиждень до цього війська дзеркально розвели у Золотому-4, а влітку у Станиці Луганській.</p>
      <figure>
        <img src="https://www.telegraf.in.ua/uploads/posts/2019-12/1575835508_bogdanvka-novognatvka-5.jpg"/>
      </figure>
      <p>Автор: <a href="https://www.telegraf.in.ua/user/%C0%EB%FC%EE%ED%E0+%C4%F3%F8%E5%ED%EA%EE/">Альона Душенко</a></p>
      <related>
        <h4>ПО ТЕМЕ:</h4>
        <a href="https://www.telegraf.in.ua/topnews/10081920-chim-zhivut-meshkanc-zolotogo-4-de-rozveli-vyska-telegraf-pobuvav-na-msc-de-zvuchala-legendarne-vd-zelenskogo-mne-42-goda-ya-zh-ne-loh.html"/>
      </related>
    </article>
  </body>
</html>