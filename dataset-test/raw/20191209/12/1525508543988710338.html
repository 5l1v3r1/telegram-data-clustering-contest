<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793360/%D8%A7%D8%A8%D9%84%D8%A7%D8%BA-%D8%A2%DB%8C%DB%8C%D9%86-%D9%86%D8%A7%D9%85%D9%87-%D8%AA%D8%B4%DA%A9%DB%8C%D9%84-%D8%B3%D8%AA%D8%A7%D8%AF-%D9%87%D9%85%D8%A7%D9%87%D9%86%DA%AF%DB%8C-%D9%85%D9%86%D8%A7%D8%B3%D8%A8-%D8%B3%D8%A7%D8%B2%DB%8C-%DA%A9%D8%B4%D9%88%D8%B1-%D8%A8%D8%B1%D8%A7%DB%8C-%D9%85%D8%B9%D9%84%D9%88%D9%84%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:52:14+00:00"/>
    <meta property="og:title" content="ابلاغ آیین‌نامه تشکیل ستاد هماهنگی مناسب‌سازی کشور برای معلولان"/>
    <meta property="og:description" content="معاون اول رئیس جمهور آیین‌نامه اجرایی تشکیل ستاد هماهنگی و پیگیری مناسب‌سازی کشور برای معلولان را مشتمل بر ۱۶ ماده ابلاغ کرد."/>
  </head>
  <body>
    <article>
      <h1>ابلاغ آیین‌نامه تشکیل ستاد هماهنگی مناسب‌سازی کشور برای معلولان</h1>
      <address><time datetime="2019-12-09T12:52:14+00:00">09 Dec 2019, 12:52</time> by <a rel="author" href="https://www.mehrnews.com/archive?jr=41" target="_blank">مهناز قربانی مقانکی</a></address>
      <p>به گزارش <a href="https://www.mehrnews.com/">خبرگزاری مهر</a>، اسحاق جهانگیری‌ معاون اول رئیس جمهور آیین‌نامه اجرایی تشکیل ستاد هماهنگی و پیگیری مناسب سازی کشور برای معلولان را مشتمل بر ۱۶ ماده ابلاغ کرد.</p>
      <p>براساس این آیین نامه که در جلسه ۱۰ آذر هیئت وزیران به تصویب رسید، ستاد هماهنگی و پیگیری مناسب‌سازی کشور که به منظور نظارت و هماهنگی درخصوص مناسب سازی و دسترس پذیری کشور برای معلولان تشکیل می شود مکلف است بر امر مناسب‌سازی ساختمان‌ها و اماکن دولتی و عمومی دستگاه‌های مربوط، نظارت و گزارش های اقدامات آنها را بررسی کند.</p>
      <p>مطابق این آیین‌نامه، کلیه دستگاه‌های مشمول موظف‌اند حداکثر ظرف سه سال ساختمان‌ها و اماکن مربوط را برای دسترس‌پذیری معلولان به خدمات، مناسب‌سازی کنند.</p>
      <p>هم‌چنین، سازمان ملی استاندارد ایران مکلف است ظرف سه ماه با پیشنهاد وزارت ارتباطات و فناوری اطلاعات نسبت به تدوین استانداردهای طراحی درگاه‌ها و وبگاه‌های الکترونیکی (سامانه های ارائه خدمات الکترونیکی) کلیه دستگاه‌های مشمول جهت مناسب سازی و دسترس پذیری افراد دارای معلولیت اقدام کند.</p>
      <p>افزون بر این، وزارت صمت باید تمهیدات لازم را برای تأمین خودروهای مورد نیاز معلولان و خدمات پس از فروش آن از طریق شرکت های خودروساز داخلی یا شرکت های کاربری‌ساز (مناسب‌سازی خودرو) و یا واردات، انجام دهد.</p>
      <p>تولید برنامه های آموزشی و آگاه سازی مرتبط با مناسب سازی و پخش رایگان حداقل یک ساعت در هفته، از جمله وظایف سازمان صدا و سیما با همکاری وزارت فرهنگ و ارشاد اسلامی، بنیاد شهید و امور ایثارگران و سازمان بهزیستی کشور است.</p>
      <p>مناسب‌سازی و دسترس پذیری محیط، معابر، اماکن و وسایل حمل ونقل عمومی و مبلمان شهری برای معلولان از سوی شهرداری‌ها و دهیاری های سراسرکشور، از دیگر اصول این آیین‌نامه است.</p>
      <p>هم‌چنین، وزارت‌خانه های راه و شهرسازی و میراث فرهنگی، صنایع دستی و گردشگری موظفند صدور مجوز احداث و بهره‌برداری مجتمع های رفاهی بین جاده ای، پایانه های مسافر بری دریایی، هوایی، زمینی و ریلی را به مناسب سازی، مشروط کنند.</p>
      <p>سازمان برنامه و بودجه کشور نیز مکلف است در فرآیند اخذ و ارتقاء پایه شرکت‌های پیمانکار، گذراندن دوره آموزشی یا بازآموزی ضوابط و مقررات مناسب سازی را لحاظ کنند.</p>
    </article>
  </body>
</html>