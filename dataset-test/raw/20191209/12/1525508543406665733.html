<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793346/%D8%B1%D9%88%D8%A7%DB%8C%D8%AA-%DB%8C%DA%A9-%D8%A7%D9%81%D8%AA%D8%AE%D8%A7%D8%B1-%D8%A7%D8%B2-%D9%86%D8%A7%DB%8C%D8%A8-%D9%82%D9%87%D8%B1%D9%85%D8%A7%D9%86-%D9%BE%D8%A7%D8%B1%D8%A7%D9%84%D9%85%D9%BE%DB%8C%DA%A9-%D8%AF%D8%B1-%D8%A8%D9%87-%D8%A7%D8%B6%D8%A7%D9%81%D9%87-%D9%85%D8%B3%D8%AA%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:41:32+00:00"/>
    <meta property="og:title" content="روایت یک افتخار از نایب قهرمان پارالمپیک در «به اضافه مستند»"/>
    <meta property="og:description" content="مستند «پرچمدار» در جدیدترین قسمت از برنامه «به اضافه مستند» رونمایی و بررسی خواهد شد."/>
  </head>
  <body>
    <article>
      <h1>روایت یک افتخار از نایب قهرمان پارالمپیک در «به اضافه مستند»</h1>
      <address><time datetime="2019-12-09T12:41:32+00:00">09 Dec 2019, 12:41</time> by <a rel="author" href="https://www.mehrnews.com/archive?jr=33" target="_blank">عطیه موذن</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی شبکه مستند، جدیدترین قسمت از فصل سوم برنامه تلویزیونی «به اضافه مستند»، با پخش و بررسی مستند «پرچمدار» به کارگردانی حسین همایونفر از شبکه مستند پخش خواهد شد. در این قسمت و پس از پخش مستند، میز کارشناسی برنامه برگزار خواهد شد و موضوع اصلی این مستند مورد بحث و بررسی قرار خواهد گرفت. علاوه بر این، محمدتقی فهیم و سعید قطبی‌زاده به نقد و بررسی فرمی این مستند خواهند پرداخت.</p>
      <p>مستند «پرچمدار» به ماجرای سفر تیم فوتسال نابینایان و کم‌بینایان ایران به رقابت‌های پارالمپیک ریو و اتفاقاتی که قبل و در حین این رقابت‌ها برای اعضای تیم افتاد، می‌پردازد. تیمی که در پارالمپیک ریو، نایب قهرمان شد و فقط بازی فینال را با اختلاف یک گل به برزیل باخت. این مستند روایتی از افتخارآفرینی تیمی است که کمتر نام آن را شنیده‌ایم.</p>
      <p>نابینایان و کم‌بینایان در کشور ما با برخی مشکلات مثل عدم بهسازی معابر شهری و یا نبود ورزشگاه های مناسب مواجه هستند. با این حال و با وجود همه این مشکلات بسیاری از نابینایان و کم‌بینایان کشورمان به فعالیت‌های اجتماعی و ورزشی می‌پردازند و حتی در برخی حوزه‌ها از افراد عادی هم جلوتر هستند.</p>
      <p>مستند «پرچمدار» در قالب برنامه «به اضافه مستند»، روز سه‌شنبه ۱۹ آذر ساعت ۲۰:۳۰ از شبکه مستند پخش خواهد شد و بازپخش آن روزهای چهارشنبه ۲۰ آذر ساعت ۹ و جمعه ۲۲ آذر ساعت ۱۳:۳۰ است.</p>
      <p>این برنامه با اجرای سیدمحمدعلی صدری‌نیا و کارگردانی محمدرضا رضاییان با دکوری جدید و آیتم‌هایی متنوع سه‌شنبه‌های هرهفته ساعت ۲۰:۳۰ به روی آنتن شبکه مستند می‌رود.</p>
    </article>
  </body>
</html>