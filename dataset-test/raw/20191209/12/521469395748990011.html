<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468962/%D8%AA%D9%88%D9%82%DB%8C%D9%81-%DB%8C%DA%A9-%D8%AA%D8%A7%D9%86%DA%A9%D8%B1-%D8%AD%D8%A7%D9%85%D9%84-%D9%BE%D8%B3%D9%85%D8%A7%D9%86%D8%AF-%D8%BA%DB%8C%D8%B1%D9%85%D8%AC%D8%A7%D8%B2-%D8%AF%D8%B1-%D9%82%D9%85"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T12:40:39+00:00"/>
    <meta property="og:title" content="توقیف یک تانکر حامل پسماند غیرمجاز در قم"/>
    <meta property="og:description" content="در جریان بازدید مدیرکل حفاظت محیط زیست استان قم از شهرک صنعتی سلفچگان، یک تانکر حامل پسماند نفتی غیرمجاز، هنگام تخلیه در انبار ذخیره یکی از واحدهای صنعتی مشاهده و توقیف شد."/>
  </head>
  <body>
    <article>
      <h1>توقیف یک تانکر حامل پسماند غیرمجاز در قم</h1>
      <h2>در جریان بازدید مدیرکل حفاظت محیط زیست استان قم از شهرک صنعتی سلفچگان، یک تانکر حامل پسماند نفتی غیرمجاز، هنگام تخلیه در انبار ذخیره یکی از واحدهای صنعتی مشاهده و توقیف شد.</h2>
      <address>
        <time datetime="2019-12-09T12:40:39+00:00">09 Dec 2019, 12:40</time>
      </address>
      <p>به گزارش همشهری آنلاین به نقل از ایسنا، سید رضا موسوی مشکینی مدیرکل حفاظت محیط زیست <a href="https://www.hamshahrionline.ir/photo/43205/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D9%82%D9%85">استان قم</a> که به همراه جمعی از کارشناسان این اداره کل برای بازدید از تعدادی واحد صنعتی آلاینده در شهرک صنعتی سلفچگان در این منطقه حضور داشتند، یک تانکر حامل پسماند غیرمجاز را شناسایی کردند.</p>
      <p>بر اساس گزارش روابط عمومی اداره کل حفاظت محیط زیست استان قم، این تانکر ۲۵ هزار لیتری که پسماندهای نفتی را از مبداء نامعلوم به شهرک صنعتی سلفچگان حمل کرده بود، هنگام تخلیه بار خود در یکی از واحدهای صنعتی متخلف، شناسایی و با حضور مأموران انتظامی و نماینده بخشداری توقیف شد.</p>
      <p>گفتنی است با گسترش آلودگی‌های زیست محیطی در بخش سلفچگان، اداره کل حفاظت محیط زیست استان قم با همکاری نهادها و دستگاه‌های ذیربط، ضمن افزایش نظارت و پایش در این منطقه، اقدامات گسترده‌ای را برای مقابله با آلودگی‌ها و رسیدگی به شکایت‌های مردمی به انجام رسانده است.</p>
    </article>
  </body>
</html>