<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916448"/>
    <meta property="og:site_name" content="Dnevnik"/>
    <meta property="article:published_time" content="2019-12-09T12:38:00+00:00"/>
    <meta property="og:title" content="Pijan s šestletnikom v avtomobilu bežal pred policisti in pristal na njivi"/>
    <meta property="og:description" content="Lendavski policisti so v soboto okrog polnoči med nadzorom prometa ustavljali voznika, ki se na znake policistov ni ustavil, ampak je nadaljeval vožnjo. Med begom je zapeljal na njivo, pri tem pa je bil z njim v avtu tudi šestletni otrok. Alkotest je vozniku pokazal 1,15 miligrama alkohola v litru izdihanega zraka."/>
  </head>
  <body>
    <article>
      <h1>Pijan s šestletnikom v avtomobilu bežal pred policisti in pristal na njivi</h1>
      <address><time datetime="2019-12-09T12:38:00+00:00">09 Dec 2019, 12:38</time> by <a rel="author">STA</a></address>
      <p>
        <b>Lendavski policisti so v soboto okrog polnoči med nadzorom prometa ustavljali voznika, ki se na znake policistov ni ustavil, ampak je nadaljeval vožnjo. Med begom je zapeljal na njivo, pri tem pa je bil z njim v avtu tudi šestletni otrok. Alkotest je vozniku pokazal 1,15 miligrama alkohola v litru izdihanega zraka.</b>
      </p>
      <p>Kot so sporočili s Policijske uprave Murska Sobota, so policisti v soboto zunaj naselja Melinci zaustavljali 40-letnega voznika osebnega avtomobila, ki pa na znake policistov ni ustavil in je z nezmanjšano hitrostjo nadaljeval vožnjo. Policista sta se zapeljala za njim in ga ustavljala z zvočnimi in svetlobnimi znaki. Zaradi neprilagojene hitrosti je voznik s ceste zapeljal na njivo.</p>
      <p>40-letnika so pridržali in ga bodo kazensko ovadili zaradi suma storitve kaznivega dejanja nevarne vožnje v cestnem prometu. Obvestili bodo tudi center za socialno delo.</p>
      <p>Prav tako v soboto malo po polnoči je voznik osebnega avtomobila v naselju Filovci v križišču zaradi neprilagojene hitrosti trčil v kovinsko ograjo, obdano z živo mejo.</p>
      <p>Po trčenju je vožnjo nadaljeval in čez nekaj časa zapeljal na njivo. Opravil je preizkus alkoholiziranosti, ki je pokazal 1,12 miligrama alkohola v litru izdihanega zraka. Zoper voznika bodo podali obdolžilni predlog.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916210/kronika/od-petka-do-petka-mrtvo-pijan-za-volan-prebunkala-prepocasno-starko-urok-ostal-prevarantka-izginila"/>
        <a href="https://www.dnevnik.si/1042915172/kronika/pijan-in-brez-vozniske-vozil-z-ukradenim-vozilom-in-kradel-gorivo"/>
      </related>
    </article>
  </body>
</html>