<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000117658"/>
    <meta property="og:site_name" content="MGR Online"/>
    <meta property="article:published_time" content="2019-12-09T12:23:00+00:00"/>
    <meta property="og:title" content="คิดถึงเสมอ &quot;บีม&quot; เผยความรักความอบอุ่นกว่า 10 ปี แฟนคลับดูแลพ่อแม่ &quot;บิ๊ก ดีทูบี&quot;"/>
    <meta property="og:description" content="“บีม กวี” คิดถึง บิ๊ก ดีทูบี ตลอด 12 ปี ดีใจคุณพ่อคุณแม่บิ๊กยังแข็งแรง มาร่วมงานครบรอบการจากไป 12 ปี บอกตนก็ถามไถ่กันตลอด ถ้ามีอะไรต้องการให้ช่วยเหลือยินดีเสมอ ซึ้งแฟนคลับให้การสนับสนุน ดูแลครอบครัวบิ๊กมาตลอดกว่าสิบปี"/>
  </head>
  <body>
    <article>
      <h1>คิดถึงเสมอ "บีม" เผยความรักความอบอุ่นกว่า 10 ปี แฟนคลับดูแลพ่อแม่ "บิ๊ก ดีทูบี"</h1>
      <address><time datetime="2019-12-09T12:23:00+00:00">09 Dec 2019, 12:23</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012166601.JPEG"/>
      </figure>
      <p><b>“บีม กวี” คิดถึง "บิ๊ก ดีทูบี" ตลอด 12 ปี ดีใจคุณพ่อคุณแม่บิ๊กยังแข็งแรง มาร่วมงานครบรอบการจากไป 12 ปี บอกตนก็ถามไถ่กันตลอด ถ้ามีอะไรต้องการให้ช่วยเหลือยินดีเสมอ ซึ้งแฟนคลับให้การสนับสนุน ดูแลครอบครัวบิ๊กมาตลอดกว่าสิบปี <br/></b><br/>เพิ่งสร้างความประทับใจให้กับแฟนๆ กับ <b>ดีทูบี อินฟินิตี้ คอนเสิร์ต 2019 </b>ที่ผ่านไปเมื่อไม่นานมานี้ ล่าสุดแฟนคลับดีทูบีก็รวมตัวกันจัดงานรำลึกครบรอบการจากไป 12 ปี ของนักร้องหนุ่ม<b> “บิ๊ก ดีทูบี” หรือ “ปาณรวัฐ กิตติกรเจริญ”</b> ณ วัดหนามแดง จ.สมุทรปราการ ซึ่งพี่ใหญ่ของวงอย่าง <b>“บีม กวี ตันจรารักษ์” </b>ก็เผยถึงความรู้สึกในวันนี้ว่า ดีใจที่เห็นแฟนๆ ยังคงรักและให้การสนับสนุนพวกตนมาตลอด และยิ่งดีใจที่เห็นพ่อกับแม่ของน้องชายมาร่วมงานและยังแข็งแรงกันอยู่ <br/><br/><b>“ตอนแรกก็ไม่คิดว่าคุณแม่จะมาได้ครับ ก็ดีใจที่คุณแม่แข็งแรงพอที่จะมาได้ แต่คุณแม่ท่านอยู่ได้สักพักนึงท่านก็ต้องกลับ ถามว่าเป็นห่วงคุณแม่ไหม เป็นห่วงอยู่แล้วครับ ก็มีการถามไถ่ตลอดเวลาว่ามีอะไรให้ช่วยไหม แต่อย่างนึงที่ดีใจก็คือคุณพ่อยังดูแข็งแรงอยู่</b> ผมก็พยายามพูดคุยกับท่านครับ และเราก็มีน้องแฟนคลับที่เราสนิทเป็นบ้านบิ๊ก เราก็ติดต่อกันอยู่ตลอดเวลาว่ามีอะไรให้ช่วยเหลือก็บอกได้ ก็ต้องขอบคุณน้องที่คอยอยู่ดูแลใกล้ชิดด้วย เขาไม่เคยทิ้งเลยตลอดเป็นสิบๆ ปีแล้ว” <br/><br/>“จริงๆ งานนี้ก็เหมือนเป็นงานประจำปีที่เราจะได้มาเจอกับทุกคนที่ยังรักเราอยู่เหมือนเดิม บรรยากาศก็ยังอบอุ่นเหมือนเดิม คนเยอะมากครับ วันนี้เขาก็มีธีมงานวัดกันด้วย ซึ่งแฟนคลับเขาก็ไม่อยากให้บรรยากาศดูเศร้า เราก็รู้สึกดีครับ <b>คือเราผ่านระยะเวลาในการทำใจมาสักระยะหนึ่งแล้ว มันก็นานมากแล้วล่ะ ปีนี้ก็ 12 ปีแล้ว เราก็รู้แหละว่าเขาไม่ได้อยู่กับเรา แต่เราก็อยากจะมารำลึกถึงความรู้สึกดีๆ การมีธีมอะไรมันก็ไม่แปลก ผมก็อยากให้ทุกคนสนุกกันด้วย อยากให้จดจำพวกเราแบบมีความสุขก็น่าจะดีกว่า”</b><br/><br/>บอกขอบคุณแฟนคลับที่ให้พวกตนเข้าไปอยู่ในชีวิตเหมือนเป็นญาติคนหนึ่ง <br/><b>“ถามว่ารู้สึกยังไงที่คนยังไม่ลืม ผมว่าเราเหมือนอยู่ในช่วงชีวิตนึงของพวกเขานะ บางทีเขาอาจจะมองเราเหมือนเป็นพี่น้อง เป็นญาติ ก็รู้สึกดีใจที่เขารับเราทั้งสามคนเข้าเป็นส่วนหนึ่งในชีวิต</b> และเป็นแรงผลักดันในชีวิตเขาด้วย บางคนก็บอกว่าหนูเรียนอันนี้เพราะพี่นะ หรือบางคนก็บอกว่าหนูทำสิ่งนี้เพราะพี่แดนนะ หลายๆ คนเข้ามาพูดประโยคอะไรแบบนี้กับเราก็ทำให้เรารู้สึกดีใจ ก็ขอบคุณมากๆ จริงๆ ครับ”<br/><br/>“แต่ละปีที่ผ่านมาก็รู้สึกอบอุ่นขึ้นนะ วันนี้คนเยอะจริงๆ (หัวเราะ) ก็รู้สึกดีใจ แต่ความรู้สึกคิดถึงเพื่อนของเรามันคงยังไม่เปลี่ยนหรอก อย่างวันนี้ถึงเขาไม่อยู่แล้ว แต่เราก็ยังมีความสุขกับสิ่งที่เขาเคยทำได้ ถามว่า<b>ได้พูดอะไรกับบิ๊ก ก็พูดว่า 12 ปีแล้วมันก็เร็วเนอะ ก็คุยว่าปีนี้เราสนุกกันมากเลยนะ เรามีโมเมนต์ดีๆ ที่น่าจดจำ แล้วก็บอกว่าเรากำลังจะมีคอนเสิร์ตอีกทีนะ (หัวเราะ) อันนี้ก็พูดจริงๆ ไม่ได้จะโปรโมตอะไร ก็น่าจะดี ผมก็พูดอย่างนี้กับเขา”</b><br/><br/><b>“เรื่องผมมีลูก ผมว่าบิ๊กน่าจะรู้ ถ้าเกิดเขารู้นะ ก็เคยบอกเขาแล้ว แต่ยังไม่เคยพาเด็กๆ มางานอะไรอย่างนี้ ก็คิดว่าปีหน้าครับ เพราะช่วงนี้ลูกผมก็ยังเด็กมาก ยังออกไปไหนไม่ได้อยู่แล้ว ส่วน</b>ที่หลายคนเห็นเงาบิ๊กในขวดนมที่แดนลงรูป อันนั้นก็แปลกมากเลย คือมันมีเลขขึ้นมา แต่ทุกคนไปตีความว่าเป็นบิ๊ก ผมก็ดูอยู่ว่ามันเหมือนบิ๊กเหรอ ไม่เห็นเหมือนเลย ก็อาจจะเป็นคนมองต่างๆ กันไปครับ แต่วันนั้นหวยออกนะ (หัวเราะ)”</p>
      <figure>
        <img src="https://mpics.mgronline.com/pics/Images/562000012166602.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000117658"/>
      </related>
    </article>
  </body>
</html>