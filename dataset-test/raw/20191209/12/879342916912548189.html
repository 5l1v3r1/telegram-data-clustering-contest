<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/pogljad/bezpeka/normandska-zustrich-paryzhi-shans-myru-chy-krok-kapitulyacziyi"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T12:01:37+00:00"/>
    <meta property="og:title" content="Нормандська зустріч у Парижі: шанс для миру чи крок до капітуляції?"/>
    <meta property="og:description" content="9 грудня 2019 року ввечері в Єлисейському палаці пройде перша за три роки зустріч лідерів Нормандського формату."/>
  </head>
  <body>
    <article>
      <h1>Нормандська зустріч у Парижі: шанс для миру чи крок до капітуляції?</h1>
      <address><time datetime="2019-12-09T12:01:37+00:00">09 Dec 2019, 12:01</time> by <a rel="author">Євген Дикий</a></address>
      <p>
        <b>Ввечері 9 грудня 2019 року в Єлисейському палаці пройде<a href="https://www.slovoidilo.ua/2019/11/28/novyna/polityka/ssha-pidtrymaly-ukrayinu-pered-normandskym-formatom"> перша за три роки зустріч лідерів Нормандського формату</a> і перша особиста зустріч <a href="https://www.slovoidilo.ua/persony/zelenskyi-volodymyr-oleksandrovych">Володимира Зеленського</a> та Володимира Путіна. У своєму відеозверненні до українців Зеленський запевнив, що узгодження «формули Штайнмаєра» не передбачає ані визнання анексії Криму, ані відмови від Донбасу, ані того, що вибори на Донбасі пройдуть «завтра і під дулами кулеметів». Водночас напередодні нормандської зустрічі під Офісом президента учасники «Руху опору капітуляції» почали ставити намети. Протестувальники наполягають на неприпустимості «здачі національних інтересів» на саміті в Парижі.</b>
      </p>
      <p>«Слово і Діло» поцікавилося, чим для України може закінчитися нормандська зустріч у Парижі.</p>
      <p>Політолог Володимир Воля зауважив, що пікет під Офісом президента може використовувати кремлівська пропаганда. «<i>Серіал «Ні капітуляції» на противагу серіалу «Слуга народу». І ті, й інші маніпулюють своїми виборцями</i>», – зазначив експерт.</p>
      <p>На його думку, під час Нормандського саміту Зеленський не піде на капітуляцію, панічні настрої навколо ситуації створюють навмисне.</p>
      <p>Також Воля звернув увагу на заяву Володимира Зеленського та помічника президента України Андрія Єрмака, які, як зазначив експерт, дають розуміння того, що зрушень у процесі врегулювання конфлікту на Донбасі не буде за підсумками зустрічі.</p>
      <p>На його погляд, нормандська зустріч більшою мірою стала приводом для піару всіх її учасників, як Зеленського та його опонентів, так і лідерів Франції, Німеччини та РФ.</p>
      <p>Експерт Міжнародного інституту демократій Євген Дикий висловив побоювання з приводу того, що Зеленський може підписати якісь капітулянтські угоди, якщо не побачить і не почує зараз суспільство.</p>
      <p>«<i>У такому разі все одно залишається тільки одне: вуличний сценарій, чого дуже б не хотілося. Тільки демонстрація ОПУ того, що вуличний сценарій може бути абсолютно реальним, може зупинити Зеленського від підписання капітулянтської угоди</i>», – висловив думку Євген Дикий.</p>
      <related>
        <a href="https://www.slovoidilo.ua/2019/11/28/infografika/polityka/normandskyj-format-yak-proxodyly-perehovory-2014-2018-rokax"/>
      </related>
      <p>Політолог Володимир Золотарьов не покладає надій на те, що під час нормандської зустрічі будуть реальні просування в питанні реінтеграції Донбасу.</p>
      <p>«<i>Франція та Німеччина за всі роки показали, що вони є союзниками РФ. Санкції суто формальні. Ці країни спокійно вирішили б проблему, просто позбувшись України. Вся ця ситуація з Донбасом не відповідає їх планам щодо співпраці з Росією. Президенту України Володимиру Зеленському потрібно це врахувати</i>», – пояснив Золотарьов.</p>
      <p>Також експерт висловив сумніви з приводу того, що Путін дійсно хоче миру. Він допустив, що публічно Путін може висловити запевнення в мирному врегулюванні конфлікту, але це не означає, що в подальшому не буде ескалації, якщо президенту РФ це знадобиться.</p>
      <p>«Слово і Діло» писало,<a href="https://www.slovoidilo.ua/2019/11/28/infografika/polityka/normandskyj-format-yak-proxodyly-perehovory-2014-2018-rokax"> як проходили Нормандські переговори в 2014-2018 роках.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/28/infografika/polityka/normandskyj-format-yak-proxodyly-perehovory-2014-2018-rokax"/>
        <a href="https://www.slovoidilo.ua/2019/11/25/kolonka/serhei-berezhnoi/polityka/halushky-po-normandsky-zavdannya-ukrayiny-perehovorax-po-donbasu"/>
        <a href="https://www.slovoidilo.ua/2019/11/28/novyna/polityka/ssha-pidtrymaly-ukrayinu-pered-normandskym-formatom"/>
        <a href="https://www.slovoidilo.ua/2019/12/07/novyna/polityka/kyyevi-naperedodni-normandskoho-samitu-projdut-5-akczij"/>
        <a href="https://www.slovoidilo.ua/2019/12/09/novyna/polityka/prystajko-nazvav-chervonu-liniyu-normandskoyi-zustrichi"/>
      </related>
    </article>
  </body>
</html>