<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/608739"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T12:43:00+00:00"/>
    <meta property="og:title" content="นี่รัฐบาลนะ ไม่ใช่เล่นจ้ำจี้ผลไม้! &quot;อนุทิน&quot;ยันไม่มีการคุยเรื่องปรับครม."/>
    <meta property="og:description" content="&quot;อนุทิน&quot;ยันรัฐบาลยังไม่มีการพูดคุยเรื่องการปรับครม. บอกไม่ถือสา &quot;รุ่นฟลายเวท&quot; ข้ามรุ่นกระแทก บอกชนะไปก็เท่านั้นเดี๋ยวถูกหาว่าไปทุบคนไร้ราคา"/>
  </head>
  <body>
    <article>
      <h1>นี่รัฐบาลนะ ไม่ใช่เล่นจ้ำจี้ผลไม้! "อนุทิน"ยันไม่มีการคุยเรื่องปรับครม.</h1>
      <address><time datetime="2019-12-09T12:43:00+00:00">09 Dec 2019, 12:43</time> by <a rel="author">PostToday</a></address>
      <p>"อนุทิน"ยันรัฐบาลยังไม่มีการพูดคุยเรื่องการปรับครม. บอกไม่ถือสา "รุ่นฟลายเวท" ข้ามรุ่นกระแทก บอกชนะไปก็เท่านั้นเดี๋ยวถูกหาว่าไปทุบคนไร้ราคา</p>
      <p>นายอนุทิน ชาญวีรกูล รองนายกรัฐมนตรี และรัฐมนตรีว่าการกระทรวงสาธารณสุข กล่าวถึงกระแสข่าวการปรับคณะรัฐมนตรีว่า คงเป็นการคาดเดาของสื่อมวลชน เพราะยังไม่มีการพูดคุยในรัฐบาล ซึ่งหากจะปรับก็ต้องดูเหตุจำเป็นและดูนโยบาย รวมถึงพูดคุยกับหัวหน้าพรรคร่วม เมื่อทำงานได้ระยะหนึ่ง</p>
      <p>เมื่อถามว่า กระแสข่าวดังกล่าวเป็นสัญญาณเตือนพรรคประชาธิปัตย์กรณียกมือโหวตสวนหรือไม่ นายอนุทินกล่าวว่า เชื่อว่าทุกคนทราบปัญหาอยู่แล้ว ไม่ต้องมีใครเตือนใคร แต่ละคนล้วนมีวุฒิภาวะ เราอย่าไปซ้ำเติม</p>
      <p>เมื่อถามว่า พรรคพลังประชารัฐ อาจเป็นห่วงเรื่องการทำงานกับพรรคร่วม อย่างประชาธิปัตย์และภูมิใจไทย นายอนุทินกล่าวว่า ไม่มีปัญหาอะไรภูมิใจไทยไม่เคยมีปัญหากับใคร มีแต่โดนกระแทก</p>
      <p>"เรื่องการปรับเก้าอี้ คงไม่หมูอย่างนั้น นี่รัฐบาลนะ ไม่ใช่เล่นจ้ำจี้ผลไม้ การทำงานด้วยกันย่อมมีบางอย่างที่อยู่เหนือความควบคุม แต่ภาพรวมก็ยังไปได้ เก็บสะสมแต้มไปเรื่อย ๆ ถึงเวลาค่อยมานั่งสังคายนา นายกฯท่านมีความอดทนสูงอยู่แล้ว พวกเราต้องช่วยกันประคับประคองรัฐบาลไปได้ ไม่ใช่เพื่อความอยู่รอดของรัฐมนตรี แต่ต้องการให้ประเทศไปได้ เพราะประเทศขาดการทำงานไม่ได้"</p>
      <p>เมื่อถามว่าสถานการณ์แบบนี้ควรดึงเสียงมาเพิ่ม เพื่อให้เกิดความมั่นคงหรือไม่ รองนายกฯ กล่าวว่า ส่วนตัวไม่เชื่อเรื่องงูเห่า เพราะไม่มีหลักประกันอะไรแน่นอน จะแก้ปัญหาระยะสั้นด้วยการดึงเสียงฝ่ายค้านเป็นครั้งคราวไม่ได้ เพราะเขายังสังกัดพรรคเดิม ไม่ใช่การย้ายพรรคหรือถูกขับออก จึงไม่มีหลักประกันอะไร</p>
      <p>นายอนุทิน ยังกล่าวถึงการแก้ปัญหารัฐบาลเสียงปริ่มน้ำระยะยาวว่า คือการสร้างความเชื่อมั่น ความเข้มแข็ง เข้าใจซึ่งกันและกัน มีปัญหาอะไรมาว่ากัน อย่าไปทำแบบตาต่อตา ฟันต่อฟัน ต้องนิ่งให้มาก</p>
      <p>“ผมเห็นความอดทนของท่านนายกรัฐมนตรีก็ต้องขอชื่นชม ท่านแสดงภาวะผู้นำได้อย่างสมบูรณ์ อย่างผมโดนกระแทก ตอนแรกก็โกรธนิดหน่อย แต่พอหัวหน้าพรรคประชาธิปัตย์และเลขาธิการพรรคท่านส่งไลน์มา ท่านด่าลูกพรรคให้เสร็จเลย เมื่อคืนท่านประธานชวน หลีกภัย ก็โทรมาคุยว่า อย่าไปถือสา เป็นเรื่องส่วนตัวของเขา ไม่เกี่ยวกับพรรค ขอโทษแทนด้วย คนนี้ใช้ไม่ได้ แค่นี้ผมพอแล้ว จบแล้ว เราต้องรู้ว่าเราอยู่ระดับไหน คนที่มากระแทกเรา เค้าอยู่ระดับไหน อย่าลดตัวลงไปต่อสู้ อย่าไปถือสา รุ่นเฮฟวี่เวท ต่อยชนะฟลายเวต ชนะไปแล้วได้อะไร เดี๋ยวถูกหาว่าไปทุบคนไร้ราคา”นายอนุทินกล่าว</p>
    </article>
  </body>
</html>