<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042915851"/>
    <meta property="og:site_name" content="Dnevnik"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Zaradi premalo pečenega mesa je skoraj umrl – kriva je bila trakulja v možganih"/>
    <meta property="og:description" content="Življenje 46-letnega Kitajca, ki je nedavno jedel premalo pečeno svinjsko meso, ki je bilo na njegovo nesrečo okuženo z jajčeci trakulje, je bilo resno ogroženo. Epileptični napadi, hud glavobol in omotica so simptomi, ki so bili posledica ličink zajedavca v možganih."/>
  </head>
  <body>
    <article>
      <h1>Zaradi premalo pečenega mesa je skoraj umrl – kriva je bila trakulja v možganih</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">mg</a></address>
      <p>
        <b>Življenje 46-letnega Kitajca, ki je nedavno jedel premalo pečeno svinjsko meso, ki je bilo na njegovo nesrečo okuženo z jajčeci trakulje, je bilo resno ogroženo. Epileptični napadi, hud glavobol in omotica so simptomi, ki so bili posledica ličink zajedavca v možganih.</b>
      </p>
      <p>Pred kakšnim mesecem si je 46-letni Zhu, gradbeni delavec iz province Žedžiang na Kitajskem, v trgovini nakupil nekaj svinjine in ovčjega mesa ter si nato doma pripravil pikantno enolončnico. Ko je nekaj dni kasneje večkrat na dan postal omotičen, ob tem pa so ga mučili hudi glavoboli, simptomov ni povezal s hrano. Zdravniške pomoči ni poiskal niti, ko so se ponoči začeli pojavljati napadi, ki so spominjali na epileptične. Ko je enega teh napadov doživel na gradbišču, so sodelavci nemudoma poklicali nujno medicinsko pomoč. Slikanje glave s tehnologijo CT je pokazalo možganske krvavitve. Obremenjen zaradi visokih stroškov, ki so povezani z zdravstvenimi storitvami, se je Zhu odločil, da bo med napadi raje malo potrpel, glavobole in omotico pa ignoriral. Ko simptomi niso pojenjali in so sčasoma postali nevzdržni, njegovo zdravstveno stanje pa kritično, je le poiskal pomoč. MRI slikanje glave je ponudilo diagnozo: nevrocisticerkoza ali jajčeca trakulje v možganih.</p>
      <h3>Kriva je enolončnica</h3>
      <p>Izkazalo se je, da je vsega kriva površno pripravljena enolončnica. Zhu je bil tistega dne verjetno zelo lačen in je hitel s pripravo obroka. »Svinjino sem le na hitro popekel,« je priznal in dodal, da zaradi rdečkaste barve enolončnice ni mogel videti, ali je meso dobro pečeno. Prav meso je bilo okuženo z jajčeci trakulje, nezadostna toplotna obdelava pa je poskrbela, da je zajedavec preživel. Po poročanju CNN je Zhu po odstranitvi ličink že okreval, takšne sreče pa nimajo vsi. Znani so namreč tudi primeri smrtnih žrtev. Letošnjega marca je denimo v Indiji umrl najstnik, pri katerem so se ciste zaradi ličink trakulje pojavile v možganih, testisih in nad očesom.</p>
      <p>Tovrstne okužbe so značilne za nekatere predele Azije, Podsaharske Afrike in Latinske Amerike. Na nekaterih območjih, kjer so razmere še posebej slabe, je okužena kar četrtina prebivalstva. Do okužbe pride z uživanjem hrane, ki je okužena z zajedavskimi jajčeci, slednja pa izvirajo iz blata osebe, ki je okužena z odraslimi črvi trakulje. Bolezen je pogosta na območjih, kjer so prašiči lahko pridejo v stik s človeškimi iztrebki. Kljub temu pa se okužba občasno pojavi tudi v razvitih državah z visokim higienskimi standardi. Nedavno so denimo imeli primer trakulje v možganih mlade ženske v New Yorku. Zdravniki so, nevajeni primerov okužb z zajedavci, sumili, da gre za tumor, dokler ni MRI slikanje pokazalo, da gre v resnici za trakuljo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042888169/magazin/aktualno/bolezni-ki-jih-lahko-dobimo-od-ptic-psov-in-krav"/>
        <a href="https://www.dnevnik.si/1042826565/magazin/aktualno/s-samoelektrifikacijo-proti-parazitom"/>
      </related>
    </article>
  </body>
</html>