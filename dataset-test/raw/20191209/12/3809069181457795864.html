<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/koinwnia/article/1423215/diatahthike-ede-apo-arhigeio-tis-elas-gia-ta-epeisodia-sta-exarheia"/>
    <meta property="og:site_name" content="+PLUS.gr"/>
    <meta property="article:published_time" content="2019-12-09T12:28:00+00:00"/>
    <meta property="og:title" content="Διατάχθηκε ΕΔΕ από το αρχηγείο της ΕΛ.ΑΣ για τα επεισόδια στα Εξάρχεια!"/>
    <meta property="og:description" content="Λίγες ώρες αφότου το υπουργείο Προστασίας του Πολίτη τόνισε πως δεν υπήρξε «καμία ακραία καταστολή» και «κανένας εξευτελισμός» από την αστυνομία στα Εξάρχεια, το αρχηγείο της ΕΛ.ΑΣ διέταξε ΕΔΕ για τα περιβόητα βίντεο και τις φωτογραφίες..."/>
  </head>
  <body>
    <article>
      <h1>Διατάχθηκε ΕΔΕ από το αρχηγείο της ΕΛ.ΑΣ για τα επεισόδια στα Εξάρχεια!</h1>
      <h2>Λίγες ώρες αφότου το υπουργείο Προστασίας του Πολίτη τόνισε πως δεν υπήρξε «καμία ακραία καταστολή» και «κανένας εξευτελισμός» από την αστυνομία στα Εξάρχεια, το αρχηγείο της ΕΛ.ΑΣ διέταξε ΕΔΕ για τα περιβόητα βίντεο και τις φωτογραφίες...</h2>
      <address><time datetime="2019-12-09T12:28:00+00:00">09 Dec 2019, 12:28</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ένορκη Διοικητική Εξέταση διέταξε το αρχηγείο της ΕΛ.ΑΣ, για βίντεο, φωτογραφίες και καταγγελίες σχετικά με τη συμπεριφορά της αστυνομίας, το βράδυ της Παρασκευής, στα Εξάρχεια, στη διάρκεια της 11ης επετείου από τη δολοφονία του Αλέξανδρου Γρηγορόπουλου. </p>
      <ul>
        <li>
          <b>
            <a href="https://www.facebook.com/GazzettaPlus/">Κάνε like στην σελίδα του Gazzetta.gr/plus στο Facebook για να είσαι ενημερωμένος για ΟΛΑ!​</a>
          </b>
        </li>
      </ul>
      <p>Θυμίζουμε, η ΕΛ.ΑΣ είχε παραπέμψει την υπόθεση στον Συνήγορο του Πολίτη, εκφράζοντας την παράκληση να διερευνηθούν οι φωτογραφίες και τα βίντεο, που «μαρτυρούν» αστυνομική βιαιότητα, κατά προτεραιότητα, αλλά θα υπάρξει, τελικά, διερεύνηση και από τους εσωτερικούς μηχανισμούς ελέγχου της ίδιας.</p>
      <p>Πρέπει να σημειώσουμε εδώ, βέβαια, ότι, πριν από μόλις λίγες ώρες, <a href="http://www.gazzetta.gr/plus/politiki/article/1423024/ypoyrgeio-prostasias-toy-politi-den-eide-kamia-akraia-katastoli-kai-kanenan-exeytelismo-apo-ta-mat">το υπουργείο Προστασίας του Πολίτη εξέδωσε ανακοίνωση</a>, στην οποία ανέφερε με βεβαιότητα πως δεν υπήρξε «καμία ακραία καταστολή» και «κανένας εξευτελισμός»...</p>
      <p>Επίσης, να τονίσουμε ότι η απόφαση αυτή έρχεται μετά την <b>ανακοίνωση της Διεθνούς Αμνηστίας</b>, που καταδικάζει τις καταγγελίες αστυνομικής αυθαιρεσίας στην επέτειο της δολοφονίας του Αλέξανδρου Γρηγορόπουλου, αλλά και την <b>ανάρτηση στο Facebook, του ίδιου του υπουργού Προστασίας του Πολίτη, Μιχάλη Χρυσοχοΐδη</b>, ο οποίος λέει:</p>
      <p>«<i>Ο εξευτελισμός της ανθρώπινης προσωπικότητας δεν είναι νοητός ποτέ, πουθενά, από κανένα και με οποιαδήποτε δικαιολογία. Τελεία και παύλα.</i></p>
      <p>
        <i>Όταν συμβαίνει, η Αστυνομία -που είναι περήφανο σώμα, που εφαρμόζει το νόμο και κατά συνέπεια οφείλει να προστατεύει και τα ανθρώπινα δικαιώματα- έχει τη δύναμη να το αναδείξει και να το αντιμετωπίσει. Κανένα βίντεο, παρά τη δύναμη της εικόνας δεν θα το αλλάξει αυτό.</i>
      </p>
      <p><i>Πολύ περισσότερο δεν θα περάσει ο φαρισαϊσμός που ξεχείλισε, μετά την πρώτη φορά εορτασμό, χωρίς καταστροφές, των επετείων 17ης Νοέμβρη και 6ης Δεκεμβρίου</i>».</p>
      <p>
        <b>Η ανακοίνωση, δε, της Διεθνούς Αμνηστίας αναφέρει: </b>
      </p>
      <p>
        <i>Η Διεθνής Αμνηστία παρακολουθεί με εξαιρετική ανησυχία τις εικόνες και το οπτικοακουστικό υλικό που παρουσιάζει τις δυνάμεις των ΜΑΤ της ελληνικής αστυνομίας, το βράδυ της 6ης Δεκεμβρίου, να ξεγυμνώνουν και να συμπεριφέρονται με εξευτελιστικό τρόπο σε έναν άνθρωπο στην περιοχή των Εξαρχείων, κατά τη διάρκεια της σύλληψής του, καθώς και να ξυλοκοπούν έναν άλλο άνθρωπο επανειλημμένα με κλομπ, παρά το γεγονός ότι βρίσκεται στο έδαφος και δεν μπορεί να κουνηθεί.</i>
      </p>
      <p>
        <i>Αυτά τα περιστατικά έρχονται να προστεθούν σε μια μακρά λίστα αναφορών υπερβολικής χρήσης βίας και κακομεταχείρισης από την αστυνομία, ενάντια σε φοιτητές/ριες που διαδηλώνουν, καθώς και σε άλλα άτομα και δημοσιογράφους τις τελευταίες εβδομάδες, και δείχνουν για ακόμη μια φορά ότι οι παραβιάσεις ανθρώπινων δικαιωμάτων από αξιωματούχους της αστυνομίας στην Ελλάδα δεν αποτελούν ''απλώς μεμονωμένα περιστατικά''. Αυτά τα επαναλαμβανόμενα περιστατικά υποστηρίζουν και τροφοδοτούν μια επικρατούσα κουλτούρα ατιμωρησίας.</i>
      </p>
      <p>
        <i>Η Διεθνής Αμνηστία σημειώνει ότι η ελληνική αστυνομία έχει ζητήσει από τον Συνήγορο του Πολίτη να ξεκινήσει μια έρευνα για τα περιστατικά αυτά, στο πλαίσιο της αρμοδιότητάς του ως Ανεξάρτητου Μηχανισμού Διερευνησης Παραπόνων κατά της Αστυνομίας. Η οργάνωση συστήνει στις αρμόδιες αρχές να διενεργήσουν επίσης, με δική τους πρωτοβουλία, την αντίστοιχη ποινική διερεύνηση. Κάθε τέτοια διερεύνηση οφείλει να είναι άμεση, διεξοδική, αποτελεσματική και αμερόληπτη, και να διασφαλίζει ότι οι δράστες θα παραπεμφθούν στη δικαιοσύνη. Πάνω απ’ όλα, οι ελληνικές αρχές οφείλουν να στείλουν ένα ξεκάθαρο μήνυμα ότι αυτά τα περιστατικά δεν θα γίνουν ανεκτά.</i>
      </p>
    </article>
  </body>
</html>