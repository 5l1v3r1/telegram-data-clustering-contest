<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/shcho-vidomo-pro-cholovika-iakyyy-kydav-iaytsia-v-poroshenka-na-maydani/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T12:20:00+00:00"/>
    <meta property="og:title" content="Що відомо про чоловіка, який кидав яйця в Порошенка на Майдані"/>
    <meta property="og:description" content="Чоловік, який жбурнув яйця в експрезидента, керівника політичної партії «Європейська солідарність» Петра Порошенка, – львів’янин із націоналістською позицією, активіст, колишній учасник АТО Андрій Самошкін"/>
  </head>
  <body>
    <article>
      <h1>Що відомо про чоловіка, який кидав яйця в Порошенка на Майдані</h1>
      <address>
        <time datetime="2019-12-09T12:20:00+00:00">09 Dec 2019, 12:20</time>
      </address>
      <p>Чоловік, який жбурнув яйця в експрезидента, керівника політичної партії «Європейська солідарність» <b>Петра Порошенка</b>, – львів’янин із націоналістською позицією, активіст, колишній учасник АТО <b>Андрій Самошкін</b>.<br/><br/>Нагадаємо, вчора, 8 грудня, під час віча на Майдані Незалежності у Києві, організованого політичними силами «Європейська солідарність» та «Голос» напередодні Нормандського саміту, <b><a href="https://www.volynnews.com/ua/news/all/shcho-vidomo-pro-cholovika-iakyyy-kydav-iaytsia-v-poroshenka-na-maydani/../../../../news/all/poroshenka-na-maydani-zakydaly-iaytsiamy-video/">Петра Порошенка закидали яйцями</a></b> – одне яйце пролетіло повз, ледь не влучивши в <b>Марину Порошенко</b>, а друге спіймав нардеп <b>Ахтем Чийгоз</b>.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100010695588187%2Fvideos%2F960036941029483%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <figure>
        <iframe src="https://www.youtube.com/embed/9lfqER0EfVA" width="660" height="371" data-service="Youtube" scrolling="no"/>
      </figure>
      <p>Яйця кинув чоловік, який стояв неподалік сцени із червоно-чорним прапором на плечах.</p>
      <figure>
        <a href="https://www.volynnews.com/files/news/2019/12-09/282135/1212.jpg">
          <img src="https://www.volynnews.com/files/news/2019/12-09/282135/1212.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282135/47.jpg">
          <img src="https://www.volynnews.com/files/news/2019/12-09/282135/47.jpg"/>
        </a>
      </figure>
      <p>При собі він мав дійсне посвідчення спеціального кореспондента редакції газети «Правовий контроль Україна» на ім’я Андрія Самошкіна.</p>
      <figure>
        <a href="https://www.volynnews.com/files/news/2019/12-09/282135/photo_2019-12-09_10-00-16.jpg">
          <img src="https://www.volynnews.com/files/news/2019/12-09/282135/photo_2019-12-09_10-00-16.jpg"/>
        </a>
      </figure>
      <p>Відзначимо, що «Правовий контроль Україна» – це, як вказано на <a href="http://p-control.com.ua/about">сайті</a> видання, незалежний соціальний медіа-проєкт, започаткований групою активістів спільно з низкою правників, юристів і представників ЗМІ.<br/><br/>Згідно з інформацією, доступною на профілі Андрія Самошкіна у фейсбук, він – учасник АТО родом зі Львова, де й мешкає та займається підприємницькою діяльністю.<br/><br/>Не приховує він і свої націоналістські переконання та активістську діяльність, зокрема на користь військовослужбовців – Андрій Самошкін, наприклад, керує фейсбук-спільнотою «Промінь надії».<br/><br/>Щодо недільного вчинку, то схоже, що чоловік свідомо планував акцію – напередодні розмістив гнівний допис на своїй сторінці й вів пряму трансляцію з місця події у фейсбук, а згодом розмістив у життєписі відео інциденту.</p>
      <figure>
        <a href="https://www.volynnews.com/files/news/2019/12-09/282135/1.PNG">
          <img src="https://www.volynnews.com/files/news/2019/12-09/282135/1.PNG"/>
        </a>
      </figure>
      <p>В інтерв’ю <a href="https://strana.ua/news/238231-poroshenko-i-jajtsa-metatel-jaits-andrej-samoshkin-dal-intervju-strane.html?fbclid=IwAR3QdtjqxLF1SKbna3PBSTXIYKz3zunHcyBs1Y0N8TvJ59hUnhSb954CgVA">Страні</a> Самошкін розповів, що накачав яйця зеленкою, але йому не вдалося надто близько підібратися до сцени.<br/><br/>«Хотів підняти свідомість людей. Нехай нас мало і ми погано організовані, але ми ж повинні стати мудрішими. Я хотів показати людям, щоб вони не боялися вовків в овечій шкурі, не боялися діяти, щоб вони не боялися щось робити. Я переживав у той момент, розумів, де знаходився. Добре, що так сталося, як воно вийшло. Я не цілив саме в Порошенка – я їх всіх вважаю зрадниками і яйце летіло у всіх них. З 2014 року вони нічого не зробили і тільки погіршили становище України. Ось моя мотивація», – пояснив свій вчинок чоловік. Реклама ﻿</p>
    </article>
  </body>
</html>