<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/region/article/7956578"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T12:12:00+00:00"/>
    <meta property="og:title" content="Съдят мъж, опитал да убие съселянин по хулигански подбуди"/>
    <meta property="og:description" content="68-годишният Станчо Ст. е предаден на съд от Окръжната прокуратура в Добрич за опит да убие свой съселянин. Престъплението е извършено по хулигански подбуди и е останало недовършено поради независещи"/>
  </head>
  <body>
    <article>
      <h1>Съдят мъж, опитал да убие съселянин по хулигански подбуди</h1>
      <address><time datetime="2019-12-09T12:12:00+00:00">09 Dec 2019, 12:12</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>68-годишният Станчо Ст. е предаден на съд от Окръжната прокуратура в Добрич за опит да убие свой съселянин. Престъплението е извършено по хулигански подбуди и е останало недовършено поради независещи от дееца причини, съобщиха от Апелативната прокуратура – Варна .</p>
      <p>Всичко започнало с покана за почерпка с ракия, отправена от Станчо към двама негови съселяни от добричкото село Дончево.<a href="https://www.24chasa.bg/novini/article/7251741"><b> На 17 януари тази година около 10.00 часа тримата мъже седнали в дома на подсъдимия.</b></a> Почерпката продължила до около 16.00 часа, когато ракията свършила. Междувременно между Станчо и пострадалия Владимир А. започнал разговор за предстоящ ремонт в дома на домакина. Повод за разправията освен количеството алкохол, изпит от мъжете, станала цената на ремонта.</p>
      <p>Станчо се нахвърлил с юмруци върху Владимир, който легнал на земята, за да се предпази. Жертвата успяла да стигне до портичката на двора на имота. С нож подсъдимият причинил порезни рани по главата на Владимир. По улицата Станчо настигнал пострадалия и започнал да му нанася удари с чук по главата и тялото, дори когато мъжът бил на земята, хъркал от липса на въздух, а тялото му механично реагирало на ударите.</p>
      <p>Случайно минаващ по улицата друг съселянин се намесил и казал на Станчо да престане да удря безпомощния мъж. Заради забележката подсъдимият се насочил с чука и към свидетеля по делото. Сигнал на 112 подала жена, която минава по улицата с колата си. Пострадалият Владимир бил транспортиран до болницата „Света Марина“ във Варна, където бил лекуван до 30 януари.</p>
      <p>Благодарение на квалифицираната медицинска болнична помощ мъжът бил спасен. Извършена му е била и операция на главата заради тежката лицева и черепно-мозъчна травма от ударите с чука.</p>
      <p>Предстои делото срещу 68-годишния Станчо Ст. да бъде насрочено за разглеждане в Добричкия окръжен съд. Той вече е приведен в затвора в изпълнение на определената му мярка за неотклонение „Задържане под стража“.</p>
    </article>
  </body>
</html>