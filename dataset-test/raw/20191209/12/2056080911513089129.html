<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/companii/2019/12/09/4002990_glavbolgarstroi_otvori_predstavitelen_ofis_v_brjuksel/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:32:00+00:00"/>
    <meta property="og:title" content="&quot;Главболгарстрой&quot; отвори представителен офис в Брюксел"/>
    <meta property="og:description" content="Инициативата ще осигури на компанията достъп до идеи, модерни подходи и технологии в строителната индустрияНа специална церемония, в присъствието на еврокомисаря Мария Габриел, на евродепутати, дипломати, висши чиновници и браншовици, &quot;Главоболгарстрой&quot; отбеляза две събития – петдесетата си годишнина и откриването на представителен офис в Брюксел.КъдеПредставителният офис на &quot;Главболгарстрой&quot; се намира в сърцето на европейския квартал на Брюксел, на бул."/>
  </head>
  <body>
    <article>
      <h1>"Главболгарстрой" отвори представителен офис в Брюксел</h1>
      <address>
        <time datetime="2019-12-09T12:32:00+00:00">09 Dec 2019, 12:32</time>
      </address>
      <p>
        <i>Инициативата ще осигури на компанията достъп до идеи, модерни подходи и технологии в строителната индустрия</i>
      </p>
      <p>На специална церемония, в присъствието на еврокомисаря Мария Габриел, на евродепутати, дипломати, висши чиновници и браншовици, "Главоболгарстрой" отбеляза две събития – петдесетата си годишнина и откриването на представителен офис в Брюксел.</p>
      <p>
        <b>Къде</b>
      </p>
      <p>Представителният офис на "Главболгарстрой" се намира в сърцето на европейския квартал на Брюксел, на бул. "Белиар" 40, на ръка разстояние от европейските институции. Откриването му съвпада със започването на новия петгодишен политически цикъл на европейските институции, с нов парламент, нова европейска комисия и нов председател на Съвета на ЕС.</p>
      <figure>
        <img src="https://www.dnevnik.bg/shimg/zx780_4002285.jpg"/>
        <figcaption>Калин Пешов</figcaption>
      </figure>
      <p>
        <b>Защо</b>
      </p>
      <p>"С тази стъпка искаме да допринесем за включването на компанията в дискусии, които имат отношение към развитието на бранша, както и възможност за проследяване на прогреса по актуалните проблеми в нашата област. Осъзнаваме приоритетите на Европа и искаме компанията ни да се движи на същата скорост и в същата посока", каза по време на церемонията Калин Пешов, член на Надзорния съвет на "Главболгарстрой Холдинг".</p>
      <p>Освен за комуникация с по-широк кръг от заинтересовани страни холдингът ще разчита на новото си представителство и за достъп до идеи от европейската общност, до модерни подходи и технологии в строителната индустрия.</p>
      <figure>
        <img src="https://www.dnevnik.bg/shimg/zx780_4002284.jpg"/>
        <figcaption>Мария Габриел и Калин Пешов</figcaption>
      </figure>
      <p>
        <b>Реакциите</b>
      </p>
      <p>"Вашият сектор играе важна роля, генерирайки растеж и давайки отговор на икономическите, социални, енергийни и климатични предизвикателства", каза Мария Габриел, европейски комисар по иновации, научни изследвания, култура, образование и младеж, насърчавайки бизнеса да използват всички инстументи, които Европейската комисия предоставя.</p>
      <figure>
        <img src="https://www.dnevnik.bg/shimg/zx780_4002298.jpg"/>
        <figcaption>Кьетил Тонинг</figcaption>
      </figure>
      <p>Кьетил Тонинг, председател на Европейската федерация на строителната индустрия, поздрави "Главболгарстрой" като основател на Българската строителна камара и член на Европейската федерация на строителната индустрия. "Компания, която има петдесетгодишна история, очевидно е била способна да посрещне много предизвикателства и следователно се е научила да ги предвижда и постоянно да се адаптира", каза Тонинг.</p>
      <p>Това далеч не е първият офис на "Главболгарстрой" извън пределите на страната. В своя 50-годишен опит компанията изпълнява проекти в различни държави от региона на Източна, Югоизточна и Западна Европа, Близкия Изток и Африка.</p>
    </article>
  </body>
</html>