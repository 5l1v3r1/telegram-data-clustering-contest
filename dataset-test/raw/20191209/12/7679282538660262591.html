<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-hyderabad-encounter-andhra-pradesh-chief-minister-y-s-jagan-mohan-reddy-praises-telangana-police-k-chandrasekhar-rao-2891938.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T12:42:21+00:00"/>
    <meta property="og:title" content="Hyderabad Encounter: CM जगनमोहन रेड्डी ने की तेलंगाना पुलिस और मुख्यमंत्री की तारीफ, बेटियों को लेकर कही यह बात"/>
    <meta property="og:description" content="हैदराबाद में महिला डॉक्टर के साथ दरिंदगी के बाद आरोपियों के एनकाउंटर पर आंध्र प्रदेश के मुख्यमंत्री वाई एस जगनमोहन रेड्डी की प्रतिक्रिया आई है। आंध्र प्रदेश के मुख्यमंत्री वाई एस जगनमोहन रेड्डी ने..."/>
  </head>
  <body>
    <article>
      <h1>Hyderabad Encounter: CM जगनमोहन रेड्डी ने की तेलंगाना पुलिस और मुख्यमंत्री की तारीफ, बेटियों को लेकर कही यह बात</h1>
      <address><time datetime="2019-12-09T12:42:21+00:00">09 Dec 2019, 12:42</time> by <a rel="author">एजेंसी,अमरावती</a></address>
      <p>हैदराबाद में महिला डॉक्टर के साथ दरिंदगी के बाद आरोपियों के एनकाउंटर पर आंध्र प्रदेश के मुख्यमंत्री वाई एस जगनमोहन रेड्डी की प्रतिक्रिया आई है। आंध्र प्रदेश के मुख्यमंत्री वाई एस जगनमोहन रेड्डी ने महिला पशु चिकित्सक के साथ सामूहिक बलात्कार और उसकी हत्या के चार आरोपियों के एनकाउंटर में मारे जाने को लेकर सोमवार को तेलंगाना के अपने समकक्ष के चंद्रशेखर राव और तेलंगाना पुलिस की प्रशंसा की।</p>
      <p>जगनमोहन रेड्डी ने यह भी घोषणा की कि उनकी सरकार महिलाओं के विरूद्ध अत्याचार के मामलों की त्वरित सुनवाई और उपयुक्त सजा सुनिश्चित करने के लिए कड़ा कानून बनाने के लिए विधानसभा के वर्तमान सत्र में एक विधेयक लाएगी। उन्होंने विधानसभा में अपने भावुक भाषण में ऐसे कठोर कानूनों की वकालत की जो महिलाओं के खिलाफ अपराध से जुड़े मामलों की शीघ्र सुनवाई और मिसाल दिये जाने योग्य सजा सुनिश्चित करेगी।</p>
      <p>उन्होंने कहा, '' दो बेटियों का पिता होने के नाते इस घटना से मुझे बहुत पीड़ा हुई। पिता के तौर पर मुझे ऐसी घटनाओं पर क्या प्रतिक्रिया देनी चाहिए? किस तरह की सजा अभिभावक को राहत देगी। हमें उसके बारे में सोचना चाहिए। उन्होंने कहा, '' घटना हुई। मीडिया ने दिखाया कि गलत हुआ। बाद में तेलंगाना सरकार ने जवाब दिया। केसीआर और तेलंगाना के पुलिस अधिकारियों को मेरा सलाम। </p>
      <p>जगनमोहन रेड्डी ने मानवाधिकार का शोर मचाने वालों को निशाने पर लेते हुए कहा, '' जब किसी फिल्म में नायक मुठभेड़ में किसी को मारता है तो हम सभी तालिया बजाते हैं और कहते हैं कि फिल्म अच्छी है। उन्होंने कहा, '' (लेकिन) यदि कोई साहसिक व्यक्ति असल जिंदगी में वही करता है.... तो कोई राष्ट्रीय मानवाधिकार आयोग के नाम पर दिल्ली से आएगा । वह कहेगा कि यह गलत है, ऐसा नहीं होना चाहिए। वह सवाल उठाता है कि उन्होंने ऐसा क्यों किया।उन्होंने कहा, '' हम देखते हैं कि ऐसे सवाल उठ रहे हैं। हमारे कानून ऐसी दयनीय दशा में हैं।<br/>    </p>
    </article>
  </body>
</html>