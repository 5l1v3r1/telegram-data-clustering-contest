<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/746069"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T12:05:00+00:00"/>
    <meta property="og:title" content="&quot;ตบสาวไทย&quot;สยบ&quot;เหงียน&quot;คว้าแชมป์&quot;ซีเกมส์สมัยที่ 14&quot;"/>
    <meta property="og:description" content="'ตบสาวไทย' ยังฟอร์มแรง ไล่ตบสยบ 'สาวเหงียน' สบายมือ 3-0 เซต คว้าแชมป์ลูกยางซีเกมส์สมัย 14 “กิ๊ฟ” อำลาซีเกมส์ทั้งน้ำตา"/>
  </head>
  <body>
    <article>
      <h1>"ตบสาวไทย"สยบ"เหงียน"คว้าแชมป์"ซีเกมส์สมัยที่ 14"</h1>
      <address>
        <time datetime="2019-12-09T12:05:00+00:00">09 Dec 2019, 12:05</time>
      </address>
      <slideshow>
        <figure>
          <img src="https://www.dailynews.co.th/admin/upload/20191209/news_lENlFwafkN192112_533.jpg?v=20191209213"/>
        </figure>
        <figure>
          <img src="https://www.dailynews.co.th/admin/upload/20191209/news_qHGRRGzKfk200505_533.jpg?v=20191209213"/>
        </figure>
        <figure>
          <img src="https://www.dailynews.co.th/admin/upload/20191209/news_zbBedRvGnL200504_533.jpg?v=20191209213"/>
        </figure>
      </slideshow>
      <p>
        <b>"ตบสาวไทย" ยังฟอร์มแรง ไล่ตบสยบ "สาวเหงียน" สบายมือ 3-0 เซต คว้าแชมป์ลูกยางซีเกมส์สมัย 14 “กิ๊ฟ” อำลาซีเกมส์ทั้งน้ำตา</b>
      </p>
      <p>การแข่งขันวอลเลย์บอล ศึกซีเกมส์ ครั้งที่ 30 ที่สนามฟิลสปอร์ต อารีนา เมืองปาซิค ประเทศฟิลิปปินส์ เมื่อวันที่ 9 ธ.ค. รอบชิงชนะเลิศ ประเภททีมหญิง สาวไทย แชมป์เก่า 13 สมัย ลงสนามพบกับ เวียดนาม<br/><br/>เกมนี้ “โค้ชด่วน” ดนัย ศรีวัชรเมธากุล หัวหน้าผู้ฝึกสอน ส่งผู้เล่น 6 คนแรก ประกอบด้วย ปลื้มจิตร์ ถินขาว, อรอุมา สิทธิรักษ์, นุศรา ต้อมคำ, พิมพิชยา ก๊กรัมย์, ชัชชุอร โมกศรี, ฑิชากร บุญเลิศ โดยมี ปิยะนุช แป้นน้อย เป็นผู้เล่นอิสระ<br/><br/>เซตแรก สาวไทยทำเกมรุกได้อย่างยอดเยี่ยม เกมบุกมีความหลากหลายเอาชนะไปด้วยคะแนน 25-15 จากนั้น เซต 2 แม้ว่าเวียดนามจะพยายามเปิดบุกสู้ แต่ทีมไทยยังครองเกมรุกได้อย่างยอดเยี่ยม อัจฉราพร คงยศ และ พรพรรณ เกิดปราชญ์ ลงช่วยทีมเอาชนะไป 25-15 คะแนน เซต 3 ทีมไทยยังครองเกมบุกได้ดีกว่า ซึ่งโค้ชด่วนผลัดเปลี่ยนนักกีฬาคนอื่นๆ ลงสนาม และเอาชนะไปด้วยคะแนน 25-17 โดย อรอุมา สิทธิรักษ์ กระโดดเสิร์ฟเอซ เปิดเกมในแต้มสุดท้าย<br/><br/>สรุปผลการแข่งขัน ไทย ชนะ เวียดนาม 3-0 เซต 25-15, 25-15, 25-17 ทีมสาวไทยคว้าเหรียญทองเป็นสมัยที่ 14 นับตั้งแต่ปี 1989 และเป็นสมัยที่ 12 ติดต่อกันนับตั้งแต่ปี 1995 และเป็นชัยชนะโดยไม่เสียเซตตลอดการแข่งขัน ขณะที่เวียดนามคว้าเหรียญเงินเป็นสมัยที่ 9<br/><br/>ด้านผลการแข่งขันชิงเหรียญทองแดง อินโดนีเซีย ชนะ ฟิลิปปินส์ 3-2 เซต 25-20, 24-26, 25-15, 20-25, 16-14<br/><br/>ทั้งนี้ทีมชาติไทยจะเดินทางกลับถึงประเทศไทยในวันที่ 11 ธ.ค. เวลา 15.45 น. ด้วยสายการบินไทยเที่ยวบินที่ TG621</p>
      <figure>
        <img src="https://www.dailynews.co.th/admin/upload/20191209/news_fhcieXVSTV192111_533.jpg?v=20191209213?v=2222"/>
      </figure>
      <p>‘โค้ชด่วน’ พอใจลูกทีมป้องแชมป์สมัยที่ 14 - “กิ๊ฟ”อำลาซีเกมส์ทั้งน้ำตา<br/><br/>หลังวอลเลย์บอลหญิงทีมชาติไทย เอชนะ เวียดนาม คว้าแชมป์ สมัยที่ 14 และเป็นแชมป์สมัยที่ 12 ติดต่อกัน<br/>หลังจบเกม “โค้ชด่วน” ดนัย ศรีวัชรเมธากุล กล่าวว่า ซีเกมส์หนนี้เราทำได้ตามเป้าหมายที่วางไว้ คือ การได้แชมป์เป็นสมัยที่ 14 หลังจากจบซีเกมส์ ก็จะกลับไปฝึกซ้อมต่อที่ กรุงเทพฯ ต่อทันที จนถึงวันที่ 16 ธ.ค.62 จากนั้นในวันที่ 17 ธ.ค.62 เราจะไปเก็บตัวที่ นครราชสีมา ยาวไปจนถึงการแข่งขันคัดโอลิมปิก ในเดือนมกราคมนี้<br/><br/>ด้าน “กัปตันกิ๊ฟ” วิลาวัณย์ อภิญญาพงศ์ กล่าวอำลาซีเกมส์ทั้งน้ำตาว่า ซีเกมส์ครั้งนี้จะเป็นครั้งสุดท้ายมันถึงเวลาที่จะต้องไปให้เวลากับครอบครัวบ้าง ดีใจที่ซีเกมส์สุดท้ายเรายังทำผลงานได้ดี ยอมรับว่าทำใจลำบาก เพราะทั้งชีวิตก็อยู่กับวอลเลย์บอล อยู่กับทีม อยู่กับน้องๆมา แม้รู้ว่าจะเป็นครั้งสุดท้ายแต่ก็พยายามทำผลงานให้ดีที่สุด<br/><br/>“พอใจสำหรับผลการเล่นของตัวเองในซีเกมส์ครั้งสุดท้าย ต้องขอบคุณน้องๆทุกคนทีทำให้ซีเกมส์ครั้งสุดท้ายให้เป็นความทรงจำที่ดีของกิ๊ก ส่วนตัวเชื่อมั่นว่าทีมของเรามีศักยภาพ ไม่ว่ากิ๊ฟจะลาทีมชาติไป แต่ยังเชื่อว่าน้องๆทุกคนยังทำได้ดี และแข็งแกร่งในระดับอาเซียน”<br/><br/>“ครั้งนี้นับเป็นซีเกมส์ครั้งที่ 9 ของตัวเอง และเป็นแชมป์ 9 สมัย กิ๊ฟอยากเลิกเล่นด้วยศักยภาพที่ยังดี อยากจากไปให้เป็นความทรงจำที่ดีให้กับแฟนวอลเลย์บอลชาวไทย”</p>
      <figure>
        <img src="https://www.dailynews.co.th/admin/upload/20191209/news_aYqRahwfPl192255_533.jpg?v=20191209213?v=9470"/>
      </figure>
      <figure>
        <img src="https://www.dailynews.co.th/admin/upload/20191209/news_qHGRRGzKfk200505_533.jpg?v=20191209213?v=3260"/>
      </figure>
      <figure>
        <img src="https://www.dailynews.co.th/admin/upload/20191209/news_zbBedRvGnL200504_533.jpg?v=20191209213?v=2846"/>
      </figure>
    </article>
  </body>
</html>