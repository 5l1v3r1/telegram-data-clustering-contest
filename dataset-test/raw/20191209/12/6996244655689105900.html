<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714083"/>
    <meta property="og:site_name" content="ישראל היום"/>
    <meta property="article:published_time" content="2019-12-09T12:20:00+00:00"/>
    <meta property="og:title" content="לוקיישן ארכיאולוגי: הביסטרו החדש של אייל לביא"/>
    <meta property="og:description" content="השף המעוטר חוזר לעניינים לאחר היעדרות קצרה ועומד בראש מסעדה מסקרנת בכניסה למוזיאון ארץ ישראל ברמת אביבחדשות האוכל"/>
  </head>
  <body>
    <article>
      <h1>לוקיישן ארכיאולוגי: הביסטרו החדש של אייל לביא</h1>
      <h2>השף המעוטר חוזר לעניינים לאחר היעדרות קצרה ועומד בראש מסעדה מסקרנת בכניסה למוזיאון ארץ ישראל ברמת אביב</h2>
      <address><time datetime="2019-12-09T12:20:00+00:00">09 Dec 2019, 12:20</time> by <a rel="author" href="https://www.israelhayom.co.il/writer_articles?tid=61419" target="_blank">לירן אוהלי</a></address>
      <p><a href="https://www.israelhayom.co.il/article/708659">ביסטרו</a> חדש ומסקרן נפתח בימים האחרונים בכניסה למוזיאון ארץ ישראל ברמת אביב, במיקום די אטרקטיבי, יש לציין, בין כיכר הפסיפסים לאתר הארכיאולוגי. <a href="https://www.israelhayom.co.il/article/708659">המסעדה החדשה עתידה</a> לענות על הצרכים של כל באי המקום, החל מאנשי העסקים הפוקדים את האזור, דרך מבקרי התערוכות והסטודנטים, ועד למשפחות המתגוררות באזור. </p>
      <p>בעלי המסעדה הוא יוסי גטניו, מסעדן ותיק שברפרטואר שלו ניתן למצוא את ניהול המנטה ריי, מזארין ופאפאגיו ובית הקפה "פטיט" בפלורנטין. גטניו חבר לשף אייל לביא, לו עשורים של ניסיון בתחום. לביא הוביל את "פסטיס" ו"רוקח 73" ובשנים האחרונות החליט לעבור אל "מאחורי הקלעים" ועסק בעיקר בייעוץ קולינרי וסדנאות.</p>
      <figure>
        <img src="https://www.israelhayom.co.il/sites/default/files/u55079/24_0.jpg"/>
        <figcaption>צילום: יונתן בן חיים</figcaption>
      </figure>
      <p>"ארצי הוא קודם כל ביסטרו עם אוכל מעולה", מספר גטניו. "הרעיון שלי היה להקים מקום שקודם כל כיף לשבת בו. מקום נעים עם אוכל טעים שאפשר יהיה לשבת ולחלוק". </p>
      <p>תפריט המסעדה מאוד רחב ומגוון ומשתנה בין מאזטים, ראשונות, עיקריות, מנות חלוקה ובראנצ'ים. הביסטרו מציג מגוון לא קטן של מאזטים, בהם: ארטישוק קונפי, לבנה עם במיה מוחמצת, מטיאס, שעועית בובעס, גבינת פטה ועוד. בעיקריות נמצא, בין היתר, מנות כמו פסטה שורט ריב, ריזוטו גזרים מקורמלים, שניצל עם פירה, עוף צלוי עם ירקות, שיפוד סלמון צלוי, סינייה דניס וחציל צרוב, פילה לברק על גראטן תפוחי אדמה וכמובן המבורגר. </p>
      <p>תפריט האלכוהול מותאם אף הוא לחלוקה, כשלצד תפריט יינות מצומצם, בעיקר מישראל ומהעולם הישן, ישנן בירות כמו מלכה ודובל, קנקן סנגרייה חורפי וסיידר אלכוהולי - כל אלו בגודל 750 מ״ל. עוד יציע התפריט מנות בראנץ׳ שיוגשו בכל ימות השבוע למשך כל היום, דוגמת קרואסון סלמון מעושן עם גבינת שמנת, קרואסון פתוח עם ראגו בשר וביצה רכה, אומלט עם נקניקיית עגל גאודה המוגש עם צ'יפס ופנקייק דלעת המוגש עם מייפל.</p>
      <figure>
        <img src="https://www.israelhayom.co.il/sites/default/files/u55079/23_0.jpg"/>
        <figcaption>צילום: יונתן בן חיים</figcaption>
      </figure>
      <p>בשישי ובשבת יוגש ב״ארצי״ תפריט מיוחד המותאם לסוף השבוע ומבוסס על מזנון המגיש מנות סלטים ואנטיפסטי במחיר של המנות העיקריות, הכוללות את העיקריות מהתפריט הרגיל בתוספת מנות מיוחדות ובראשן מנת הבויאבז המיתולוגית של לביא .</p>
      <p>
        <b>"ארצי – קפה, אוכל גינה"</b>
      </p>
      <p>
        <b>חיים לבנון 2 רמת אביב, תל אביב, טלפון להזמנות 03-6766586</b>
      </p>
    </article>
  </body>
</html>