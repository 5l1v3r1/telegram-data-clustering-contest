<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122938/schreiber-o-debacie-po-emocji-tyle-co-na-meczu-piatej-ligi-dwoch-druzyn-ktorych-sie-nie-lubi.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T12:37:00+00:00"/>
    <meta property="og:title" content="Schreiber o debacie PO: Emocji tyle, co na meczu piątej ligi dwóch drużyn, których się nie lubi"/>
    <meta property="og:description" content="– Emocji było tyle, co na meczu piątej ligi dwóch drużyn, których się za bardzo nie lubi. Te prawybory są farsą. Z góry wiadomo, że zwycięzcą okaże się Małgorzata Kidawa-Błońska. W nich nie chodzi o to, kto ma w istocie zwyciężyć, ale o zwiększenie szans Schetyny w walce o przewodniczenie PO. Chodzi o to, by politycy PO zajęli się prawyborami, a nie szukaniem następcy – powiedział w poranku rozgłośni katolickich Siódma 9 Łukasz Schreiber, przewodniczący Komitetu Stałego Rady Ministrów."/>
  </head>
  <body>
    <article>
      <h1>Schreiber o debacie PO: Emocji tyle, co na meczu piątej ligi dwóch drużyn, których się nie lubi</h1>
      <address>
        <time datetime="2019-12-09T12:37:00+00:00">09 Dec 2019, 12:37</time>
      </address>
      <h4>– Emocji było tyle, co na meczu piątej ligi dwóch drużyn, których się za bardzo nie lubi. Te prawybory są farsą. Z góry wiadomo, że zwycięzcą okaże się Małgorzata Kidawa-Błońska. W nich nie chodzi o to, kto ma w istocie zwyciężyć, ale o zwiększenie szans Schetyny w walce o przewodniczenie PO. Chodzi o to, by politycy PO zajęli się prawyborami, a nie szukaniem następcy – powiedział w poranku rozgłośni katolickich Siódma 9 Łukasz Schreiber, przewodniczący Komitetu Stałego Rady Ministrów.</h4>
      <p>Schreiber został zapytany o start w wyborach prezydenckich Szymona Hołowni. Jak powiedział, każdy ma prawo zgłaszać swoją kandydaturę, ale najpierw musi zebrać podpisy. – Cieszę się z jednego powodu, bo może skończy się próba fałszywego postrzegania tego człowieka jako tego, który mówi z troską o Kościele, a ciągle go krytykuje. Fakt, że umieścił rozdział państwa od Kościoła jako jeden ze swoich postulatów, może otworzy oczy tym, którzy mieli jakieś wątpliwości – dodał.</p>
      <p>Minister zauważył, że w Polsce sympatycy nie sfinansują kampanii, która jest na poziomie 10-20 milionów złotych. – To jest science-fiction. Ciekawe, kto będzie za to odpowiadał. Oczywiście jest to próba sprawdzenia, jak gwiazdor telewizyjny zbuduje coś samodzielnego. To byłoby najwygodniejsze dla salonu. Pod maską katolicyzmu z Wilanowa jest taka próba dokonywana. Tu jest pewna sztuczność, ale i plan. Jak rozumiem, chodzi o to, by prezydent Andrzej Duda nie przekroczył 50 proc. w I turze i by pokazać, jak wszyscy popierają kandydata opozycji. Pytanie, czy uda się zrealizować cele pośrednie. Jeżeli ta kampania ugrzęźnie w impasie, to możemy się spodziewać, że się nie zakończy w dniu wyborów, ale będziemy świadkami jej wycofania. Na razie jest pomysł, przeprowadzono badania, a na czele projektu stoi dziennikarz. To kandydat establishmentu, być może wielkich grup biznesowych – powiedział.</p>
      <p>Przewodniczący Komitetu Stałego Rady Ministrów został też zapytany, czy PiS ma problem z Marianem Banasiem. – Co to znaczy, że PiS ma problem? Jesteśmy w sytuacji, której ustawodawca nie przewidział, a powtarza się drugi raz. Mamy do czynienia z ogromnymi niejasnościami ws. prezesa NIK. Konstytucja bardzo silnie go umocowała, nie dając możliwości do jego odwołania, choć ustawa wprowadza pewne możliwości w ścisłych wypadkach. Chcielibyśmy ten stan rzeczy zmienić i wprowadzić zapis, który byłby nie pod konkretną osobę, ale byłby systemowy. Problem ma przede wszystkim prezes NIK z zarzutami, które mu się stawia. Jesteśmy w trudnej sytuacji. Głosowałem na Mariana Banasia, bo miał piękną kartę opozycyjną i zrobił wiele dla walki z mafiami vatowskimi. Nigdy nie był członkiem PiS, posłem, politykiem. Nie chodził do mediów poza rzadkimi rozmowami, gdy mówił o systemie podatkowym. Wydawał się idealną osobą – tłumaczył.</p>
      <footer>/ Źródło: siodma9.pl <br/>/ kga</footer>
      <related>
        <h4>Czytaj także</h4>
        <a href="https://www.dorzeczy.pl/obserwator-mediow/122937/holownia-powtorzy-sukces-kukiza-wymowny-komentarz.html"/>
      </related>
    </article>
  </body>
</html>