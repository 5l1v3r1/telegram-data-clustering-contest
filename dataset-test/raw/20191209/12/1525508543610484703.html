<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793309/%DA%A9%D8%AA%D8%A7%D8%A8-%D8%AF%D8%B1-%D9%85%DA%A9%D8%AA%D8%A8-%D9%85%D8%B5%D8%B7%D9%81%DB%8C-%D8%A8%D9%87-%DA%86%D8%A7%D9%BE-%D9%BE%D9%86%D8%AC%D9%85-%D8%B1%D8%B3%DB%8C%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:10:38+00:00"/>
    <meta property="og:title" content="توسط انتشارات راه یار؛ کتاب «در مکتب مصطفی» به چاپ پنجم رسید"/>
    <meta property="og:description" content="توسط انتشارات راه یار (دفتر مطالعات جبهه فرهنگی انقلاب اسلامی) کتاب «در مکتب مصطفی؛ ارایه مدلی برای تربیت نیروهای تراز انقلاب اسلامی» به چاپ پنجم رسید"/>
  </head>
  <body>
    <article>
      <h1>توسط انتشارات راه یار؛ کتاب «در مکتب مصطفی» به چاپ پنجم رسید</h1>
      <address>
        <time datetime="2019-12-09T12:10:38+00:00">09 Dec 2019, 12:10</time>
      </address>
      <p>به گزارش <a href="https://www.mehrnews.com/">خبرگزاری مهر</a>،<b> </b>کتاب «در مکتب مصطفی»؛ الگوی تربیت نیروی انسانی در تشکل‌های مردمی و زندگی شهید مصطفی صدرزاده، از سوی دفتر مطالعات جبهه فرهنگی انقلاب اسلامی به چاپ پنجم رسید.</p>
      <p>کتاب «در مکتب مصطفی»؛ جستاری علمی درباره سیره تربیتی شهید مدافع حرم مصطفی صدرزاده، به‌عنوان الگوی تربیت نیروی انسانی در تشکل‌های مردمی است که در واحد تاریخ شفاهی دفتر مطالعات جبهه فرهنگی انقلاب اسلامی تهیه شده است. مصاحبه‌های این کتاب توسط محمدمهدی رحیمی و تحقیق و تألیف آن توسط دکتر جمال یزدانی صورت گرفته است.</p>
      <p>در مقدمه این کتاب آمده است: «مسجد در مکتب روح الله همیشه در این چهار دهه منشأ اتفاقات بزرگ بوده است. حالا سربازان روح الله در مساجد خود صاحب مکتب شده‌اند. هرکدامشان نیازهای به روز انقلاب و نظام را می‌شناسند و پاسخی درخور و فعال ارائه می‌کنند. کارهای روزی زمین مانده نظام را به دوش می‌گیرند و گمنامانه و در غربت، نهضت خمینی را به پیش می‌برند. نمونه آخرینش مکتب مصطفی صدرزاده در مسجدامیرالمومنین(ع) است. مکتب مصطفی در مسجدش، نمونه کوچکی از مکتب حضرت مصطفی(ص) در مسجدالنبی است. مصطفی زندگی‌اش وقف مسجد و کار با مردم بود. از کار عملی تا کار امنیتی در محله‌اش و در آخر تربیت و اعزام نیرو برای مبارزه با لشکر اسلام آمریکایی در این مسیر خود جلودار و در خط مقدم است.</p>
      <p>مکتب مصطفی در میانه میدان تقابل جبهه حق و باطل است نه صرفاً در داخل مرزها که اکنون در پشت مرزهای اسرائیل ـ نماد جهان مستکبرین در قرن معاصر ـ هماورد می‌طلبد. مکتب مصطفی(ص) زنده و پویا به پیش می‌رود تا پرچم «لا اله الا الله» بر قلل رفیع کرامت و بزرگواری به اهتزاز درآید.»</p>
      <p>نویسنده در بیان مسئله و رویکرد این کتاب به مطالعات حوزۀ تربیت در پیشگفتار اشاره می‌کند: «علاوه بر توجه به رویکرد نظری در حوزۀ تربیت باید به رویکرد تربیت تجربی‌ای که در بستر انقلاب اسلامی رخ داده است، توجه نمود. در چهار دهۀ جمهوری اسلامی، تجارب متعددی در حوزۀ تربیت رسمی و تربیت غیررسمی رخ داده است. تاریخ شفاهی ارکان تربیت، تجربه‌نگاری آنها و نسبت‌سنجی میان جریان‌های تربیتی با نظریۀ تربیتی انقلاب اسلامی یکی از مهم‌ترین پژوهش‌هایی است که باید به صورت جامع صورت بگیرد. گرچه در این سال‌ها تاریخ شفاهی فعالیت‌های تربیتی در دهه شصت صورت گرفته است اما این مواد خام به ادبیات دانشگاهی وارد نشده است تا مبنای تولید خروجی‌هایی علمی در حوزۀ تربیت اسلامی قرار بگیرند. تجربیات انباشتۀ مربیان، به‌خصوص بعد از انقلاب اسلامی می‌تواند منبعی معرفتی برای تدوین نظریۀ تربیت انقلاب اسلامی قرار بگیرد.»</p>
      <p>نویسندۀ این کتاب با نگاه به تربیت غیررسمی، از جمله طرح تربیتی صالحین که توسط سازمان بسیج مستضعفین اجرا شده است، به این موضوع می‌پردازد که مستشاران، فرماندهان و رزمندگان جوان در میدان نبرد با تکفیری‌ها در سوریه، نشان می‌دهد که جریان تربیت غیررسمی، که عمدتاً در پایگاه‌های بسیج و هیئات حضور دارد، توانسته است نیروهای تراز انقلاب اسلامی را توانمند تربیت کند. رفتار و عملکرد این نوع نیروها در سوریه، سؤالی را در ذهن نگارنده ایجاد می‌کند که: «چرا الگوی تربیتی در تشکّل‌های مردمی، باعث تربیت نیروی انسانی در نبرد میدانی سوریه شده است؟»</p>
      <p>وی برای پاسخ به این پرسش، از میان شهدای مدافع حرم، سیدمصطفی صدرزاده را برای مطالعه برمی‌گزیند. صدرزاده متولد ۱۳۶۵ است، او از سن ۱۳سالگی در پایگاه بسیج مسئولیت و فعالیت‌های مختلف در کار تربیتی داشته است. صدرزاده که از سال ۱۳۹۲ برای مقابله با گروه‌های تروریستی تکفیری به سوریه می‌رود و فرماندهی گردان عمار از لشکر فاطمیون در سوریه را بر دوش می‌گیرد، آبان سال ۱۳۹۴ در شهر حلب به مقام شهادت نائل می‌آید.</p>
      <p>
        <b>مشخصات</b>
      </p>
      <p>چاپ پنجمم کتاب «در مکتب مصطفی» در ۱۰۴ صفحه، قطع رقعی، تیراژ ۲۰۰۰ نسخه و قیمت ۷ هزار تومان از سوی انتشارات «راه یار» عرضه شده است.</p>
      <p>علاقمندان جهت تهیه این کتاب و مستند «عابدان کُهنز» که درباره فعالیت های مسجد امیرالمومنین(ع) هست، علاوه بر کتاب‌فروشی‌ها می‌توانند به واحد فروش دفتر مطالعات جبهه فرهنگی انقلاب اسلامی واقع در میدان انقلاب اسلامی، خیابان ۱۶آذر، روبروی پورسینا، پلاک ۶۰، حسینیه هنر یا سایت های عماریار ammaryar.ir  و پاتوق کتاب فردا bookroom.ir  مراجعه و یا نام کتاب را به شماره ۰۹۱۹۹۰۳۸۲۷۰ پیامک کنند.</p>
    </article>
  </body>
</html>