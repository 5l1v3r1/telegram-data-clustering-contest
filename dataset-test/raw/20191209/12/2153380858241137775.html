<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/yp-dikaiosynis-syntoma-kai-sta-poinika-dikastiria-i-ilektroniki-katathesi-dikografon"/>
    <meta property="og:site_name" content="The Pressroom"/>
    <meta property="article:published_time" content="2019-12-09T12:41:08+00:00"/>
    <meta property="og:title" content="Υπ. Δικαιοσύνης: Σύντομα και στα ποινικά δικαστήρια η ηλεκτρονική κατάθεση δικογράφων"/>
    <meta property="og:description" content="Στην υιοθέτηση της ηλεκτρονικής κατάθεσης δικογράφων, στα διοικητικά δικαστήρια και στο Συμβούλιο της Επικρατείας, αναφέρθηκε ο υπουργός Δικαιοσύνης Κώστας Τσιάρας, μιλώντας στην ημερίδα της Εθνικής Αρχής Διαφάνειας, με αφορμή τη σημερινή Παγκόσμια Ημέρα κατά της Διαφθοράς. Προανήγγειλε ακόμα ότι σύντομα θα υπάρχει ανάλογη δυνατότητα με τα πρακτικά των ποινικών δικαστηρίων. Συγχρόνως, η ηλεκτρονική διαχείριση θα επεκταθεί πέρα από τα δικαστήρια Αθήνας, Θεσσαλονίκης, Πειραιά και Χαλκίδας και στα υπόλοιπα δικαστήρια της χώρας. Όπως σημείωσε ο υπουργός Δικαιοσύνης, σε ό,τι αφορά τα διοικητικά δικαστήρια πρόκειται για σταδιακή απο-υλοποίηση της διοικητικής δίκης, συμβάλλοντας στην επιτάχυνση των δικαστικών διαδικασιών. Συγχρόνως, με αυτόν τον τρόπο διασφαλίζεται η αυθεντικότητα των δικογράφων και ολόκληρης της δικογραφίας και παράλληλα πιστοποιείται ο ακριβής χρόνος καταβολής του κάθε σχετικού εγγράφου. Αυτή η πρωτοβουλία, σημείωσε ο κ. Τσιάρας, μπορεί να ενισχύει την εμπιστοσύνη των πολιτών στον θεσμό της Δικαιοσύνης…"/>
  </head>
  <body>
    <article>
      <h1>Υπ. Δικαιοσύνης: Σύντομα και στα ποινικά δικαστήρια η ηλεκτρονική κατάθεση δικογράφων</h1>
      <address>
        <time datetime="2019-12-09T12:41:08+00:00">09 Dec 2019, 12:41</time>
      </address>
      <p>
        <b>Στην υιοθέτηση της ηλεκτρονικής κατάθεσης δικογράφων, στα διοικητικά δικαστήρια και στο <a href="https://www.thepressroom.gr/tags/symvoylio-tis-epikrateias">Συμβούλιο της Επικρατείας</a>, αναφέρθηκε ο υπουργός Δικαιοσύνης <a href="https://www.thepressroom.gr/tags/kostas-tsiaras">Κώστας Τσιάρας</a>, μιλώντας στην ημερίδα της Εθνικής Αρχής Διαφάνειας, με αφορμή τη σημερινή Παγκόσμια Ημέρα κατά της Διαφθοράς. Προανήγγειλε ακόμα ότι σύντομα θα υπάρχει ανάλογη δυνατότητα με τα πρακτικά των ποινικών δικαστηρίων. Συγχρόνως, η ηλεκτρονική διαχείριση θα επεκταθεί πέρα από τα δικαστήρια Αθήνας, Θεσσαλονίκης, Πειραιά και Χαλκίδας και στα υπόλοιπα δικαστήρια της χώρας.</b>
      </p>
      <p>Όπως σημείωσε ο υπουργός Δικαιοσύνης, σε ό,τι αφορά τα διοικητικά δικαστήρια πρόκειται για σταδιακή απο-υλοποίηση της διοικητικής δίκης, συμβάλλοντας στην επιτάχυνση των δικαστικών διαδικασιών. Συγχρόνως, με αυτόν τον τρόπο <b>διασφαλίζεται η αυθεντικότητα των δικογράφων και ολόκληρης της δικογραφίας και παράλληλα πιστοποιείται ο ακριβής χρόνος καταβολής του κάθε σχετικού εγγράφου</b>. Αυτή η πρωτοβουλία, σημείωσε ο κ. Τσιάρας, μπορεί να ενισχύει την εμπιστοσύνη των πολιτών στον θεσμό της Δικαιοσύνης, καθώς θέτει τις απαραίτητες δικλείδες διαφάνειας που επιζητούν οι πολίτες από τη λειτουργία της Δικαιοσύνης.</p>
      <p>Επίσης, αναφέρθηκε στην απόφαση της κυβέρνησης να θεσμοθετήσει<b> κανόνες ηλεκτρονικής δημοκρατίας στις ψηφοφορίες των συνδικαλιστικών οργανώσεων</b>. Ουσιαστικά, σημείωσε, στο παρελθόν μέσα από ένα στερεότυπο που αναπαραγόταν από τις πλειοψηφίες, συνήθως λαμβάνονταν κρίσιμες αποφάσεις των συνδικαλιστικών οργανώσεων για ζητήματα που αφορούσαν τους πάντες, από έναν πολύ μικρό αριθμό ανθρώπων που βρίσκονταν στους χώρους συνελεύσεων.</p>
    </article>
  </body>
</html>