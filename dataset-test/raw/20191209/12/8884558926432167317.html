<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/wada-prepovedala-udelezbo-rusije-na-tekmovanjih-za"/>
    <meta property="og:site_name" content="Primorske novice"/>
    <meta property="article:published_time" content="2019-12-09T12:33:18+00:00"/>
    <meta property="og:title" content="Wada prepovedala udeležbo Rusije na tekmovanjih za štiri leta, tudi na OI 2020 in 2022"/>
    <meta property="og:description" content="Svetovna protidopinška agencija (Wada) je prepovedala udeležbo Rusije na velikih športnih tekmovanjih za naslednja štiri leta, se pravi tudi na olimpijskih igrah 2020 v Tokiu in 2022 v Pekingu ter svetovnem nogometnem prvenstvu 2022."/>
  </head>
  <body>
    <article>
      <h1>Wada prepovedala udeležbo Rusije na tekmovanjih za štiri leta, tudi na OI 2020 in 2022</h1>
      <address><time datetime="2019-12-09T12:33:18+00:00">09 Dec 2019, 12:33</time> by <a rel="author">STA</a></address>
      <p>
        <b>Svetovna protidopinška agencija (Wada) je prepovedala udeležbo Rusije na velikih športnih tekmovanjih za naslednja štiri leta, se pravi tudi na olimpijskih igrah 2020 v Tokiu in 2022 v Pekingu ter svetovnem nogometnem prvenstvu 2022.</b>
      </p>
      <figure>
        <img src="https://static.primorske.si/foto/highres/gnweb/722914_olimpijske.jpg"/>
        <figcaption>Foto: Pixabay</figcaption>
      </figure>
      <p><b>LOZANA</b> &gt; Wada je prepovedala tudi kandidature in organizacije velikih mednarodnih tekmovanj. Pod to pa ne šteje evropsko prvenstvo v nogometu 2020, ki ga kot sogostiteljica pripravlja Rusija ter se je na prvenstvo tudi uvrstila. Po mnenju Wade Evropska nogometna zveza (Uefa) ni organizatorica največjih športnih dogodkov.</p>
      <p>Kazen je Wada izrekla zaradi ponarejenih in drugače prikrojenih podatkov v protidopinškem laboratoriju v Moskvi ter s strani države podprtega dopinškega sistema.</p>
      <p>“Vsa predlagana priporočila posebne komisije za skladnost Wade (CRC) so bile soglasno sprejeta,” je še med sejo izvršnega odbora Wade v Lozani povedal njen tiskovni predstavnik <b>James Fitzgerald</b>.</p>
      <h3>Ruski športniki bodo sicer lahko nastopali še naprej, vendar brez ruskih državnih obeležij</h3>
      <p>CRC je nedavno sprejela priporočila, ki med drugim vključujejo prepoved kandidatur ali dodeljevanja mednarodnih tekmovanj Rusiji. To je potrdil tudi izvršni odbor Wade, ki je izključil iz tekmovanj vse uradne predstavnike ruske države, njenega olimpijskega in paraolimpijskega komiteja iz velikih tekmovanj. Prav tako za štiri leta je izgubil licenco tudi ruski protidopinški laboratorij.</p>
      <p>Ruski športniki bodo sicer lahko nastopali še naprej, vendar brez ruskih državnih obeležij in pod nevtralno zastavo. Kot pogoj bodo morali dokazati, da ne sodelujejo v sistemu, ki ga podpira ruska država. Doslej je tako pravilo od leta 2015 veljalo le za ruske atletinje in atlete.</p>
      <p>Preiskovalci Wade so prišli do ugotovitev, da je prejšnje vodstvo laboratorija v Moskvi prirejalo laboratorijske podatke in na ta način skušalo zakriti dopinške primere, ki jih je podpirala Rusija. To se je dogajalo še letos, ko so preiskovalci Wade prevzemali podatke iz moskovskega laboratorija.</p>
      <h3>Rusija ne more več računati na kompromise</h3>
      <p>S predajo podatkov naj bi Rusija pokazala, da se uspešno bori proti dopinškim kršitvam, a je tudi v tem primeru poskrbela, da so bili številni podatki prikrojeni.</p>
      <p>Wada je v začetku leta začela analizirati podatke, ko je končala dolg proces nalaganja približno 24 terabajtov informacij, celoten proces, skupaj z analizami in zaključki 1,5 milijona datotek, pa je nato potekal nekaj mesecev. Preiskovalce so zanimali predvsem originalni podatki več kot 9000 testov ruskih športnikov med letoma 2011 in 2015. Podatki, ki so jih prejeli, pa obsegajo prostor za več kot 400.000 ur glasbe ali za 5200 DVD-jev.</p>
      <p>Rusija ne more več računati na kompromise in olajševalne okoliščine, je po ugotovitvah preiskave že sredi novembra povedal <b>Jonathan Taylor</b>, ki je vodil preiskovalno komisijo Wade v primeru Rusije. To se je danes tudi zgodilo.</p>
    </article>
  </body>
</html>