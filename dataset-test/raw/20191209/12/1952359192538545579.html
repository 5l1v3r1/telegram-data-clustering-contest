<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191209_04758209?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Maak je met deze drie ingrediënten het ultieme drankje tegen een kater?"/>
    <meta property="og:description" content="Met de feestdagen en toekomstige katers in het verschiet, denken wetenschappers eindelijk de ideale formule gevonden te hebben om neveneffecten te behandel..."/>
  </head>
  <body>
    <article>
      <h6 class="kicker">Fit &amp; Gezond</h6>
      <h1>Maak je met deze drie ingrediënten het ultieme drankje tegen een kater?</h1>
      <address>
        <time datetime="2019-12-09T12:04:00+00:00">09 Dec 2019, 12:04</time>
      </address>
      <p>
        <b>Met de feestdagen en toekomstige katers in het verschiet, denken wetenschappers eindelijk de ideale formule gevonden te hebben om neveneffecten te behandelen als je te diep in het glas hebt gekeken. Het geheim zit volgens hen in de mix van kokoswater, peer en limoen.</b>
      </p>
      <p>Rechtstaan om een drankje te mixen met een kater klinkt niet meteen aanlokkelijk, maar volgens wetenschappers in het blad <i>Current Research In Food Science </i>loont het wel de moeite. Voeg peren- en limoensap toe aan een beetje kokoswater en de enzymen in het brouwsel zouden je lichaam helpen om alcohol af te breken. Je zou zelfs nog sneller van je hoofdpijn en algeheel mottig gevoel verlost zijn als je er een beetje kaas, komkommer en tomaat bij eet.</p>
      <p>Hoe het concreet werkt? Maak dat het sap van de peer zo’n 65 procent van het drankje uitmaakt, gevolgd door limoen (25 procent) en kokoswater (10 procent). Deze ingrediënten bevatten zogezegd twee belangrijke enzymen inzake katerbestrijding: alcoholdehydrogenase en aldehydedehydrogenase. Beide enzymen pakken acetaldehyde aan, de stof waarin alcohol wordt omgezet bij het binnenkomen van ons lichaam.</p>
      <figure>
        <img src="https://static.nieuwsblad.be/Assets/Images_Upload/2019/12/09/579f81f4-1a82-11ea-890e-43212ce6fb8e_web_scale_0.5128205_0.5128205__.jpg?nomaxheight=513&amp;nomaxwidth=767&amp;scale=both"/>
      </figure>
      <p>De studie suggereert dat je met een kater beter geen melk, haver, eieren en kruiden, waaronder peper, nootmuskaat en kaneel, nuttigt. Ook koffie wordt afgeraden. Deze producten zouden de activiteit van aldehydedehydrogenase aanzienlijk verminderen, waardoor de kater langer blijft hangen.</p>
      <p>Toxicoloog Jan Tytgat, verbonden aan de KU Leuven, gelooft niet in het wonderbaarlijke effect van het drankje. “Elk jaar duiken in de feestmaand ‘wonderdrankjes’ op tegen katers, maar die zijn niet wetenschappelijk te verantwoorden. Het klopt dat bovenvermelde  enzymen ontgiften, maar er is geen enkel bewijs dat die enzymen in kokoswater en co zitten”, klinkt het. “Mensen worden bij de neus genomen. Vertrouw niet op allerlei drankjes die beloven om alcohol sneller uit je lichaam te filteren, want ze maken geen verschil.”</p>
      <p>
        <b>Gouden tip</b>
      </p>
      <p>Over koffie vermijden tijdens een kater valt er volgens de expert iets te zeggen: koffie zal het ontgiften niet beïnvloeden, maar het is wel zo dat de drank - net als alcohol - vochtafdrijvend werkt. En een kater wordt deels veroorzaakt door uitdroging. Koffie na alcohol kan dat effect versterken. Wie met de feestdagen alcohol wil drinken, doet het volgens Tytgat beter bewust. Zijn gouden tip? “Probeer af te wisselen en drink tussen elk glas alcohol een niet-alcoholisch drankje. Water is een goede keuze, maar limonade ook. Het suikergehalte zal helpen om een eventuele kater te verzachten. Drink na een avondje uit geen liter water of andere niet-alcoholische drank: dit offensief zal het uitdrogende effect niet compenseren.“</p>
    </article>
  </body>
</html>