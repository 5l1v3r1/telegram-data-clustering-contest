<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/3372387/andrija-milosevic-u-ulozi-andrije-milosevica-zavirite-u-njegov-urnebesan-zivot-na-superstar-tv-valjacete-se-od-smeha"/>
    <meta property="og:site_name" content="kurir.rs"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="ANDRIJA MILOŠEVIĆ U ULOZI ANDRIJE MILOŠEVIĆA! Zavirite u njegov urnebesan život na Superstar TV! Valjaćete se od smeha"/>
    <meta property="og:description" content="Večeras u 21 čas na Superstar TV kanalu počinje emitovanje nove humorističke serije Slatke muke o izmišljenom liku Andriji Miloševiću koga tumači upravo Andrija Milošević! Naš popularni glumac i komičar tumači istoimenog, ali izmišljenog glavnog protagonistu ..."/>
  </head>
  <body>
    <article>
      <h6 class="kicker">Slatke muke</h6>
      <h1>ANDRIJA MILOŠEVIĆ U ULOZI ANDRIJE MILOŠEVIĆA! Zavirite u njegov urnebesan život na Superstar TV! Valjaćete se od smeha</h1>
      <address>
        <time datetime="2019-12-09T12:10:00+00:00">09 Dec 2019, 12:10</time>
      </address>
      <p>Večeras u 21 čas na Superstar TV kanalu počinje emitovanje nove humorističke serije „Slatke muke“ o izmišljenom liku Andriji Miloševiću koga tumači upravo – Andrija Milošević! Naš popularni glumac i komičar tumači istoimenog, ali izmišljenog glavnog protagonistu što ovaj sitkom o porodičnom čoveku čini još komičnijim.</p>
      <figure>
        <iframe src="https://www.youtube.com/embed/ViAspTUb-Io" width="560" height="315" data-service="Youtube" scrolling="no"/>
      </figure>
      <p>Da priča bude još zamršenija, Andrija, onaj igrani, je takođe poznata ličnost koja, sa svojim brojnim manama i vrlinama, prolazi kroz razne životne situacije, ljubavne zaplete, svakojake zgode i nezgode. U večerašnjoj, prvoj epizodi on sa svojom suprugom Anom kreće na bračnu psihoterapiju otkrivajući svoju intimu i prakse samozadovoljavanja i suočavajući se sa neprijatnim temama zakopanim u svakodnevnoj rutini. Ovo ne bi bilo toliko intrigantno da Andrijinu ženu Anu u seriji ne glumi Aleksandra Tomić, glumica i Andrijina devojka iz stvarnog života!</p>
      <figure>
        <img src="https://www.kurir.rs/data/images/2019/12/09/11/2078023_-ybr0150_ff.jpg?ver=1575889015"/>
        <figcaption>
          <cite>foto: Promo</cite>
        </figcaption>
      </figure>
      <p>Pored zamršenih bračnih odnosa, serija prikazuje Andrijine slatke muke i situacije u kojima se on, uz puno srčanosti i duha, suočava i sa ostalim dobro poznatim problemima, kao što su komplikovan odnos sa zahtevnom majkom i nesposobnim prijateljima, zatim problemi sa decom u školi, nasilnim komšijama, birokratskim sistemom... Ne skrivajući brojne ljudske nedostatke, manipulativnost, nestrpljenje, infantilnost, a često i aroganciju, glavni lik otvoreno uživa u statusu poznate ličnosti, ali na kraju dana se ipak nazire njegova osetljiva strana iza te fasade.</p>
      <figure>
        <img src="https://www.kurir.rs/data/images/2019/12/09/11/2078019_slatke-muke--gradiliste-striptiz-klub--manji143_ff.jpg?ver=1575889020"/>
        <figcaption>
          <cite>foto: Promo</cite>
        </figcaption>
      </figure>
      <p>U težnji za pravdom i svojim mestom pod zvezdama, Andrija će se uplitati u najčudnije i komične situacije, naoružan dobro poznatim oružjem balkanskih naroda, inatom i tvrdoglavošću. Komičnoj atmosferi serije doprinosi i originalna muzika koju potpisuje bosanski avandgardni bend Dubioza kolektiv.</p>
      <figure>
        <img src="https://www.kurir.rs/data/images/2019/12/09/11/2078021_slatke-muke--galerija-73-full14_ff.jpg?ver=1575889027"/>
        <figcaption>
          <cite>foto: Promo</cite>
        </figcaption>
      </figure>
      <p>„Slatke muke“ možete gledati svakog radnog dana od 9. decembra od 21 čas na Superstar TV kanalu koji mogu pratiti korisnici mts TV-a, kablovskog operatora Supernova i satelitske televizije m:SAT tv, kao i korisnici u regionu preko m:tel-a CG i BiH i širom sveta preko GO4TV.</p>
      <p>Foto: Promo</p>
    </article>
  </body>
</html>