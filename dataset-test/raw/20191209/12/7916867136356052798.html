<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-135417-geriausia-sezono-maca-suzaides-olisevicius-lkl-savaites-mvp.html"/>
    <meta property="og:site_name" content="basketnews.lt"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Geriausią sezono mačą sužaidęs Olisevičius – LKL savaitės MVP"/>
    <meta property="og:description" content="Klaipėdos „Neptūnas“ tęsia sėkmingą atkarpą „Betsafe–LKL“ pirmenybėse – savaitgalį Tomo Rinkevičiaus auklėtiniai Kėdainiuose prieš vietos „Nevėžį“ iškovojo jau šeštąją pergalę per pastarąsias septynerias rungtynes ir toliau laikosi pirmajame čempionato trejete. Būtent „Neptūno“ atstovui atiteko savaitės MVP titulas – juo tapo Osvaldas Olisevičius, sužaidęs geriausias savo rungtynes lygoje nuo ..."/>
  </head>
  <body>
    <article>
      <h1>Geriausią sezono mačą sužaidęs Olisevičius – LKL savaitės MVP</h1>
      <address>
        <time datetime="2019-12-09T12:04:00+00:00">09 Dec 2019, 12:04</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205772-any1000x1000.jpg">
          <img src="https://www.basketnews.lt/paveikslelis-205772-any630x500.jpg"/>
        </a>
      </figure>
      <p>Nuotr. BNS</p>
      <p>Klaipėdos „Neptūnas“ tęsia sėkmingą atkarpą „Betsafe–LKL“ pirmenybėse – savaitgalį Tomo Rinkevičiaus auklėtiniai Kėdainiuose prieš vietos „Nevėžį“ iškovojo jau šeštąją pergalę per pastarąsias septynerias rungtynes ir toliau laikosi pirmajame čempionato trejete.</p>
      <p>Būtent „Neptūno“ atstovui atiteko savaitės MVP titulas – juo tapo Osvaldas Olisevičius, sužaidęs geriausias savo rungtynes lygoje nuo balandžio mėnesio.</p>
      <p>Pergalingose rungtynėse į „Nevėžio“ krepšį Olisevičius įmetė 17 taškų (7/9 met.), sugriebė 6 atšokusius kamuolius ir dvikovą baigė su 26 naudingumo balais.</p>
      <p>Tai buvo tiek rezultatyviausios, tiek ir naudingiausios žaidėjo rungtynės šiame sezone. Paskutinį kartą krepšininkas tiek balų surinko šių metų balandį, akistatoje su Vilniaus „Rytu“.</p>
      <p>Kartu su Olisevičiumi į naudingiausiųjų penketuką pateko Chaucey Collinsas (Alytaus „Sintek–Dzūkija“), Kevinas Hardy („Šiauliai“), Željko Šakičius (Panevėžio „Lietkabelis“) bei Laurynas Birutis (Prienų „CBet“).</p>
      <p>Ir toliau solidžią formą išlaiko Alytaus komandos įžaidėjas Collinsas. Praėjusią savaitę tapęs naudingiausiu lygos žaidėju, šį kartą jis vėl driostelėjo, surinkęs 21 tašką, atkovojęs 6 kamuolius ir iš viso sukaupęs 26 naudingumo balus.</p>
      <p>Naudingumo balų skaičiumi jis prilygo Olisevičiui, tačiau naudingiausiu šią savaitę netapo dėl to, jog jo atstovaujama komanda paskutinių sekundžių trileryje 74:75 neprilygo Pasvalio „Pieno žvaigždėms“.Kitą gynėjo vietą penketuke užima dvejas rungtynes per savaitę sužaidęs „Šiaulių“ atstovas Kevinas Hardy.</p>
      <p>Savaitės vidurio rungtynėse su Vilniaus „Rytu“ šis pelnė 9 taškus, atkovojo ir perėmė po 5 kamuolius ir iš viso sukaupė 16 naudingumo balų, o dar sėkmingiau jam susiklostė po kelių dienų vykęs mačas Utenoje su vietos „Juventus“.</p>
      <p>Uteniškiams jis atseikėjo 16 taškų (rezultatyviausias sezono mačas), atkovojo ir perėmė po 7 kamuolius ir iš viso surinko 27 naudingumo balus.</p>
      <p>Verta paminėti, jog Hardy 7 kamuolius perėmė jau antrą per sezoną – prieš tai nuo amerikiečio kentėjo „Nevėžis“.</p>
      <p>Žaidėjas per du mačus rinko po 21,5 naudingumo balo ir taip garantavo sau vietą penketuke.</p>
      <p>Nepaisant sėkmingo jo žaidimo, Hardy nepadėjo komandai išplėšti nė vienos pergalės – prieš vilniečius namuose „Šiauliai“ krito 81:86, o Utenoje turėjo pripažinti varžovų persvarą 72:77.</p>
      <p>Greta Olisevičiaus, krašto puolėjo vietą simboliniame penkete užima „Lietkabelio“ lyderis Šakičius.</p>
      <p>Komandos naujokas mače su Prienų „CBet“ surinko solidų dvigubą dublį – 17 taškų, 10 atkovotų kamuolių, o prie viso to pridėjo 8 išprovokuotas pražangas ir surinko 28 naudingumo balus.</p>
      <p>Nepaisant to, jog kroatas sužaidė geriausią sezono mačą, nuo nesėkmės savo komandos neišgelbėjo – panevėžiečiai Prienuose pralaimėjo 74:80.</p>
      <p>Vienu pagrindinių „Lietkabelio“ skriaudėjų tose rungtynėse buvo Birutis.</p>
      <p>Po traumos neseniai į rikiuotę grįžęs vidurio puolėjas sužaidė geriausią mačą nuo praėjusių metų spalio – surinko 15 taškų, atkovojo 6 kamuolius ir su 17 naudingumo balų penketuke užima centro poziciją.</p>
      <h3>
        <a href="https://www.basketnews.lt/zaidejai/6514-osvaldas-olisevicius.html">Osvaldas Olisevičius</a>
      </h3>
      <figure>
        <img src="https://www.basketnews.lt/paveikslelis-147664-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200277-crop100x150.jpg"/>
      </figure>
      <ul>
        <li>MIN: 20.92</li>
        <li>PTS: 8.54 (55.21%)</li>
        <li>REB: 3.23</li>
        <li>AS: 1.69</li>
        <li>ST: 0.69</li>
        <li>BS: 0.08</li>
        <li>TO: 0.77</li>
        <li>GM: 13</li>
      </ul>
      <h3>
        <a href="https://www.basketnews.lt/zaidejai/6514-osvaldas-olisevicius.html">Osvaldas Olisevičius</a>
      </h3>
      <figure>
        <img src="https://www.basketnews.lt/paveikslelis-200277-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/286-klaipedos-neptunas.html">Klaipėdos Neptūnas</a></li>
        <li>Pozicija: PF, SF</li>
        <li>Amžius: 26</li>
        <li>Ūgis: 200 cm</li>
        <li>Svoris: 92 kg</li>
        <li>Gimimo vieta: Vilnius, Lietuva</li>
      </ul>
    </article>
  </body>
</html>