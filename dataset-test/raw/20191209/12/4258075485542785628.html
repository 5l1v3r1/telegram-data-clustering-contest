<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/shivam-dube-is-confident-that-he-can-clear-any-ground-dgtl-1.1080464"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-12-09T12:52:16+00:00"/>
    <meta property="og:title" content="‘বিশ্বের যে কোনও মাঠে ছয় মারার ক্ষমতা ধরি’"/>
    <meta property="og:description" content="ইনিংসের শুরুতে শিবম অবশ্য বড় শট নিতে পারছিলেন না। ছয় হাঁকাতে পারছিলেন না। তখন টাইমিংয়ের চেয়ে শক্তিতে জোর দিতে চাইছিলেন তিনি। যা কাজে আসছিল না। তবে শক্তিই যে তাঁর প্রধান অস্ত্র, তা জানিয়ে দিতে দ্বিধাহীন শিবম।"/>
  </head>
  <body>
    <article>
      <h1>‘বিশ্বের যে কোনও মাঠে ছয় মারার ক্ষমতা ধরি’</h1>
      <address><time datetime="2019-12-09T12:52:16+00:00">09 Dec 2019, 12:52</time> by <a rel="author">সংবাদ সংস্থা</a></address>
      <p>বিশ্বের যে কোনও মাঠে ছয় মারার ক্ষমতা ধরেন, ঘোষণা করলেন <a href="https://www.anandabazar.com/topic/shivam-dube">শিবম দুবে</a>। রবিবার ওয়েস্ট ইন্ডিজের বিরুদ্ধে সিরিজের দ্বিতীয় টি-টোয়েন্টিতে তিন নম্বরে নেমে ৩০ বলে ৫৪ রানের ঝকঝকে ইনিংসে ক্রিকেটমহলের নজর কেড়ে নিয়েছেন তিনি।</p>
      <p>সেই ইনিংসে ছিল চারটি ছয়। যার মধ্যে তিনটিই মেরেছিলেন ক্যারিবিয়ান অধিনায়ক <a href="https://www.anandabazar.com/topic/kieron-pollard">কিয়েরন পোলার্ডের</a> একই ওভারে। তাঁর দাপটেই টস হেরে ব্যাট করতে নেমে সাত উইকেটে ১৭০ তুলেছিল ভারত। কিন্তু তা জেতার পক্ষে যথেষ্ট ছিল না। নয় বল বাকি থাকতে জয়ের লক্ষ্যে পৌঁছে যায় ওয়েস্ট ইন্ডিজ। লেন্ডল সিমন্সের অপরাজিত ৬৭ আট উইকেটে জয় এনে দেয় ওয়েস্ট ইন্ডিজকে।</p>
      <p>ম্যাচ শেষের পর প্রচারমাধ্যমের সামনে এসে শিবম বলেন, “আমার মনে হয় এই মাঠ যথেষ্ট বড়। তবে যে কোনও মাঠ পার করার ক্ষমতা আমার রয়েছে। যার কিছুটা এই ম্যাচেও আপনারা দেখেছেন। আর এই ক্ষমতা আমার রয়েছে।”</p>
      <p>
        <b>আরও পড়ুন: <a href="https://www.anandabazar.com/sport/he-s-in-bed-with-my-sister-as-they-got-married-says-faf-du-plesis-on-teammate-dgtl-1.1080437">‘আমার বোনের সঙ্গে বিছানায়, তাই এই ম্যাচে খেলছে না’​</a></b>
      </p>
      <p>
        <b>আরও পড়ুন: <a href="https://www.anandabazar.com/sport/virat-kohli-surpasses-rohit-sharma-becomes-leading-run-scorer-in-t20i-dgtl-1.1080432">রোহিতের চেয়ে মাত্র ১ রানে এগিয়ে আছেন কোহালি!</a></b>
      </p>
      <p>ইনিংসের শুরুতে শিবম অবশ্য বড় শট নিতে পারছিলেন না। ছয় হাঁকাতে পারছিলেন না। তখন টাইমিংয়ের চেয়ে শক্তিতে জোর দিতে চাইছিলেন তিনি। যা কাজে আসছিল না। তবে শক্তিই যে তাঁর প্রধান অস্ত্র, তা জানিয়ে দিতে দ্বিধাহীন শিবম। তাঁর কথায়, “আমার মনে হয়, পাওয়ারই আমার শক্তি। আর আমি এ ভাবেই খেলব।”</p>
      <p>তিনি যখন টাইমিংয়ের গণ্ডগোলে ভুগছিলেন, তখন উল্টোদিকে থাকা <a href="https://www.anandabazar.com/topic/rohit-sharma">রোহিত শর্মার</a> থেকে সাহায্য পেয়েছিলেন। ভারতীয় দলের সহ-অধিনায়ক শান্ত থাকতে বলেছিলেন। সেই বিষয়ে শিবম বলেছেন, “তিন নম্বরে ব্যাট করতে নামা একটা বড় সুযোগ। শুরুতে অবশ্যই চাপ ছিল। আন্তর্জাতিক ম্যাচে খেলছি যখন, তা থাকবেই। তখন রোহিত ভাই সাহায্য করেছিল। একজন সিনিয়র ক্রিকেটারের থেকে এমন মোটিভেশনেরই দরকার ছিল। তার পর একটা ছয় মারলাম। এবং সেই থেকে ব্যাটে-বলে হতে থাকল।”</p>
    </article>
  </body>
</html>