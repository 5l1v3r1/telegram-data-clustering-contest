<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hradecky-kraj-bude-pristi-rok-hospodarit-se-schodkem-400-mil-kc/1830430?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:17:00+00:00"/>
    <meta property="og:title" content="Hradecký kraj bude příští rok hospodařit se schodkem 400 mil.Kč"/>
    <meta property="og:description" content="Hradec Králové - Královéhradecký kraj bude v roce 2020 hospodařit s rozpočtovým schodkem 400 milionů korun. Deficit kraj pokryje z úvěru 400 milionů korun, který chce začít čerpat na přestavbu Oblastní nemocnice Náchod. Rozpočet dnes schválilo zastupitelstvo kraje. Pro rozpočet hlasovalo 30 zastupitelů, 11 se zdrželo, proti nebyl nikdo."/>
  </head>
  <body>
    <article>
      <h1>Hradecký kraj bude příští rok hospodařit se schodkem 400 mil.Kč</h1>
      <address><time datetime="2019-12-09T12:17:00+00:00">09 Dec 2019, 12:17</time> by <a rel="author" href="http://www.ctk.cz/" target="_blank">ČTK</a></address>
      <p>Hradec Králové - Královéhradecký kraj bude v roce 2020 hospodařit s rozpočtovým schodkem 400 milionů korun. Deficit kraj pokryje z úvěru 400 milionů korun, který chce začít čerpat na přestavbu Oblastní nemocnice Náchod. Rozpočet dnes schválilo zastupitelstvo kraje. Pro rozpočet hlasovalo 30 zastupitelů, 11 se zdrželo, proti nebyl nikdo.</p>
      <p>"Rozpočet je navrhován jako schodkový, kdy už nejsme schopni ufinancovat dokončení (přestavby) nemocnice v Náchodě. Musíme si na tuto akci, která bude nakonec za 1,6 miliardy korun, půjčit. Úvěr už máme ujednaný z roku 2017," řekl radní pro finance Rudolf Cogan (Starostové a Východočeši).</p>
      <p>Kraj zvýší výdaje na investice z 1,3 na 1,5 miliardy korun. V roce 2020 chce investovat hlavně do svého majetku - škol, nemocnic, domovů pro seniory a silnic. "Rozpočet je realistický, je zpracován velmi dobře," řekl trutnovský starosta, krajský zastupitel a poslanec Ivan Adamec (ODS).</p>
      <p>Výdaje kraje by měly příští rok dosáhnout 5,4 miliardy korun a proti rozpočtu roku 2019 by měly být vyšší o 560 milionů. Příjmy kraje by měly vzrůst o půl miliardy korun na pět miliard korun, a to hlavně v důsledku meziročního navýšení daňových příjmů o 12,2 procenta na 4,6 miliardy Kč.</p>
      <p>I příští rok bude největší krajskou investicí modernizace Oblastní nemocnice Náchod. Stavba začala loni na jaře a měla by skončit v polovině roku 2020. "V nemocnici bylo investováno v loňském roce 140 milionů a letos očekáváme kolem 600 milionů korun, hovořím o cenách bez DPH. Budova nás bude stát dalších 600 milionů, přístroje 300 až 360 milionů korun," řekl vedoucí ekonomického odboru kraje Vladimír Soběslav.</p>
      <p>Více než půl miliardy korun kraj dá z rozpočtu příští rok na opravy a rekonstrukce silnic druhých a třetích tříd. Dotace autobusové a vlakové dopravy by měla vzrůst o 17 procent na 882 milionů. Zhruba 185 milionů korun chce kraj rozdělit v dotačních programech, například na podporu rozvoje venkova či sportovní a jiné aktivity. Školství z krajského rozpočtu dostane 401 milionů, zdravotnictví 644 milionů a sociální věci 251 milionů korun. "Investice na rok 2020 ve výši 1,5 miliardy korun je rekordní a myslím, že pěkná částka," řekl Cogan.</p>
      <p>Od letošního jara je kraj bez úvěrů. Pro letošní rok kraj plánoval rozpočtový schodek 338 milionů korun, který měl vyrovnat z úvěru na stavbu nemocnice Náchod. Úvěr ale nakonec nečerpal, protože hlavně díky zvýšení daňových příjmů financování zvládl z vlastních zdrojů. Podle vedení kraje by rozpočet měl díky růstu daňových příjmů i letos skončit v plusu. Hospodaření kraje od roku 2013 pravidelně končí přebytky, loni přebytek činil 145 milionů korun.</p>
      <p>V kraji vládne pětičlenná koalice ČSSD, ODS, Koalice pro Královéhradecký kraj, koalice Starostů a Východočechů a TOP 09.</p>
    </article>
  </body>
</html>