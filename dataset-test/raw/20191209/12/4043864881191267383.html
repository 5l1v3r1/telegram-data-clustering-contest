<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234285/"/>
    <meta property="og:site_name" content="Українська правда"/>
    <meta property="article:published_time" content="2019-12-09T12:36:00+00:00"/>
    <meta property="og:title" content="Зеленський взяв із собою у Париж Авакова і Баканова"/>
    <meta property="og:description" content="До складу офіційної делегації України на зустріч у “нормандському форматі” ввійшли міністр внутрішніх справ Арсен Аваков, глава Служби безпеки Іван Баканов та головнокомандувач Збройних сил Руслан Хомчак."/>
  </head>
  <body>
    <article>
      <h1>Зеленський взяв із собою у Париж Авакова і Баканова</h1>
      <address>
        <time datetime="2019-12-09T12:36:00+00:00">09 Dec 2019, 12:36</time>
      </address>
      <p>До складу офіційної делегації України на зустріч у "нормандському форматі" ввійшли міністр внутрішніх справ Арсен Аваков, глава Служби безпеки Іван Баканов та головнокомандувач Збройних сил Руслан Хомчак.</p>
      <p><b>Джерело:</b> <a href="https://hromadske.ua/posts/stalo-vidomo-hto-poyihav-na-normandsku-zustrich-vid-ukrayini">hromadske</a> із Франції, слова заступника глави Офісу президента Кирила Тимошенка</p>
      <p><b>Пряма мова Тимошенка:</b> "У нас доволі велика делегація. Є пан Хомчак…Ви побачите, коли ми будемо виходити".</p>
      <p><b>Деталі:</b> Зокрема, як повідомляє видання окрім президента Володимира Зеленського, на зустріч нормандської четвірки прибули:</p>
      <ul>
        <li>міністр закордонних справ Вадим Пристайко;</li>
        <li>міністр внутрішніх справ Арсен Аваков;</li>
        <li>міністр енергетики та захисту довкілля України Олексій Оржель;</li>
        <li>глава Служби безпеки України Іван Баканов;</li>
        <li>головнокомандувач Збройних сил України Руслан Хомчак;</li>
        <li>перший помічник президента Сергій Шефір;</li>
        <li>помічник президента Андрій Єрмак;</li>
        <li>радник президента Руслан Демченко;</li>
        <li>глава офісу президента Андрій Богдан;</li>
        <li>заступник глави Офісу президента Кирило Тимошенко;</li>
        <li>заступник глави Офісу президента Юрій Костюк;</li>
        <li>заступник глави Офісу президента Ігор Жовква;</li>
        <li>виконавчий директор Нафтогазу Юрій Вітренко.</li>
      </ul>
      <figure>
        <iframe data-src="https://twitter.com/HromadskeUA/status/1204005175259783170?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Що було раніше: </b>9 грудня "<a href="https://www.eurointegration.com.ua/news/2019/12/9/7103997/">Європейська правда</a>" зі своїх джерел дізналася, що після заходів у "нормандському форматі" (Україна, Росія, Німеччина, Франція) відбудеться двостороння зустріч президентів України та Росії.</p>
      <p>Зустріч у "нормандському форматі" розпочнеться в понеділок о 17.00 (за Києвом) у Парижі. За графіком зустріч розтягнеться на 3 години, однак в ОП не беруться прогнозувати скільки можуть тривати переговори. </p>
      <p>До російської делегації входять: голова Міненерго Росії Олександр Новак, помічники президента РФ Юрій Ушаков і Владислав Сурков.</p>
      <p>Російське видання "<a href="https://ria.ru/">РИА Новости</a>" з посиланням на інформоване джерело пише, що голова "Газпрому" Олексій Міллер і міністр енергетики РФ Александр Новак візьмуть участь у зустрічі президентів України та РФ.</p>
      <p>Відомо, що Україну, окрім президента, будуть представляти глава Міненерго <a href="https://www.pravda.com.ua/news/2019/12/9/7234265/">Олексій Оржель і виконавчий директор "Нафтогазу"</a> Юрій Вітренко. </p>
      <p>
        <b>
          <i>Читайте також: <a href="https://www.pravda.com.ua/articles/2019/12/9/7234195/">5 нормандських зустрічей до Зеленського. Як Україна домовлялась про мир</a></i>
        </b>
      </p>
      <p>
        <b>
          <i>
            <a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>
          </i>
        </b>
      </p>
      <p>
        <b>
          <i> <a href="https://www.pravda.com.ua/articles/2019/12/6/7233993/">Не довіряти Путіну і не лишатись віч-на-віч. Поради Порошенка Зеленському на саміт у Парижі</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>Для Путіна й Зеленського це буде перша особиста зустріч, раніше лідери чотири рази говорили по телефону – в липні, серпні, вересні та листопаді.</li>
        <li>Як очікується, російський та український лідери в двосторонньому форматі можуть обговорити різні питання, у тому числі проблемні аспекти газових переговорів двох країн.</li>
        <li>Зокрема, мова може йти про продовження контракту щодо транзиту газу, термін якого спливає 1 січня 2020 року.</li>
      </ul>
      <related>
        <a href="https://www.eurointegration.com.ua/news/2019/12/9/7104002/"/>
        <a href="https://www.pravda.com.ua/news/2019/12/9/7234254/"/>
        <a href="https://www.pravda.com.ua/news/2019/12/9/7234252/"/>
      </related>
    </article>
  </body>
</html>