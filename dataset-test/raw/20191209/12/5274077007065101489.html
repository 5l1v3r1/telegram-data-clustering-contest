<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420624"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="רפי לבנגרונד: להגדיל את העונש לסייען למקסימום"/>
    <meta property="og:description" content="בית המשפט הצבאי דן בערעור שהגיש הפלסטיני שסייע למחבל מברקן להימלט על חומרת עונשו. אביה של קים לבנגרונד הי&quot;ד טען שהעונש קל מדי."/>
  </head>
  <body>
    <article>
      <h1>רפי לבנגרונד: להגדיל את העונש לסייען למקסימום</h1>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author">ערוץ 7</a></address>
      <p>בית המשפט הצבאי קיים אתמול (שני) דיון בערעור שהגיש עבדאללה פואד מוצטפא מחמוד, שסייע למחבל אשרף נעאלווה להימלט מכוחות הביטחון.</p>
      <p>מחמוד הורשע בעבירות של מתן מקלט ושיבוש הליכי משפט בגין הסיוע שהעניק למחבל, ונגזרו עליו 20 חודשי מאסר בפועל, תשלום קנס של 3,000 ש"ח ומאסר על תנאי. מחמוד הגיש ערעור על חומרת עונשו לבית המשפט הצבאי לערעורים במחנה עופר.</p>
      <p>בתוך כך, הודיעה התביעה הצבאית למשפחות של קים לבנגרונד יחזקאל וזיו חג'בי על הגשת ערעור על קולת העונש שהושת על אם המחבל מברקן, וופא נעלוואה, שהורשעה באי מניעת הפיגוע למרות שידעה על כוונותיו של בנה. על אם המחבל מברקן נגזרו 18 חודשי מאסר בפועל, תשלום קנס בסכום 5,000 ש"ח וכן תשלום פיצויים למשפחות הנפגעים בסך 40,000 ש"ח.</p>
      <p>בדיון בעניינו של הסייען טען סנגורו כי יש להמתיק את עונשו של הסייען, היות והסיוע שהגיש למחבל "לא כזה אקטיבי בהמשך לבריחתו".</p>
      <p>התביעה הצבאית ביקשה מנגד לדחות את הערעור, והוסיפה "על הצורך להחמיר עם מי שביצעו מעשים הדומים למערער וסייעו לרוצחים נתעבים עמד לאחרונה בית משפט זה.. נבקש מבית המשפט להעביר בפסק דינו מסר ברור וחד משמעי לפיו מעשי המערער ראויים לגינוי והוקעה, וכי מי שמסייע לרוצחים ומעניק להם מקלט ייענש בחומרה".</p>
      <p>לדיון הגיע רפי לבנגרונד, אביה של קים לבנגרונד יחזקאל שנרצחה יחד עם זיו חג'בי בפיגוע בברקן. לבנגרונד אמר לשופט שהתביעה הייתה צריכה להגיש ערעור על קולת עונשו של הסייען. "זה עונש לא ראוי למעשים שהאדם עשה. ובזכות האנשים האלו היה 70 יום בבריחה מצה"ל".</p>
      <p>לבנגרונד דיבר על הצורך בהרתעת המחבלים וסייעניהם "אם לא יתנו עונשים ממש מרתיעים אז בפיגוע הבא יברחו. זו פעם ראשונה שהוא רוצח, אז מה הוא יעזור לכל המחבלים שרצחו? זה שיקול שהוא לא הגיוני בעליל. אני חושב שצריך להעלות את העונש במקסימום ושאנשים אחרים יראו כי לא כדאי לעזור לו, ואז אולי היה נתפס".</p>
      <p>לבנגרונד סיים בבקשה לשופט "אני מבקש מבית המשפט לא להסתפק בעשרים חודש, כי זה עונש ממש מצחיק".</p>
      <p>עו"ד חיים בלייכר מארגון חוננו המלווה את משפחות הנרצחים כנפגעי עבירה מסר "ברור לכל בר דעת שמדובר בעונש מינימלי למי שמשתף פעולה עם מחבל טרוריסט. ברור לנו שאין להקל בעונשו של המחבל ואנו ציפייה שבית המשפט לערעורים ידחה את ערעור המחבל ויגיד את דברו בעניין המלחמה בטרור. בנוסף, אנו מברכים את התביעה על הגשת ערעור על קולת העונש של אם המחבל. אנו מקווים כי ערכאת הערעור תעשה צדק ותשלח את אמו המורשעת של המחבל למאסר של שנים רבות, ובכך גם תשדר הרתעה חשובה שוודאי תציל בעתיד חיי אדם ישראלים".</p>
      <p>נזכיר כי בגזר הדין של הסייען נכתב כי מחמוד סייע לאשרף נעאלווה, רוצחם של קים לבנגורנד יחזקאל וזיו חג'בי ז"ל, בכך שפגש אותו במסגד בשכם והציע לו ללון במסגד, כשהוא לא יודע שמדובר במחבל מברקן. לאחר מכן גילה מחמוד את זהות האורח, אולם למרות זאת לא הפסיק את הסיוע. מחמוד אפשר למחבל להשתמש בטלפון שלו הכולל גישה לאינטרנט ואף נשא עבור המחבל ספר ובו מכתב המיועד לאחות המחבל, המתגוררת בשכם.</p>
      <p>בנוסף, בכדי למנוע את תפיסת מצלמות המסגד בהן מתועד המחבל בידי כוחות הביטחון, פנה מחמוד לאדם נוסף וביקש ממנו למחוק את צילומי האבטחה.</p>
      <p>שופט בית המשפט הצבאי ציין בגזר הדין, "הנאשם סייע לרוצח נמלט שזה עתה ביצע שני מעשי רצח נתעבים ואכזריים.. לא ניתן להתעלם מכך שהסיוע לא היה רגעי וחד פעמי". עוד נכתב בגזר הדין, "הנאשם ידע כי נעאלווה הוא רוצח שני ישראליים ובכל זאת לא מצא לנכון להפסיק את הסיוע שנתן לו.. הוא עוד ידע כי הרוצח חמוש בנשק, ומכאן היה לו ברור כי הוא ממשיך להוות סיכון".</p>
      <p>עם זאת, ציין השופט כי מחמוד לא ידע בתחילה כי מדובר במחבל מברקן וכי מעשיו "אינם ברף העליון של עבירת מתן מקלט". על הסייען נגזר עונש של 20 חודשי מאסר בפועל, תשלום קנס בסך 3,000 ש"ח ומאסר על תנאי. כאמור, מחמוד הגיש ערעור על חומרת עונשו, והחלטת בית המשפט תינתן בקרוב.</p>
    </article>
  </body>
</html>