<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/nowa-zelandia-erupcja-wulkanu-white,991722.html"/>
    <meta property="og:site_name" content="TVN24"/>
    <meta property="article:published_time" content="2019-12-09T12:54:00+00:00"/>
    <meta property="og:title" content="Erupcja wulkanu White. &quot;Nie stwierdzono oznak życia&quot;, los wielu zaginionych nieznany"/>
    <meta property="og:description" content="W poniedziałek w Nowej Zelandii doszło do erupcji wyspy-wulkanu White. Wiele osób uznaje się za zaginione, wiele zostało rannych. Policja poinformowała o pięciu ofiarach śmiertelnych, wskazując jed..."/>
  </head>
  <body>
    <article>
      <h1>Erupcja wulkanu White. "Nie stwierdzono oznak życia", los wielu zaginionych nieznany</h1>
      <address><time datetime="2019-12-09T12:54:00+00:00">09 Dec 2019, 12:54</time> by <a rel="author">ads/adso</a></address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/795efaec-85b4-47af-b0ac-83edd52e55ab.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=17/20&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/68d4926e-fe29-4a81-a452-dee9478e0311-480p.mp4"/>
          <figcaption>Erupcja wyspy-wulkanu w Nowej Zelandii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/8d0e668d-c648-4c36-b4a4-6a54b333faf7-480p.mp4" autoplay="" loop=""/>
          <figcaption>Wyspa White w Nowej Zelandii</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/f4dfb7d0-942b-4580-b01d-d289cde3599e-480p.mp4"/>
          <figcaption>"Sytuacja może się zmieniać"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/03e7d2ebec1e820ac34d054df7e68f48/96cf0c56-762b-4bf5-b167-c5b00210e07a-480p.mp4"/>
          <figcaption>Erupcja wulkanu w Nowej Zelandii</figcaption>
        </figure>
        <figcaption>Wulkan w Nowej Zelandii po erupcji<cite>Foto: PAP/EPA/MICHAEL SCHADE | Video: AP</cite></figcaption>
      </slideshow>
      <h3>W poniedziałek w Nowej Zelandii doszło do erupcji wyspy-wulkanu White. Wiele osób uznaje się za zaginione, wiele zostało rannych. Policja poinformowała o pięciu ofiarach śmiertelnych, wskazując jednak po wielu godzinach poszukiwań, że w czasie rekonesansu przeprowadzonego z powietrza na koniec dnia "nie stwierdzono więcej oznak życia". W pobliżu krateru w chwili erupcji przebywało około 50 osób, w tym turyści. Los około 20 nie jest znany. MSZ w Warszawie przekazało, że nie ma informacji, aby w wybuchu wulkanu zostali poszkodowani polscy obywatele.</h3>
      <p>Do erupcji doszło po godzinie 3 w nocy polskiego czasu.</p>
      <related>
        <a href="https://tvnmeteo.tvn24.pl/r/news/to-bylo-jak-kaszlniecie-wybuch-wyspy-wulkanu-br-w-nowej-zelandii,309023.html"/>
      </related>
      <p>Wyspa-wulkan White położona jest około 50 kilometrów od wybrzeża Wyspy Północnej - drugiej największej wyspy Nowej Zelandii.</p>
      <p>Wulkan White jest jednym z najbardziej aktywnych w tym kraju. To też równocześnie jedna z największych tutejszych atrakcji. Przez cały rok odwiedzają ją tysiące ludzi.</p>
      <p>Pierwsze informacje, przekazane przez premier Nowej Zelandii Jacindę Ardern około godz. 4. rano polskiego czasu (16. w Nowej Zelandii) mówiły o nawet 100 osobach przebywających w momencie erupcji na wyspie-wulkanie.</p>
      <p>Ardern informowała, że trwała akcja ratunkowa, ale nie potrafiła przekazać bardziej szczegółowych informacji o osobach poszkodowanych. Dodała, że wśród poszukiwanych może być wielu turystów.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/de9907b3-798b-413c-adf4-2c2b6dc9449e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wyspa White<cite>Źródło: Google Maps</cite></figcaption>
      </figure>
      <h3>Ranni wśród turystów</h3>
      <p>Informację o "co najmniej jednej grupie" turystów, którzy "wymagali pomocy medycznej" potwierdziła Judy Turner, burmistrz miasta Whakatane na Wyspie Północnej, z którego do wyspy-wulkanu White jest najbliżej i widać go z wybrzeża.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/407c42f6-144f-4cc3-91c0-57df995896cc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Erupcja wulkanu-wyspy White<cite>Źródło: PAP/EPA/NEW ZEALAND INSTITUTE OF GEOLOGICAL AND NUCLEAR SCIENCES/HANDOUT</cite></figcaption>
      </figure>
      <p>Weryfikacja informacji w kolejnych godzinach pozwoliła nowozelandzkiej policji na stwierdzenie, że osób odwiedzających wyspę-wulkan było około 50 - pisze m.in. brytyjski nadawca BBC.</p>
      <p>Według portalu, na obrzeżach krateru chwilę przed wybuchem przebywało kilkadziesiąt osób.</p>
      <p>Wiadomo, że część z osób z tej grupy dotarła do brzegu i udało się ich ewakuować. Są jednak wśród nich ranni.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/795efaec-85b4-47af-b0ac-83edd52e55ab.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wulkan w Nowej Zelandii po erupcji<cite>Źródło: PAP/EPA/MICHAEL SCHADE</cite></figcaption>
      </figure>
      <p>Nowozelandzka policja przekazała po godz. 6. czasu polskiego (18. w Nowej Zelandii), że jedna osoba zmarła, jednak ofiar śmiertelnych będzie prawdopodobnie więcej.</p>
      <p>Na kolejnej konferencji, po godzinie 9. czasu polskiego (po 21. w Nowej Zelandii), policja poinformowała, że liczba ofiar wzrosła do pięciu. Wiele osób pozostaje zaginionych.</p>
      <p>Jak piszą BBC i brytyjski dziennik "Guardian", powołujące się na policję, z wyspy-wulkanu ewakuowano i zabrano do szpitali co najmniej 23 osoby.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/2b97c8aa-6cae-4357-b69b-20288f8dc1aa.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wulkan w Nowej Zelandii po erupcji<cite>Źródło: PAP/EPA/MICHAEL SCHADE</cite></figcaption>
      </figure>
      <p>Po godz. 12 w Polsce (po północy we wtorek w Nowej Zelandii) policja przekazała, że z końcem dnia dokonano rekonesansu terenu wokół krateru i "nie odnaleziono oznak życia".</p>
      <p>"Policja uważa, że każdy, kto mógł zostać zabrany z wyspy żywy, został uratowany w czasie ewakuacji" - stwierdzono w komunikacie.</p>
      <p>"Bazując na informacjach, które posiadamy, nie sądzimy, by na wyspie byli jeszcze ocalali".</p>
      <h3>MSZ: nie mamy informacji, aby obywatele Polski zostali poszkodowani w wyniku wybuchu wulkanu</h3>
      <p>Biuro prasowe MSZ w Warszawie poinformowało tvn24.pl w poniedziałek po godz. 12., że resort "nie posiada informacji nt. obywateli polskich poszkodowanych w wyniku wybuchu wulkanu w Nowej Zelandii". Zapewniło, że "służba konsularna RP pozostaje w stałym kontakcie z miejscowymi władzami".</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/e81539f8-03c6-4cb9-90a6-5cbdfcefb60c.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wyspa-wulkan White w Nowej Zelandii<cite>Źródło: Pixabay</cite></figcaption>
      </figure>
      <related>
        <h4>Dowiedz się więcej...</h4>
        <a href="https://tvnmeteo.tvn24.pl/r/news/erupcja-wulkanu-i-konie-na-pokladzie-lecieli-11-godzin-z-amsterdamu-do-amsterdamu,308467.html"/>
        <a href="https://tvnmeteo.tvn24.pl/r/news/erupcja-wulkanu-fuego-z-krateru-wydobywaja-sie-chmury-dymu-i-popiolu,308443.html"/>
        <a href="https://fakty.tvn24.pl/r/rozdzielila-je-katastrofa-po-erupcji-wulkanu-siostry-spotkaly-sie-po-34-latach,985748.html"/>
      </related>
    </article>
  </body>
</html>