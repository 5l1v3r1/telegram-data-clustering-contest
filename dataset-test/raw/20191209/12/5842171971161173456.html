<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362047-negadijuma-cela-buvdarbu-zona-jelgava-cietusi-pieci-lietuvas-pilsoni"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T12:14:00+00:00"/>
    <meta property="og:title" content="Negadījumā ceļa būvdarbu zonā Jelgavā cietuši pieci Lietuvas pilsoņi"/>
    <meta property="og:description" content="Svētdienas vakarā Jelgavā, Loka maģistrāles un Rubeņu ceļa krustojumā, kur norisinās būvdarbi, avārijā cietuši pieci Lietuvas pilsoņi, informēja Valsts policijas Zemgales reģiona pārvaldes pārstāve Arlita Dolgā."/>
  </head>
  <body>
    <article>
      <h1>Negadījumā ceļa būvdarbu zonā Jelgavā cietuši pieci Lietuvas pilsoņi</h1>
      <address><time datetime="2019-12-09T12:14:00+00:00">09 Dec 2019, 12:14</time> by <a rel="author">Jauns.lv / LETA</a></address>
      <p>
        <b>Svētdienas vakarā Jelgavā, Loka maģistrāles un Rubeņu ceļa krustojumā, kur norisinās būvdarbi, avārijā cietuši pieci Lietuvas pilsoņi, informēja Valsts policijas Zemgales reģiona pārvaldes pārstāve Arlita Dolgā.</b>
      </p>
      <p>Sākotnējā informācija liecina, ka ap plkst.18.30, iebraucot lokveida krustojumā, 1960.gadā dzimusī vadītāja ar "Mercedes Benz C200" uzbraukusi betona apmalei un transportlīdzeklis apgāzies.</p>
      <p>Mašīnai bijusi Polijas valsts numurzīme, savukārt visi tajā esošie bijuši Lietuvas pilsoņi.</p>
      <p>Uz slimnīcu nogādātas piecas personas. Dolgā skaidroja, ka 1990., 1957. un 1960.gadā dzimuši pasažieri no ārsta apskates atteicās. Savukārt 1966.gadā dzimušai sievietei nozīmēta ārstēšanās ambulatori, bet vadītāja ievietota ārstniecības iestādē.</p>
      <p>Jau vēstīts, ka avārijās Rīgas reģionā svētdien cietuši 15 cilvēki, Zemgalē traumas guvuši vēl astoņi, bet Vidzemē - divi cilvēki. Līdz ar to kopumā ceļu satiksmes negadījumos cietuši 25 cilvēki. </p>
      <p>Rīgas reģionā notikušas 70 avārijas, Zemgalē - 13, Kurzemē - deviņas, Vidzemē un Latgalē - pa septiņām.</p>
      <p>Kopumā ceļu satiksmes jomā sastādīti 344 administratīvo pārkāpumu protokoli, tajā skaitā 136 par ātruma pārsniegšanu, viens par agresīvu braukšanu un desmit par automašīnas vadīšanu alkohola reibumā.</p>
    </article>
  </body>
</html>