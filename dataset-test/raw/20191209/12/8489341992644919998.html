<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811079/%D8%B9%D8%B1%D8%A7%D9%82%DA%86%DB%8C-%D8%AF%D8%B1-%D8%AA%D9%84%D8%A7%D8%B4%DB%8C%D9%85-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D9%87-%D8%A7%DB%8C%D8%B1%D8%A7%D9%86-%D8%A8%D8%B1%DA%AF%D8%B1%D8%AF%D8%AF-%D8%A7%D9%88-%D8%B9%D8%AC%D9%84%D9%87-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="عراقچی: در تلاشیم استراماچونی به ایران برگردد، او عجله کرد"/>
    <meta property="og:description" content="معاون سیاسی وزیر امور خارجه گفت: برداشت من این است استراماچونی نگران پرداخت‌های خود بود امیدواریم او به زودی به ایران برگردد."/>
  </head>
  <body>
    <article>
      <h1>عراقچی: در تلاشیم استراماچونی به ایران برگردد، او عجله کرد</h1>
      <h2>معاون سیاسی وزیر امور خارجه گفت: برداشت من این است استراماچونی نگران پرداخت‌های خود بود امیدواریم او به زودی به ایران برگردد.</h2>
      <address>
        <time datetime="2019-12-09T12:33:00+00:00">09 Dec 2019, 12:33</time>
      </address>
      <p>به گزارش گروه ورزشی خبرگزاری دانشجو، عباس عراقچی در گفت و گو با پایگاه خبری وزارت ورزش و جوانان با ابراز امیدواری به حل مشکل استراماچونی سرمربی ایتالیای باشگاه استقلال تهران اظهار داشت: به درخواست مسعود سلطانی فر به سرعت برای حل مشکل سرمربی ایتالیایی استقلال تهران دست بکار شدیم و با مذاکرات متعددی که خود من با سفیر ایتالیا در تهران و همینطور سفیر خودمان در کشور ایتالیا داشتیم در تلاشیم با وساطت آقای پرونه سفیر ایتالیا در تهران  استراماچونی به تهران و هدایت تیم استقلال بازگردد.</p>
      <p>معاون سیاسی وزیر امور خارجه افزود: به نظرم آقای استراماچونی عجله کرد و با کمک سفارت های ایران در ایتالیا و سفیر ایتالیا در تهران بزودی پرداخت و مطالبات مالی معوقه او به حسابش خواهد رفت و برداشت من این است او نگران پرداخت های خود بود.</p>
      <p>وی تاکید کرد: اخبار برخی رسانه ها مبنی بر ترک کشور بواسطه مسایل اخیر درست نبوده و در صحبتی که استراماچونی با سفیر ایتالیا در تهران داشته خواستار حل مشکلات پرداخت های خود از سوی باشگاه استقلال بوده است.</p>
      <p>معاون سیاسی وزارت خارجه عنوان کرد: البته خود آقای استراماچونی می داند مشکلات پرداخت در حقوق او ناشی از تحریم های ظالمانه آمریکاست و قطعا با علم به این موضوع با باشگاه استقلال تهران قرار داد بسته است. امیدوارم با تلاش های سفیر ایتالیا در تهران بزودی او را مجددا در سمت سرمربیگری تیم استقلال تهران ببینم.</p>
    </article>
  </body>
</html>