<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000117697"/>
    <meta property="og:site_name" content="MGR Online"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="ทิ้งความซวยไว้แค่ปีนี้ “เอ็มมี่” เลิกด่า &quot;ธีร์&quot; ฝากถึงคนโกง รู้ไว้ซะ ทำแม่ไม่กล้าเจอหน้าลูก"/>
    <meta property="og:description" content="“เอ็มมี่” ขอไม่พูดถึง “ธีร์” อีกต่อไป วอนคนเลิกไปต่อว่าเขาได้แล้ว ยังเดินหน้าเป็นกระบอกเสียงช่วยคนอื่นเหมือนเดิม ขอบคุณผู้ใหญ่เมตตาป้อนงานให้ เผยยังไม่กล้าไปเจอหน้าลูก ตั้งแต่โดนใส่กำไล EM ฝากคนโกงเงินดูไว้ทำครอบครัวเดือดร้อน ลั่นขอทิ้งความซวยทั้งหมดไว้ในปี"/>
  </head>
  <body>
    <article>
      <h1>ทิ้งความซวยไว้แค่ปีนี้ “เอ็มมี่” เลิกด่า "ธีร์" ฝากถึงคนโกง รู้ไว้ซะ ทำแม่ไม่กล้าเจอหน้าลูก</h1>
      <address><time datetime="2019-12-09T12:10:00+00:00">09 Dec 2019, 12:10</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012170601.JPEG"/>
      </figure>
      <p><b>“เอ็มมี่” ขอไม่พูดถึง “ธีร์” อีกต่อไป วอนคนเลิกไปต่อว่าเขาได้แล้ว เดินหน้าเป็นกระบอกเสียงช่วยคนอื่นเหมือนเดิม แต่ไม่มีเงินช่วยใครแล้ว ขอบคุณผู้ใหญ่เมตตาป้อนงานให้ เผยยังไม่กล้าไปเจอหน้าลูก ตั้งแต่ใส่กำไล EM ฝากคนโกงเงินดูไว้ทำครอบครัวเดือดร้อน ลั่นขอทิ้งความซวยทั้งหมดไว้ในปี</b><br/><br/>หลังจากที่สาว<b> “เอ็มมี่ แม็กซิม” อมลวรรณ กิตติศิริรัตน์ </b>ได้ออกมาให้สัมภาษณ์ถึงกรณีดรามากับอดีตดารา <b>“ธีร์ ภูมิธนะวัชร์” </b>จนได้ลั่นวาจาเอาไว้ว่า ได้ยินชื่อแล้วขยะแขยง ต่อจากนี้จบแล้ว ถ้าตายจริง จะไปเผาผีให้ ล่าสุดสาวเอ็มมี่เผยว่าต่อไปนี้จะไม่พูดถึงธีร์อีกแล้ว และอย่าไปต่อว่าเขาเลย มันเป็นเงินของเขา มันเป็นสิทธิ์ของเขา ที่จะช่วยหรือไม่ช่วย<br/><br/>"ก็บอกแล้วว่าจากนี้ต่อไปก็จะไม่พูดถึงคนนี้อีกค่ะ <b>ไม่อยากพูดถึงเขาแล้ว คือคนอย่างเอ็มมี่ ได้พูดแล้วก็คือจบแล้ว คือเอาตรงๆ ทุกวันนี้เอ็มมี่ไม่เห็นคอมเมนต์ที่บอกว่าเราไปอะไรกับคนป่วยนะคะ </b>สิ่งที่เห็นคือมีแต่คนให้กำลังใจ เพราะฉะนั้นสิ่งที่จะต้องพูดก็คือขอบพระคุณทุกกำลังใจ ขอบพระคุณที่เข้าใจ ก็เอาเป็นว่ามันจบแล้ว เราไม่ได้เลือกดูแต่คอมเมนต์ดีๆ นะ แต่เลื่อนดูแล้วมันไม่มีใครด่า ไม่มีใครต่อว่าเรา มีแต่คนให้กำลังใจเรา คือทุกคนก็พูดเหมือนกับเรา ว่าคนเราเมื่อเคยช่วยเหลือกัน ก็แค่กลับมาช่วยเหลือกัน มันแค่นั้นเองจริงๆ"<br/><br/>กระแสก็ตีกลับไปด่าเขาเหมือนกัน<br/>"<b>เอาเป็นว่าอย่าไปต่อว่าเขาเลยแล้วกัน คือมันเป็นเงินของเขา มันเป็นสิทธิ์ของเขา ที่เขาจะช่วยหรือไม่ช่วยเอ็มมี่ก็ได้ แต่คือแค่วันนั้นเราจะติดคุกแค่นั้นเอง มันแค่เป็นความรู้สึกว่า เราไม่รู้จะนึกถึงใครแล้ว ก็เลยนึกถึงคนที่เราเคยช่วยเหลือ จุดประสงค์ของเอ็มมี่คือการที่เราขอความช่วยเหลือ</b> จากคนที่เราเคยช่วยเหลือ มันไม่น่าจะผิดนะ ถูกต้องไหมคะ แต่ถ้าเราไปขอความช่วยเหลือจากคนที่เราไม่รู้จักเลย อันนั้นน่าอาย แต่สรุปคนที่เขามาช่วยเรา กลับกลายเป็นคนที่เราไม่เคยรู้จัก แต่คนที่เราเคยช่วยกลับกลายเป็นแบบนี้ ก็เอาเป็นว่ามันจบแล้ว เราก็ขอจบแล้วดีกว่า แล้วก็จะเป็นคนตรงไปตรงมาแบบนี้ ใครรักก็ขอให้ติดตาม เราเชื่อว่าทุกคนบนโลกใบนี้ ชอบคนจริง ชอบคนตรง เพราะฉะนั้นเราเป็นคนแบบนี้ค่ะ"<br/><br/>ยังคงเป็นกระบอกเสียงในการช่วยเหลือคนอื่นต่อไป<br/>"ทุกๆ คนยังได้รับความช่วยเหลือจากเอ็มมี่ เพราะยังมีคนอินบ็อกซ์มาเยอะ ก่อนหน้านี้ที่เกิดเรื่อง <b>มันทำให้เรารู้สึกว่าไม่อยากช่วยใครอีกแล้ว เพราะช่วยแล้วก็โดนด่า กลายเป็นสร้างภาพ แต่ก็ยังมีหลายคนที่เข้ามาขอความช่วยเหลือ เพราะฉะนั้นวันนี้เราก็ยังตั้งหน้าตั้งตาช่วยเหลือคนอื่น </b>แต่ก็เป็นได้แค่กระบอกเสียงนะ เพราะเงินไม่มีโดนโกงไปหมด ถ้ามีเงินเราช่วยแน่นอน ไม่ต้องโพสต์บริจาค โพสต์ขอให้คนอื่นช่วยเหลือด้วย ช่วยเองค่ะ แล้วก็ยังเป็นจิตอาสาในเรือนจำเหมือนเดิม ส่วนเรื่องคดีความก็ไปตามศาลนัดทุกครั้งค่ะ”<br/><br/>ตอนนี้เริ่มมีคนติดต่องานเข้ามาบ้างแล้ว ขอบคุณผู้ใหญ่เมตตาให้ทำงานแม้จะมีกำไล EM ติดตัว<br/>"ก็เหมือนเขาสงสารมั้ง เริ่มมีผู้ใหญ่เมตตาค่ะ ก็มีงานคอนเสิร์ต กลับมารับเล่นคอนเสิร์ตเหมือนเดิม แล้วก็มามีงานละคร แต่ตอนแรกก็เครียดมากว่าเขาจะให้เราเล่นไหม เพราะมี EM (กำไลข้อเท้าอิเล็กทรอนิกส์ หรือ EM : Electronic Monitoring ใช้ติดตัวผู้ต้องหาที่ได้รับการปล่อยชั่วคราว ) เขาจะตัดเราไหม สรุปเขาก็บอกว่าไม่ซีเรียส เขาเข้าใจ <b>ก็ต้องขอบพระคุณมากๆ คือทุกคนที่เขาเห็นเรา ติดตามกันมาเกือบ 10 ปี ทุกคนก็รู้แล้วว่าเราเป็นเด็กแบบนี้ โก๊ะ แล้วก็ตรงๆ เหมือนเขาก็สงสารมากกว่า แล้วก็คงจะเอ็นดูมั้ง อย่างที่เราบอกว่าแอ็กติ้งเราอาจจะกวนๆ หน่อย </b>เพราะเราเป็นคนตรงๆ ถ้าให้ปรับก็คงยาก ก็ขอบคุณทุกคนมากๆ ที่รักและเมตตา จับมือเราไปแบบนี้นานๆนะ เพราะก็คือกันมา 10 กว่าปีแล้ว"<br/><br/>ไม่กล้าไปเจอหน้าลูกหลังโดนใส่กำไล EM ที่ข้อเท้า เชื่อถ้าอธิบายลูกคงเข้าใจ ทุกวันนี้มีกำลังใจสู้ได้ก็เพราะลูก<br/>"<b>ทุกวันนี้ยังไม่กล้าไปเจอหน้าลูก ตั้งแต่ติด EM เพราะฉะนั้นอยากให้คนที่เขาโกงรู้ไว้ด้วย ว่าทำให้คนที่มีครอบครัว ไม่ได้เจอหน้าลูก แต่ตอนนี้กำลังรวบรวมความกล้าอีกไม่เกิน 2-3 วันนี้จะไปเจอลูกค่ะ </b>คือไม่กล้าให้ลูกเห็นที่ข้อเท้า แต่แม่บุ๋ม (ปนัดดา วงศ์ผู้ดี) บอกว่าต้องไป เพราะกำลังใจ และสิ่งที่ลูกต้องการคือแม่ ถ้าลูกถามก็คงจะอธิบายว่ามันเป็นแบบนี้นะ แต่ลูกเราเป็นคนที่ค่อนข้างเข้าใจ ยิ่งลูกสาวยิ่งเข้าใจอะไรง่ายมาก เหมือนเขาเกิดมาเพื่อนเติมเต็มเอ็มมี่จริงๆ กำลังใจที่สู้มาได้ทุกวันนี้ก็คือลูก แล้วตอนนี้แม่เราก็กำลังมีชีวิตที่ดีขึ้น"<br/><br/>ขอทิ้งความซวยทั้งหมดไว้ในปีนี้ <br/>"<b>ตอนนี้ก็รู้สึกว่าทิ้งความซวยทั้งหมดไว้ในปีนี้ ในวันนี้ จากนี้ต่อไปขอสู้ แล้วก็กลับมาเป็นเอ็มมี่คนเดิม สตรองเหมือนเดิม แล้วก็ขอบคุณทุกคนมากๆ ที่คิดว่าเราเป็นไอดอลในการทำให้ทุกคนลุกขึ้นมาสู้ แล้วก็ฝากถึงทุกคนในเรือนจำด้วยนนะ หลายคนที่เขาท้อแล้ว ณ วันนี้เอ็มมี่ก็จะไปให้ความสุขทุกๆ คน</b> ในเรือนจำเหมือนเดิมค่ะ แต่ไปพร้อม EM นะ ให้ขณะที่พวกมึงออกมา กูอาจจะเข้าไปก็ได้ อันนี้ไม่รู้นะคะ ก็รอดูในวันข้างหน้า ก็เต็มที่กับชีวิตอยู่แล้ว สุดจัดปลัดขิกค่ะ (หัวเราะ)"</p>
      <figure>
        <img src="https://mpics.mgronline.com/pics/Images/562000012170602.JPEG"/>
      </figure>
      <figure>
        <img src="https://mpics.mgronline.com/pics/Images/562000012170603.JPEG"/>
      </figure>
      <figure>
        <img src="https://mpics.mgronline.com/pics/Images/562000012170604.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000117697"/>
      </related>
    </article>
  </body>
</html>