<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/update-turcan-anunta-marti-guvernul-sesiza-parlamentul-legatura-asumarea-raspunderii-trei-pachete-legi-prorogarea-unor-termene-justitie-abrogarea-oug-51-2019-legea-plafoanelor-1922401809002019121219193610"/>
    <meta property="og:site_name" content="News.ro"/>
    <meta property="article:published_time" content="2019-12-09T12:18:00+00:00"/>
    <meta property="og:title" content="UPDATE - Turcan anunţă că marţi Guvernul va sesiza Parlamentul în legătură cu asumarea răspunderii pe trei pachete de legi: prorogarea unor termene în justiţie, abrogarea OUG 51/ 2019 şi Legea plafoanelor"/>
    <meta property="og:description" content="Vicepremierul Raluca Turcan a anunţat, luni, că Guvernul va sesiza în cursul zilei de marţi Paramentul cu privire la asumarea răspunderii pe trei pachete de legi, respectiv prorogarea unor termene în justiţie abrogarea OUG 51/ 2019 privind transportul public, pentru reintroducerea transportului elevilor în sistemul de servicii publice şi Legea plafoanelor, necesară pentru aprobarea bugetului pe 2020."/>
  </head>
  <body>
    <article>
      <h1>UPDATE - Turcan anunţă că marţi Guvernul va sesiza Parlamentul în legătură cu asumarea răspunderii pe trei pachete de legi: prorogarea unor termene în justiţie, abrogarea OUG 51/ 2019 şi Legea plafoanelor</h1>
      <address><time datetime="2019-12-09T12:18:00+00:00">09 Dec 2019, 12:18</time> by <a rel="author">News.ro</a></address>
      <p>
        <b>Vicepremierul Raluca Turcan a anunţat, luni, că Guvernul va sesiza în cursul zilei de marţi Paramentul cu privire la asumarea răspunderii pe trei pachete de legi, respectiv prorogarea unor termene în justiţie abrogarea OUG 51/ 2019 privind transportul public, pentru reintroducerea transportului elevilor în sistemul de servicii publice şi Legea plafoanelor, necesară pentru aprobarea bugetului pe 2020.</b>
      </p>
      <p>Turcan a anunţat, luni, după şedinţa Biroul Executiv al PNL, că marţi va fi sesizat Parlamentul cu privire la asumarea răspunderii cu privire la trei achete de legi.</p>
      <p>Este vorba despre prorogarea unor termene în justiţie, respectiv amânarea, pâă la 1 ianuarie 2121, a pensionării anticipate a magistraţilor, trecerea de la completurile de 2 judecători la cele de 3 judecători, la instanţele de apel, şi urata studiilor la Institutul Naţional al Magistraturii.</p>
      <p>De asemenea, se va asuma răspunderea pentru abrogarea OUG 51/ 2019 privind transportul public, pentru reintroducerea transportului elevior în sistemul de servicii publice.</p>
      <p>”Vom prelungi licenţele pentru operatorii de transport şi în acelaşi timp vom solicita ca şi condiţii de acordare şi de menţinere a licenţei realizarea transportului şcolar al elevilor. Vreau să se reţină foarte bine acest aspect, partea legată de transportul şcolar: în momentul de faţă, prin Ordonanţa 51 pesedistă, acesta fusese pur şi simplu scos din sfera serviciilor publice, lăsat la latitudinea transportatorilor, care dacă nu operau pe rute convenabile, puteau să lase în aer transportul copiilor şi în felul acesta să le pună viaţa în pericol. Guvernul include din nou transportul şcolar al copiilor ca şi serviciul public, în plus faţă de asta, le cere operatorilor de transport obligatoriu să ţină cont de transportul şcolar al copiilor. Este o chestiune de siguranţă a copiilor, este o chestiune cu care nu ne mai putem juca”, a spus Raluca Turcan.</p>
      <p>De asemenea, Guvernul îşi asumă răspunderea şi pentru Legea plafoanelor, necesară pentru aprobarea bugetului pe 2020.</p>
      <p>”A treia lege pe care Guvernul sesizează Parlamentul pe asumarea răspunderii este cea legată de plafoanele bugetare, astfel încât, până la finalul anului să putem veni în cadrul legal cu bugetul de stat pentru anul 2020. După cum bine ştiţi, de la preluarea guvernării, am realizat rectificarea bugetară şi am acoperit toate cheltuielile de funcţionare ale statului lăsate descoperite de fostul Guvern până la finalul anului. În acelaşi timp, am pregătit guvernul pentru anul 2020, prima etapă fiind aceasta a stabilirii plafoanelor bugetare, adică a indicatorilor macroeconomici în care să ne înscriem cu bugetul pentru anul 2020”, a mai spus Turcan.</p>
      <p>Aceasta a cerut PSD să nu obstrucţioneze în Parlament procedura de asumare a răspunderii.</p>
      <p>”În privinţa acestui acestui demers al Guvernului de asumare a răspunderilor, vreau să trag două semnale de alarmă. Unu: cerem PSD-ului să nu obstrucţioneze în Parlament procedura de asumare a răspunderii pentru că ştim foarte bine că PSD-ul îşi propune să joace la ruleta rusească destinul românilor şi este inclusiv capabil să amâne bugetul pentru anul 2020 în condiţiile în care este pentru prima dată de după guvernarea pesedistă când, în sfârşit, avem un buget prezentat un timp util, astfel încât autorităţile locale de la 1 ianuarie să poată să vină cu bugetele locale şi să dăm drumul la dezvoltarea ţării. Este foarte important ca România să nu mai rămână blocată, este foarte important ca tot ceea ce înseamnă cheltuială să fie bine asumată, să fie o răspundere luată de către Guvern şi în acelaşi timp să intrăm cu investiţii de la nivel naţional până la nivel judeţean”, a mai spus Turcan.</p>
      <p>”Al doilea semnal de alarmă este de data aceasta o rugăminte pe care o adresăm tuturor partenerilor noştri şi partidelor şi parlamentarilor care susţin guvernul Orban, să sprijine în Parlament prezenţa şi simplificarea procedurilor astfel încât pe proiecte vitale, aşteptate de ani buni de către români, să putem să progresăm şi să facem nişte lucruri care până acum au trenat. Gândiţi-vă doar la primele proiecte, cele legate de legile Justiţiei, plafoane şi Ordonanţa 51 de când aşteaptă românii să se facă dreptate” a continuat vicepremierul.</p>
      <p>De asemenea, Turcan a precizat că Guvernul îşi va asuma răsunderea pentru abrogarea OUG 114.</p>
      <p>”De asemenea, am decis astăzi o a doua asumare de răspundere să fie luată pe Ordonanţa 114 şi tot în şedinţa de mâine vom avea o primă lectură a Ordonanţei 114 astfel încât aceasta să fie abrogată, cu excepţia părţii referitoare la construcţii, unde deja s-au operat modificări în sector şi dacă am abroga şi partea aceasta legată de construcţii, atunci s-ar bulversa cu totul un domeniu care aduce plus valoare în sectorul economic. Aş vrea să mai reţineţi un lucru legat de Ordonanţa 114, aceasta practic a condus la toate creşterile de preţuri pe care le-au simţit românii pe propria piele, în timp ce erau minţiţi că o duc mai bine datorită creşterii veniturilor făcute de guvernarea precedenta. Da, veniturile au crescut, dar creşterile de preţuri prin această ordonanţă ticăloasă au fost efectuate crescând practic de la facturile la energie electrică, termică, până la facturile de telefonie, până la accesarea sistemului bancar prin Ordonanţa 114”, a mai spus Turcan.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>