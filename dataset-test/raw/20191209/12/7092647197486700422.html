<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/40006/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86-%D8%B5%D9%86%D8%B9%D8%AA-%D8%A2%D8%A8-%D9%88-%D8%A8%D8%B1%D9%82-%D8%A8%D8%A7-%D9%88%D8%AC%D9%88%D8%AF-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%AD%D8%B1%DA%A9%D8%AA-%D8%B1%D9%88%D8%A8%D9%87-%D8%AC%D9%84%D9%88-%D8%AF%D8%A7%D8%B1%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-12-09T12:28:00+00:00"/>
    <meta property="og:title" content="اردکانیان: صنعت آب و برق با وجود تحریم‌ها حرکت روبه جلو دارد"/>
    <meta property="og:description" content="وزیر نیرو با اشاره به تدوین برنامه سه ساله همکاری با صنعت برق عراق، گفت: صنعت برق کشورمان با وجود تحریم دنبال افزایش حضور در بازارهای منطقه است."/>
  </head>
  <body>
    <article>
      <h1>اردکانیان: صنعت آب و برق با وجود تحریم‌ها حرکت روبه جلو دارد</h1>
      <address><time datetime="2019-12-09T12:28:00+00:00">09 Dec 2019, 12:28</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>وزیر نیرو با اشاره به تدوین برنامه سه ساله همکاری با صنعت برق عراق، گفت: صنعت برق کشورمان با وجود تحریم دنبال افزایش حضور در بازارهای منطقه است.</i>
      </p>
      <figure>
        <img src="https://barghnews.com/files/fa/news/1398/9/18/84915_724.jpg"/>
      </figure>
      <p>به گزارش<a href="https://barghnews.com/"> برق نیوز</a>، وزیر نیرو با اشاره به تدوین برنامه سه ساله همکاری با صنعت برق عراق، گفت: صنعت برق کشورمان با وجود تحریم دنبال افزایش حضور در بازارهای منطقه است.<br/>«رضا اردکانیان» در مراسم افتتاح سی و چهارمین کنفرانس بین المللی برق در محل پژوهشگاه نیرو، افزود: صنعت برق ایران با وجود همه تحریم‌ها صنعتی روبه پیشرفت است و هیچ مانعی توسعه آن را متوقف نخواهد کرد. وی افزود: براساس ارتباطی که با کشورهای منطقه به ویژه با کشورهای هم مرز برقرار شده و نیز مشارکت در توسعه و عمران این کشورها، تلاش می‌شود علاوه بر کسب سهم مناسب از بازارها نقش خود در ارتقای امنیت منطقه ایفا کنیم. <br/><br/>اردکانیان تاکید کرد : صنعت آب و برق ایران با وجود تحریم‌ها به حرکت روبه جلوی خود ادامه خواهد داد. وزیر نیرو خاطرنشان ساخت: امروز بستر کاری لازم برای بخش خصوصی ایران به منظور حضور در بازارهای منطقه‌ای و بین المللی فراهم شده و براین اساس موفق به تدوین برنامه سه ساله با کشور عراق و تایید آن شده‌ایم که زمینه خوبی برای حضور بخش خصوصی است. اردکانیان ابراز امیدواری کرد در قالب این برنامه بزودی کار بازسازی صنعت برق عراق آغاز شده و بخش خصوصی بتواند با قدرت برنامه ها را اجرا کند.   وزیر نیرو گفت: سال گذشته از قانون بودجه‌ای که تصویب شد، استفاده زیادی کردیم و توانستیم ۱۱ هزار میلیارد تومان از بدهی‌های وزارت نیرو را با سازوکاری که در قانون بودجه در نظر گرفته شده بود، تسویه کنیم.<br/>رضا اردکانیان امروز در مراسم سی‌وچهارمین کنفرانس بین‌المللی برق با بیان این‌که با تسویه این بدهی‌ها توانستیم بین چهار رکن بخش خصوصی، وزارت نیرو، بانک‌ها و بانک مرکزی را ارتباط برقرار کنیم، اظهار کرد: بدین گونه که بخش خصوصی برای بیمه و مالیات، بدهکار بانک و بانک‌ها نیز با بانک مرکزی حساب و کتاب داشتند، از این طریق مبادلاتی برقرار و تبادلات مالی صورت گرفت.<br/><br/>به گفته وی از حدود بیش از ۳۰ هزار میلیارد تومان بدهی وزارت نیرو، ۱۱ هزار میلیارد تومان بدین صورت تسویه شد که این مساله فشار را از روی ما و بخش خصوصی کم کرد و موجب شد تا بخش خصوصی بتواند فعالیت‌های خود را افزایش دهد، در واقع باید گفت که وزارت نیرو بدهکار است، اما بدهکار معتبری هستیم، چرا که بخش خصوصی نسبت به دریافت پول خود اطمینان دارد.<br/><br/>وزیر نیرو اضافه کرد: امیدواریم امسال نمایندگان در مجلس شورای اسلامی زمانی که لایحه بودجه را بررسی می‌کنند، به این موضوع نیز توجه داشته باشند، چرا که کماکان صنعت برق به عنوان یک صنعت زیرساختی نقش مهمی در توسعه کشور دارد.<br/><br/>اردکانیان با تاکید بر این مساله که حدود ۸۳ هزار مگاوات ظرفیت نصب شده در کشور وجود دارد، ادامه داد: این در حالی است که ۴۰ سال پیش ظرفیت نصب شده تنها ۷۰۰۰ مگاوات بود و زمانی که این دولت کار خود را آغاز کرد ظرفیت نصب شده صنعت برق ۶۹ هزار مگاوات تخمین زده می‌شد.<br/><br/><b>افزایش ۲۵ درصدی تولید برق طی شش سال</b><br/><br/>وزیر نیرو افزود: به عبارت دیگر از سال ۱۳۵۷ تا ۱۳۹۲ به طور متوسط هر سال ۱۷۷۵ مگاوات نیروگاه در کشور ساخته و وارد مدار شد، اما این در حالی است که از سال ۱۳۹۲ به طور متوسط هر سال ۲۲۱۵ مگاوات نیروگاه وارد مدار شده است؛ یعنی در طول این شش سال به طور متوسط نسبت به سال‌های قبل از سال ۱۳۹۲، ۲۵ درصد افزایش تولید داشته‌ایم.<br/><br/>اردکانیان با اشاره به برنامه‌های آینده وزارت نیرو گفت: اگر منابع اختصاص یابد تا سال ۱۴۰۰ دولت می‌تواند بگوید که به طور متوسط نسبت به سال‌های قبل از دولت فعلی ۳۸ درصد در هر سال افزایش تولید صورت گرفته است که این عدد رقم بالایی است.<br/><br/>وی تاکید کرد: این در حالی است که اگر مصرف اصلاح نشود، این میزان رشد نیز نمی‌تواند پاسخگوی مصرف باشد، لذا با توجه به این‌که اکنون این ظرفیت را داریم که با افغانستان، آذربایجان، ترکمنستان، پاکستان، ارمنستان، ترکیه و عراق تبادل انرژی داشته باشیم، لازم است تا به موضوع مدیریت مصرف نیز توجه کنیم.<br/><br/>وزیر نیرو با بیان این‌که در حال حاضر در برخی کشور‌ها در طول سال و در برخی کشور‌ها در بخشی از سال که نیاز به برق دارند، صادرات داریم، اظهار کرد: این یک منبع درآمد است که صنعت برق را می‌تواند سرپا نگه دارد و مردم در همه ساعات شبانه‌روز از این نعمت برخوردار باشند که با توجه به این ظرفیت‌ها لزوم توجه به مدیریت مصرف را نشان می‌دهد.<br/><br/><b>۱۶ سال است که خاموشی برنامه‌ریزی شده نداشتیم</b><br/><br/>اردکانیان ادامه داد: پدیده‌ای به عنوان بلک‌اوت به معنای فروپاشی صنعت برق و خاموشی بدون برنامه‌ریزی شده در صنعت برق وجود دارد که این اتفاق مختص کشور‌های در حال توسعه نیست، چرا که چند ماه گذشته انگلستان، کانادا و حتی کشور‌های همسایه ایران همچون آذربایجان و ارمنستان درگیر این مساله شدند، اما اکنون ۱۶ سال است که فروپاشی برق نداشته‌ایم.<br/><br/>وی با اشاره به لایحه بودجه سال ۱۳۹۹ گفت: صنعت برق و صنعت آب به میزان زیادی متکی به منابع داخلی است که برای بخش برق ۲۳ هزار میلیارد تومان و برای بخش آب ۶۰۰۰ میلیارد تومان در نظر گرفته شده است و این در حالی است که قانون بودجه علاوه بر مسائل مالی راهکار‌های قانونی را ارائه می‌دهد که به واسطه آن می‌توانیم اقدامات زیادی را انجام دهیم.<br/><br/>وزیر نیرو افزود: امسال همچون سال گذشته تبصره‌ای مبنی بر این‌که از وزارت نیرو خواسته شده که کنتور‌های هوشمند را به ویژه برای پرمصرف‌ها به میزان بیش‌تری تدارک ببیند و در اختیار آن‌ها قرار دهد که این مساله می‌تواند کمک زیادی به ارزیابی‌های وزارت نیرو از میزان مصرف مشترکان کند.<br/><br/>وی تصریح کرد: از این حیث لایحه بودجه ۱۳۹۹ با قانون بودجه سال ۱۳۹۸ تفاوت معناداری ندارد و امیدواری ما این است که آنچه از سوی مجلس شورای اسلامی تصویب می‌شود، بیشتر در سازوکار قانونی به ما کمک دهد.<br/><br/>اردکانیان درباره وضعیت قیمت تعرفه آب و برق اظهار کرد: تاکنون چیزی که دولت تصویب کرده این است که در سال ۱۳۹۶ به ما ابلاغ کردند که برای سال‌های آتی بیش از هفت درصد مجاز به افزایش قیمت آب و برق برای کسانی که الگوی مصرف را رعایت می‌کنند، نیستیم.<br/><br/>وزیر نیرو درباره آخرین وضعیت صادرات برق به عراق گفت: قرارداد‌هایی که با دولت عراق داریم، مانند همیشه قرارداد سالانه است چرا که بودجه آن‌ها نیز به صورت سالانه بسته می‌شوند، اما ما یک سند همکاری سه ساله را برای کمک به صنعت برق عراق در ابعاد مختلف تدوین کردیم که به موضوع صادرات نیز اشاره شده است.<br/><br/><b>صادرات برق عراق تمدید می‌شود</b><br/><br/>وی ادامه داد: صادرات برق به عراق تمدید خواهد شد ضمن این‌که طبق برنامه پیش‌بینی شده سیستم برق ایران و عراق سنکرون شده و صنعت برق این دو کشور با یکدیگر در ارتباط است.<br/><br/>اردکانیان در بخش دیگری از صحبت‌های خود درباره سی‌وچهارمین کنفرانس برق گفت: یکی از اصلی‌ترین چالش‌های صنعت برق توجه به مدیریت مصرف است، چرا که بیش از ۹۵ درصد از نیاز‌های تکنولوژی و فناورانه صنعت برق داخل کشور تولید می‌شود و تنها در زمینه‌ی مدیریت مصرف نیازمند انجام کار‌هایی هستیم.<br/><br/>وزیر نیرو ادامه داد: با توجه به این‌که یارانه سنگینی در حوزه برق پرداخت می‌شود و فاصله چشم‌گیری بین قیمت تمام شده و قیمت تدریجی وجود دارد، این یارانه به کشور به طور غیرمستقیم فشار وارد می‌کند و هزینه‌های سنگینی را به وزارت نیرو و بخش خصوصی که ۶۵ درصد انرژی را تولید می‌کند، متحمل می‌شود، لذا ما باید در درجه اول قیمت تمام شده را کاهش دهیم و فاصله بین قیمت تمام شده و تکلیفی را کم کنیم که برای این کار نیز باید در ابتدا برای مردم مشخص کنیم که این یارانه در کجا و چگونه تقسیم می‌شود و تنها از این طریق می‌توانیم در برنامه چند ساله اطمینان پیدا کنیم که به مرور به سمت اصلاح قیمت پیش برویم.<br/><br/>رضا اردکانیان با بیان این که در شرایطی که نه چندان ثبات در بازار برخی از کشور‌ها وجود ندارد، موفق شدیم برنامه سه ساله‌ای را با همکاری عراق طراحی کنیم گفت: قرار شده بازسازی این صنعت هرچه زودتر آغاز شود که این مسئله در برنامه قرار دارد که در نوامبر ۲۰۱۹ توانستیم برق دو کشور را سنکرون کنیم که این مسئله طبق برنامه ادامه دارد. لینک کوتاه <a href="https://barghnews.com/000APG"/> کپی لینک</p>
    </article>
  </body>
</html>