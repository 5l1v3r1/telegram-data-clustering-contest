<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/gafa-comisa-de-un-politist-local-cum-a-reusit-agentul-pulbere-sa-amendeze-o-alta-societate-decat-cea-vinovata-foto-18661431"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T12:31:00+00:00"/>
    <meta property="og:title" content="Gafa comisă de un poliţist local. Cum a reuşit agentul Pulbere să amendeze o altă societate decât cea vinovată. FOTO"/>
    <meta property="og:description" content="Un poliţist local din Constanţa, pe nume Pulbere, a avut dificultăţi în completarea unui proces verbal după ce a dat o amendă. Poliţistul, care a scris cel mai probabil după dictarea colegului său, a amendat..."/>
  </head>
  <body>
    <article>
      <h1>Gafa comisă de un poliţist local. Cum a reuşit agentul Pulbere să amendeze o altă societate decât cea vinovată. FOTO</h1>
      <h2>Un poliţist local din Constanţa, pe nume Pulbere, a avut dificultăţi în completarea unui proces verbal după ce a dat o amendă. Poliţistul, care a scris cel mai probabil după dictarea colegului său, a amendat societatea „Bogdan Bogdan Dan Lift”, deşi trebuia să sancţioneze BBD Lift SRL.</h2>
      <address><time datetime="2019-12-09T12:31:00+00:00">09 Dec 2019, 12:31</time> by <a rel="author" href="https://www.mediafax.ro/autor/andrei-leonte" target="_blank">Andrei Leonte</a></address>
      <p>O postare pe Facebook în care este ataşată şi fotografia unui proces verbal completat pe data de 30 noiembrie scoate la iveală un caz hilar cu un poliţist care, la dictarea colegului său, a amendat o societate care nu există.</p>
      <p>Poliţistul a dat amenda pentru o maşină parcată neregulamentar. Autoturismul cu pricina aparţinea societăţii BBD Lift SRL, însă agentul constatator, al cărui nume de familie este Pulbere, a avut dificultăţi în înţelegerea numelui firmei. Astfel, colegul său care îl însoţea i-a citit numele firmei (BBD Lift), folosind nume proprii pentru fiecare literă: Bogdan Bogdan Dan Lift, se arată în postarea de pe Facebook.</p>
      <figure>
        <img src="https://www.mediafax.ro/images/pixel.png"/>
      </figure>
      <p>Necunoscând această convenţie, poliţistul Pulbere a completat procesul verbal cu tot cu nume proprii, astfel că firma amendată a fost, în cele din urmă, Bogdan Bogdan Dan Lift SRL, societate care nu există în evidenţele Registrului Comerţului.</p>
      <p>Postarea a stârnit amuzamentul internauţilor pe reţeaua de socializare.</p>
      <p>„E nul procesul verbal. Ca ei”, a comentat un internaut, în timp ce altul a scris dezamăgit: „Mare ţi-e grădina Ta, Doamne...”.</p>
      <p>Postarea completă de pe Facebook:</p>
      <p>“Agenţii... Praf şi Pulbere de la Poliţia Locală atacă! Victima, un proces verbal făcut... praf şi pulbere</p>
      <p>Maşina unei societăţi din Constanţa, BBD Lift SRL, a fost parcată neregulamentar pe 30.11.2019, pe strada Pescarilor. Asta, pentru că angajaţii s-au grăbit să salveze o persoană blocată în lift. Pe fază, ca întotdeauna, poliţiştii locali şi-au făcut imediat datoria şi au ajuns la faţa locului. Numai că o simplă completare a procesului verbal a devenit, se pare, o corvoadă. Probabil că agenţii nu s-au înţeles între ei asupra numelui societăţii, iar cel care a dictat a fost nevoit să foloseascăa nume proprii pentru fiecare iniţială. Practică folosită în general de taximetrişti. Ce a ieşit...în loc de numele BBD Lift, pe procesul verbal a apărut... BOGDAN BOGDAN DAN Lift. Agentul care a completat documentul se numeşte Pulbere. Cel mai probabil colegul său se numeşte Praf, că la cum a ieşit procesul verbal... Chiar dacă a primit o amendă mare, patronul societăţii s-a declarat bucuros că, în sfârşit, după mulţi ani, a elucidat un mister şi a aflat ce însemnătate au iniţialele firmei. Drept urmare o va modifica la Registrul Comerţului”.</p>
      <p>Reprezentanţii Poliţiei Locale din Constanţa nu au oferit, până acum, un punct de vedere.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>