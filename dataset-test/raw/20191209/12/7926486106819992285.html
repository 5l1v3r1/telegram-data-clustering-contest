<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018105/%D8%B3%D8%B1%D9%84%D8%B4%DA%A9%D8%B1-%D8%B3%D9%84%D8%A7%D9%85%DB%8C-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D8%A8%D8%B3%DB%8C%D8%AC-%D9%85%D8%B3%D8%AC%D8%AF-%D9%85%D8%AD%D9%88%D8%B1-%D8%A7%D8%B3%D8%AA"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T12:13:08+00:00"/>
    <meta property="og:title" content="سرلشکر سلامی: برنامه‌های بسیج، مسجد محور است"/>
    <meta property="og:description" content="فرمانده کل سپاه گفت: جوانانی که در سیل تبلیغات فاسد غرب خود را در مسجد حفظ کرده‌اند انسان های بزرگی هستند."/>
  </head>
  <body>
    <article>
      <h1>سرلشکر سلامی: برنامه‌های بسیج، مسجد محور است</h1>
      <address>
        <time datetime="2019-12-09T12:13:08+00:00">09 Dec 2019, 12:13</time>
      </address>
      <p>
        <i>فرمانده کل سپاه گفت: جوانانی که در سیل تبلیغات فاسد غرب خود را در مسجد حفظ کرده‌اند انسان های بزرگی هستند.</i>
      </p>
      <p>به گزارش مشرق، سردار سرلشکر پاسدار حسین سلامی فرمانده کل سپاه پاسداران انقلاب اسلامی شب گذشته ۱۷ آذر در جمع بسیجیان حوزه ۳۲۹ حضرت قمر بنی هاشم(ع)، پایگاه مقاومت بسیج شهید همرنگ، این حوزه بسیج را یک الگوی تمام عیار برای انتقال به دیگر پایگاه های بسیج دانست و گفت: توضیحاتی که در مورد اقدامات پایگاه شهید همرنگ ارائه شد نشان می‌دهد جوانان بسیجی این پایگاه بسیار جلوتر از آن سطح جوانان بسیجی دوران دفاع مقدس قرار دارند. جوانانی که به این پایگاه می آیند در حوزه معرفت دینی، مهارت آموزی، علمی و پژوهشی رشد می‌کنند و این نشانه‌ی پویایی این پایگاه بسیج است.</p>
      <blockquote>بیشتر بخوانید:<br/><a href="https://www.mashreghnews.ir/news/1016784/%D8%B1%D8%A7%D9%87%D8%A8%D8%B1%D8%AF%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%AF%D8%B1-%D8%AA%D8%AD%D8%B1%DB%8C%D9%85-%D9%87%D8%A7-%D8%B4%DA%A9%D8%B3%D8%AA-%D8%AE%D9%88%D8%B1%D8%AF-%D9%85%D9%84%D8%AA-%D8%B3%DB%8C%D9%84%DB%8C-%D9%85%D8%AD%DA%A9%D9%88%D9%85%DB%8C-%D8%A8%D9%87-%D8%AD%D8%A7%D9%85%DB%8C%D8%A7%D9%86"><i>سرلشکر</i><i>سلامی</i>:</a><a href="https://www.mashreghnews.ir/news/1016784/%D8%B1%D8%A7%D9%87%D8%A8%D8%B1%D8%AF%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%AF%D8%B1-%D8%AA%D8%AD%D8%B1%DB%8C%D9%85-%D9%87%D8%A7-%D8%B4%DA%A9%D8%B3%D8%AA-%D8%AE%D9%88%D8%B1%D8%AF-%D9%85%D9%84%D8%AA-%D8%B3%DB%8C%D9%84%DB%8C-%D9%85%D8%AD%DA%A9%D9%88%D9%85%DB%8C-%D8%A8%D9%87-%D8%AD%D8%A7%D9%85%DB%8C%D8%A7%D9%86"> راهبردهای دشمنان در تحریم ها شکست خورد<br/></a><a href="https://www.mashreghnews.ir/news/1016617/%D8%A8%D8%B3%DB%8C%D8%AC-%D8%A8%DB%8C%D8%B1%D9%82-%D8%AF%D8%A7%D8%B1-%D8%AD%D9%84-%D9%85%D8%B9%D8%B6%D9%84%D8%A7%D8%AA-%D9%85%D8%B1%D8%AF%D9%85-%D8%A8%D8%A7%D8%B4%D8%AF-%D8%AA%D9%88%D8%A7%D9%86-%D8%B4%DA%A9%D8%B3%D8%AA-%D9%87%D8%B1-%D9%82%D8%AF%D8%B1%D8%AA%DB%8C-%D8%B1%D8%A7-%D8%AF%D8%A7%D8%B1%DB%8C%D9%85"><i>سرلشکر</i><i>سلامی</i>:</a><a href="https://www.mashreghnews.ir/news/1016617/%D8%A8%D8%B3%DB%8C%D8%AC-%D8%A8%DB%8C%D8%B1%D9%82-%D8%AF%D8%A7%D8%B1-%D8%AD%D9%84-%D9%85%D8%B9%D8%B6%D9%84%D8%A7%D8%AA-%D9%85%D8%B1%D8%AF%D9%85-%D8%A8%D8%A7%D8%B4%D8%AF-%D8%AA%D9%88%D8%A7%D9%86-%D8%B4%DA%A9%D8%B3%D8%AA-%D9%87%D8%B1-%D9%82%D8%AF%D8%B1%D8%AA%DB%8C-%D8%B1%D8%A7-%D8%AF%D8%A7%D8%B1%DB%8C%D9%85"> بسیج بیرق‌دار حل معضلات مردم باشد</a></blockquote>
      <p>وی در بخش دیگری از سخنان خود، حضور گسترده جوانان در برنامه های بسیج را امری مبارک خواند و افزود: این جوانان پرشور بسیجی که رویش های انقلاب اسلامی هستند ما را به آینده انقلاب امیدوار می کنند.</p>
      <p>سردار سلامی با تاکید بر مسجدمحور بودن برنامه‌های بسیج، اظهار کرد: بسیج باید در محرومیت زدایی پیشگام باشد و به اعتقاد من این گروه های جهادی که بسیج در مساجد تاسیس می‌کند پیشگام جهاد محرومیت زدایی هستند.</p>
      <p>فرمانده کل سپاه در ادامه گفت: جوانانی که در سیل تبلیغات فاسد غرب خود را در مسجد حفظ کرده‌اند انسان های بزرگی هستند، جامعه ما به واسطه این جوانان بسیجی از تحقق نقشه های شوم دشمن ایمن است.</p>
      <p>وی با بیان اینکه آمریکا بیش از دو دهه است که تمام ابزارهای خود را برای به زمین زدن انقلاب اسلامی به کار گرفته است، خاطرنشان کرد: امروز آمریکا و هم پیمانانش یک جنگ تمام عیار اقتصادی علیه ما به راه انداخته‌اند که در آن شدیدترین فشارها و تحریم ها را برای مراودات اقتصادی جمهوری اسلامی ایران به کار گرفته اند و قصد دارند تا پشتوانه مردمی نظام را با فشار اقتصادی و تضعیف وضع معیشتی مردم از بین ببرند.</p>
      <p>وی ادامه داد: دشمنان ما عملیات گسترده رسانه ای راه انداختند تا ملت ایران را در پشتیبانی از انقلاب به شک و تردید بیاندازند؛ اما در تمام این نبردها و جنگ ها با هدایت های بنیانگذار انقلاب و مقام معظم رهبری، دشمن با شکست های بزرگی روبرو شد.</p>
      <p>سردار سلامی تصریح کرد: همزمان که درگیر این جنگ های تمام عیار هستیم، پیشرفت های چشمگیری نیز در عرصه های مختلف داشته ایم و قسمت اعظم این پیشرفت ها با تفکر و روحیه بسیجی محقق شده است.</p>
      <p>منبع: باشگاه خبرنگاران</p>
    </article>
  </body>
</html>