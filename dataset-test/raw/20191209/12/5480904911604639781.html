<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nove-osudy-marie-terezie-mapuji-vladni-i-manzelskou-krizi/1830453?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="Nové osudy Marie Terezie mapují vládní i manželskou krizi"/>
    <meta property="og:description" content="Praha - Pokračování osudů panovnice Marie Terezie, které mapuje její vládní i manželskou krizi, uvede Česká televize (ČT) 1. a 5. ledna 2020. Novináře o to dnes informovali tvůrci minisérie. Třetí a čtvrtý díl minisérie ukazuje jednu z nejvýznamnějších vladařek historie v době hrozby ze strany Francouzů a Bavorů. Navíc se zkomplikoval její vztah s manželem Františkem I. Štěpánem Lotrinským."/>
  </head>
  <body>
    <article>
      <h1>Nové osudy Marie Terezie mapují vládní i manželskou krizi</h1>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pokračování osudů panovnice Marie Terezie, které mapuje její vládní i manželskou krizi, uvede Česká televize (ČT) 1. a 5. ledna 2020. Novináře o to dnes informovali tvůrci minisérie. Třetí a čtvrtý díl minisérie ukazuje jednu z nejvýznamnějších vladařek historie v době hrozby ze strany Francouzů a Bavorů. Navíc se zkomplikoval její vztah s manželem Františkem I. Štěpánem Lotrinským.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1525165625_P201805010231401.jpg"/>
        </figure>
        <figure>
          <img src="https://i3.cn.cz/6/1525166230_P201805010238201.jpg"/>
        </figure>
        <figure>
          <img src="https://i3.cn.cz/6/1525166602_P201805010242001.jpg"/>
        </figure>
        <figure>
          <img src="https://i3.cn.cz/6/1553687698_P201903270497501.jpg"/>
        </figure>
        <figure>
          <img src="https://i3.cn.cz/6/1575894515_P201912090492301.jpg"/>
        </figure>
        <figure>
          <img src="https://i3.cn.cz/6/1575895112_P201912090503601.jpg"/>
        </figure>
        <figure>
          <img src="https://i3.cn.cz/6/1575895132_P201912090503901.jpg"/>
        </figure>
      </slideshow>
      <p>"V nových dílech se dostáváme daleko více do té politické hry, kde se může František Štěpán více projevit. On byl velký obchodník a jeden z nejbohatších lidí své doby a na válku je vždy potřeba spousta peněz," řekl ČTK Vojta Kotek, který Františka I. Štěpána hraje. "František Štěpán je pro mě takové zjevení pro tu jeho vůli žít trošku zábavně. Vlastně byl takový trochu mimozemšťan v upnutém habsburském protokolu," dodal.</p>
      <p>Mladou Marii Terezii v prvních dvou dílech ztvárnila rakouská herečka Marie Luise Stockingerová, v pokračování ji vystřídala krajanka Stefanie Reinspergerová. "Myslím si, že je to téměř úplně jiná minisérie. Tentokrát je hlavně o osamělé ženě, která se snaží dělat politiku ve světě ovládaném muži. V tom vidím modernost tohoto příběhu," uvedla představitelka hlavní role známá například ze seriálu Místo činu.</p>
      <p>"Místo milostného života královského páru jsme se tentokrát zabývali vládou, reformami a válkou. Marii Terezii ukazujeme jako komplexní ženu, a ne jen jako idealizovanou panovnici," podotkl režisér Robert Dornhelm.</p>
      <p>Kromě Vojty Kotka se představí třeba Kryštof Hádek, David Švehlík či Lenka Vlasáková. Válka, která zmítala Evropou v polovině 18. století, přinese na scénu také novou kontroverzní postavu, nemilosrdného vojevůdce Barona Trencka. František I. Štěpán Lotrinský se ve snaze financovat válečné úsilí uchýlí k obchodování s úhlavním nepřítelem své ženy, a nejen to se stane jádrem jejich manželské krize.</p>
      <p>"Nikdy se už nedozvíme, jak ti dva věci řešili, ale víme, co řešili. Například svůj vztah k Prusku. Marie Terezie s Fridrichem válčila, František s ním čile obchodoval. Marie Terezie Barona Trencka obdivovala, František Štěpán správně odhadl, že je psychopat. To jsou reálné události, na kterých se dá postavit manželská zápletka," uvedla scenáristka Mirka Zlatníková.</p>
      <p>ČT uvedla první dva díly na začátku loňského roku. První díl se s více než dvěma miliony diváků stal nejsledovanějším pořadem novoročního dne. Druhý díl přilákal téměř 2,2 milionu lidí. V Rakousku zhlédl každý z dílů přes milion lidí, na Slovensku více než 750.000. Kromě koprodukčních partnerů a Francie, kde si první díl pustil více než milion diváků, zakoupilo vysílací práva dalších 17 zemí, včetně Německa, Itálie, Portugalska či Španělska.</p>
    </article>
  </body>
</html>