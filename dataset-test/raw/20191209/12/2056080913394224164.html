<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/gradska_sreda/2019/12/09/4002960_stolichnata_obshtina_niama_da_dava_spirkite_na/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Столичната община няма да дава спирките на концесия"/>
    <meta property="og:description" content="Вариантът 2610 спирки на градския транспорт в София да се дадат на концесия отпада. Столичният кмет Йорданка Фандъкова се ангажира общината да ги обнови."/>
  </head>
  <body>
    <article>
      <h1>Столичната община няма да дава спирките на концесия</h1>
      <address><time datetime="2019-12-09T12:04:00+00:00">09 Dec 2019, 12:04</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Столичната община се отказа да дава спирките на градския транспорт на концесия. Кметът Йорданка Фандъкова заяви пред "Медиапул", че общината ще инвестира в изграждането на нови и подмяната на сегашните спирки. Общият им брой в София е 2610 и обновяването им беше оценено на 18 милиона лева по време на обсъждането на варианта с концесията в Столичния общински съвет през юли 2018 г.</p>
      <p>На три района експериментално вече бяха отпуснати общински средства за тази дейност. Това са "Слатина", "Панчарево" и "Нови Искър". "Резултатът там се оказа успешен, защото спирките са подновени за приемливи цени", обясни Фандъкова.</p>
      <p>Това е дало основание този вариант да бъде предпочетен пред концесията и за останалите 21 столични района.</p>
      <p>В общинския съвет ще бъде обсъдено още и предложението дали парите за обновяването им да бъдат дадени на районните кметове, или тази дейност да продължи да е отговорност на Центъра за градска мобилност (ЦГМ). В момента едва 15 служители на ЦГМ се грижат за почистването и ремонта им.</p>
      <p>Ако спирките бяха дадени на концесия, общината щеше да получава минимум 48 хил. евро годишна такса. Частните им стопани можеха да печелят от даване под наем на 400 рекламни елемента и на 300 павилиона за пакетирана храна към спирките.</p>
      <p>За новите спирки беше изготвен типов проект от архитектурно студио А.Д.А., което е автор на ремонта на ул. "Граф Игнатиев".</p>
    </article>
  </body>
</html>