<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/vodafone-injumatateste-cartelele-sim-pentru-reducerea-poluarii_1411214.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T12:59:10+00:00"/>
    <meta property="og:title" content="Vodafone înjumătățește cartelele SIM, pentru reducerea poluării"/>
    <meta property="og:description" content="Vodafone înlocuiește cartelele SIM de mărimea unei cărți de credit cu un nou model, ce reduce la jumătate cantitatea de plastic utilizată..."/>
  </head>
  <body>
    <article>
      <h1>Vodafone înjumătățește cartelele SIM, pentru reducerea poluării</h1>
      <address><time datetime="2019-12-09T12:59:10+00:00">09 Dec 2019, 12:59</time> by <a rel="author">Loredana Codruț</a></address>
      <p>Vodafone înlocuiește cartelele SIM de mărimea unei cărți de credit cu un nou model, ce reduce la jumătate cantitatea de plastic utilizată pentru producerea SIM-urilor, ca parte a unei strategii la nivel de grup privind reducerea consumului de materiale plastice neesențiale, informează compania, conform Mediafax.</p>
      <p>Începând cu sărbătorile de Crăciun din 2019, magazinele Vodafone vor oferi clienților o serie de accesorii ecologice sub cinceptul „Roșul iubește Verdele” (“Red loves Green”). Acestea constau, de exemplu, în carcase de telefon 100% biodegradabile sau reciclabile și confecționate din plastic refolosit ce provine din deșeurile aruncate în oceane, dar și baterii mobile externe produse din materiale sustenabile în ambalaje fără plastic. Vodafone intenționează să-și extindă gama de produse „Roșul iubește Verdele” disponibile spre comercializare pe parcursul anului 2020.</p>
      <p>„Prin reducerea la jumătate a impactului asupra mediului, nu doar abordăm anumite probleme materiale precum emisiile de carbon și deșeurile electronice generate, dar luăm măsuri în alte zone de impact, cum ar fi materialele plastice neesențiale sau de unică folosință pe care le folosim în magazinele și birourile noastre. Un prim pas în acest sens îl reprezintă lansarea SIM-urilor cu dimensiuni reduse la jumătate, reducerea consumului de materiale plastice neesențiale din spațiile noastre de birouri și oferirea de accesorii ecologice clienților noștri”, a declarat Joakim Reiter, Director External Affairs, Vodafone.</p>
      <p>De asemenea, Vodafone și-a propus să reutilizeze, revândă sau recicleze 100% din deșeurile sale din rețea și să îi ajute pe clienți să prelungească durata de viață a dispozitivelor pe care le dețin.</p>
      <p>Noile cartele SIM de dimensiuni reduse vor fi furnizate clienților din câteva țări europene începând cu primele luni ale anului 2020 și vor înlocui cardurile SIM de dimensiuni standard în toate cele 24 de țări unde Vodafone este prezent până la finalul anului 2020.</p>
      <p>Această inițiativă va reduce deșeurile de plastic ale Vodafone cu peste 340 de tone anual și va elimina cu până la 15 tone emisiile de CO2 din timpul producției și transportului, cu fiecare tonă de plastic economisită – în total, o reducere de peste 5.000 de tone de C02 pe an.</p>
      <p>Vodafone și-a luat angajamentul de a elimina toate materialele plastice inutile și alte articole de unică folosință, acolo unde există alternative cu impact redus, în toate magazinele și birourile Vodafone din cele 24 de țări unde activează, până la sfârșitul lui martie 2020. Cele 7.700 de magazine Vodafone din toată lumea nu vor mai utiliza pungi de plastic de unică folosință. De asemenea, se vor elimina sau reduce materialele plastice pentru marketing sau promoționale, acestea fiind înlocuite cu articole alternative care au un impact mai mic asupra mediului.</p>
      <p>În birourile Vodafone, consumabilele de birou din plastic utilizate frecvent – printre care pixuri și dosare – vor fi înlocuite, acolo unde este fezabil, cu papetărie de birou reutilizabilă și reciclabilă. Vodafone se va asigura, de asemenea, că sticlele, tacâmurile, farfuriile și paiele din plastic de unică folosință utilizate pentru catering sunt eliminate, încurajând totodată folosirea sticlelor, cănilor și a paharelor reutilizabile.</p>
      <p>De asemenea, Vodafone își încurajează furnizorii să reducă, elimine sau recicleze ambalajul excesiv pentru a minimiza cantitatea de plastic din depozite.</p>
      <p>Vodafone România este o divizie a Vodafone Group Plc., unul dintre cele mai mari grupuri de telecomunicații mobile din lume, care oferă o gamă de servicii ce include voce, mesaje, date și comunicații fixe. Vodafone Group are divizii în 24 de țări, 42 de rețele mobile partenere și operațiuni de broadband fix în 19 țări. La 30 septembrie 2019, Vodafone Group avea 625 milioane de utilizatori ai serviciilor mobile, 27 milioane de utilizatori ai serviciilor broadband fix şi 22 milioane de clienţi ai serviciilor TV, incluzând toți clienții Vodafone din entitățile create în urma unor fuziuni și asocieri. Pentru mai multe informații, accesați www.vodafone.com.</p>
    </article>
  </body>
</html>