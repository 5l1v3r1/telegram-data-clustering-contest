<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628480/%E0%A6%9A%E0%A6%95%E0%A6%B2%E0%A7%87%E0%A6%9F%E0%A7%87%E0%A6%B0-%E0%A6%AA%E0%A7%8D%E0%A6%B0%E0%A6%B2%E0%A7%8B%E0%A6%AD%E0%A6%A8-%E0%A6%A6%E0%A7%87%E0%A6%96%E0%A6%BF%E0%A7%9F%E0%A7%87-%E0%A6%B6%E0%A6%BF%E0%A6%B6%E0%A7%81-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="চকলেটের প্রলোভন দেখিয়ে শিশু ধর্ষণের অভিযোগ"/>
    <meta property="og:description" content="বাড়ির পাশের ৫৫ বছর বয়সী অটোরিকশাচালকের বিরুদ্ধে চকলেটের প্রলোভন দেখিয়ে সাড়ে চার বছরের এক মেয়েশিশুকে ধর্ষণের অভিযোগ উঠেছে। আজ সোমবার সকালে ওই শিশুকে ফরিদপুর মেডিকেল কলেজ হাসপাতালে ভর্তি করা হয়েছে।"/>
  </head>
  <body>
    <article>
      <h1>চকলেটের প্রলোভন দেখিয়ে শিশু ধর্ষণের অভিযোগ</h1>
      <address><time datetime="2019-12-09T12:33:00+00:00">09 Dec 2019, 12:33</time> by <a rel="author">প্রতিনিধি, ফরিদপুর</a></address>
      <p>বাড়ির পাশের ৫৫ বছর বয়সী অটোরিকশাচালকের বিরুদ্ধে চকলেটের প্রলোভন দেখিয়ে সাড়ে চার বছরের এক মেয়েশিশুকে ধর্ষণের অভিযোগ উঠেছে। আজ সোমবার সকালে ওই শিশুকে ফরিদপুর মেডিকেল কলেজ হাসপাতালে ভর্তি করা হয়েছে।</p>
      <p>এদিকে শিশুটিকে হাসপাতালে নিতে বাধা দিয়ে বিষয়টি মীমাংসার চেষ্টা করা হয়েছে। ফরিদপুর সদর উপজেলার একটি গ্রামে এ ঘটনা ঘটে।</p>
      <p>শিশুটির বাবা অভিযোগ করেন, রোববার দুপুরে মেয়েকে ফুফুর কাছে রেখে পাতা ঝাড় দিতে যান তাঁর স্ত্রী। এ সময় প্রতিবেশী অটোরিকশাচালক আবদুল হাই মল্লিক চকলেটের প্রলোভন দেখিয়ে তাঁর মেয়েকে ঘরের মধ্যে ডেকে নিয়ে ধর্ষণ করেন।</p>
      <p>শিশুটির মা বলেন, প্রতিবেশী এক ভাবি তাঁর মেয়েকে না দেখতে পেয়ে নাম ধরে ডাকতে থাকেন। একপর্যায়ে আবদুল হাই মল্লিকের ঘর থেকে মেয়েটি বের হয়ে ধর্ষণের বিষয়টি জানায়।</p>
      <p>ফরিদপুর মেডিকেল কলেজ হাসপাতালের কর্তব্যরত চিকিৎসক ফারজানা আক্তার বলেন, ‘শিশুটির চিকিৎসা চলছে। ডাক্তারি প্রতিবেদন না পাওয়া পর্যন্ত এ ব্যাপারে কোনো মন্তব্য করা যাচ্ছে না।’</p>
      <p>আজ বিকেলে এই প্রতিবেদন লেখা পর্যন্ত থানায় কোনো অভিযোগ করা হয়নি। এ বিষয়ে শিশুটির বাবা বলেন, তিনি বর্তমানে তাঁর মেয়ের চিকিৎসা নিয়ে ব্যস্ত আছেন। সুস্থ হওয়ার পর এ ব্যাপারে তিনি আইনগত ব্যবস্থা নেবেন।</p>
      <p>ফরিদপুর কোতোয়ালি থানার উপপরিদর্শক বেলাল হোসেন বলেন, পুলিশ খবর শুনে হাসপাতালে অসুস্থ শিশুটিকে দেখে এসেছে। এ ঘটনায় শিশুটির বাবাকে মামলা করতে পরামর্শ দেওয়া হয়েছে।</p>
    </article>
  </body>
</html>