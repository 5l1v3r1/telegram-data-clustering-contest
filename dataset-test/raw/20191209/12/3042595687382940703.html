<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/enorm-interesse---den-storste-kampen-i-karrieren/71910294"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T12:42:51+00:00"/>
    <meta property="og:title" content="Enorm interesse: - Den største kampen i karrieren"/>
    <meta property="og:description" content="Erling Braut Haaland fikk pressekorpset til å koke da han for første gang stilte opp på en offisiell Champions League-pressekonferanse i forkant av tirsdagens skjebnemøte med Liverpool."/>
  </head>
  <body>
    <article>
      <h1>Enorm interesse: - Den største kampen i karrieren</h1>
      <h2>Erling Braut Haaland fikk pressekorpset til å koke da han for første gang stilte opp på en offisiell Champions League-pressekonferanse i forkant av tirsdagens skjebnemøte med Liverpool.</h2>
      <address><time datetime="2019-12-09T12:42:51+00:00">09 Dec 2019, 12:42</time> by <a rel="author">Daniel Nerli Gussiås</a></address>
      <p>Erling Braut Haaland har vært mye skjermet fra media denne sesongen, men i dag stilte han opp for et sulteforet pressekorps på plass i Salzburg. Faktisk var interessen så stor at presserommet skal ha blitt for lite, og et eget VIP-telt måtte tas i bruk.</p>
      <p>I morgen kveld skal han igjen opp mot verdens beste forsvarsspiller og regjerende Champions League-mester, Virgil van Dijk. Sist de to møttes vant Liverpool kampen, men Haaland rakk å tegne seg på scoringslista.</p>
      <p>
        <b>Scenarioet foran morgendagen er uansett klinkende klart. Vinner Red Bull Salzburg, må Jürgen Klopps menn spille i Europaligaen til våren.</b>
      </p>
      <h3>- Fokuserer bare på Salzburg</h3>
      <p>Både Braut Haaland og Salzburg-manager Jesse Marsch var på plass i det improviserte presserommet, hvor det meste foregikk på tysk, via en engelsk tolk.</p>
      <p>Allerede tidlig i pressekonferansen fikk Haaland spørsmål om den enorme interessen det er rundt ham, og hvordan han takler det. Det var tydelig at Haaland var smålig nervøs, og han lette flere ganger etter engelske ord, men reddet seg fint inn igjen. Han fikk blant annet hjelp av en norsk journalist for å finne det engelske ordet for «tilpasning»</p>
      <p>
        <b>- Jeg fokuserer bare på jobben min. Den er å spille fotball, og jeg går inn i hvert øyeblikk og nyter det. Fokuset mitt er Salzburg og min utvikling. Det er ikke vanskelig i det hele tatt. Jeg nyter hver dag, svarte Haaland.</b>
      </p>
      <p>- Jeg elsker dette. Jeg lever drømmen, og det er disse kampene man håper å være en del av, sa Haaland videre.</p>
      <p>Han ble også spurt om å oppsummere sitt første halvår i klubben, før det virkelig tok av.</p>
      <p>- Det første halvåret var for å tilpasse meg. Jeg trente godt, men det var annerledes sammenliknet med Molde. Derfor måtte kroppen tilpasse seg. Jeg spilte ikke all verden, før jeg dro til VM med U20-landslaget. Etter ferien kom jeg tilbake skarp og frisk. Det var et tøft, men godt halvår for meg.</p>
      <p>
        <b>- Jeg husker at sesongoppkjøringen var fysisk svært tøff med mange kramper. Siden da har jeg ikke sett meg tilbake. Jeg prøver å være avslappet både på og av banen, samtidig som jeg beholder fokus.</b>
      </p>
      <h3>- Den største kampen i karrieren</h3>
      <p>Etter å ha fått oversatt et spørsmål fra tysk til engelsk om hvordan han så for seg kampen og om de ville klare å nyte det, svarte Haaland at både ham og laget føler seg trygg.</p>
      <p>
        <b>- Vi kan gå ut og kose oss. Vi har ingenting å tape, og kommer til å gå ut på banen, smile og kose oss. Dette er den største kampen hittil i karrieren min, og jeg skal nyte den, sa Haaland på pressekonferansen.</b>
      </p>
      <p>Salzburg-sjef Jesse Marsch hyllet Haalands høst etter et spørsmål fra engelsk presse.</p>
      <p>- Dette er ikke et nytt tema. På et tidspunkt hadde vi en spøk gående om at det var en ny klubb interessert hver eneste dag. Det er naturlig når han har hatt en så god sesong. Man ser at han er en ydmyk fyr som er likandes. Han bryr seg om de rette tingene, sa Marcsh om måten Haaland har taklet hysteriet i høst.</p>
      <p>- Han kommer inn på trening med stor energi hver dag, og han bryr seg om at vi skal lykkes som et lag. Han har håndtert situasjonen veldig bra, la manageren til.</p>
      <h3>- Har alt å vinne</h3>
      <p>Amerikaneren var i alle fall ikke skremt av muligheten til å slå ut Liverpool.</p>
      <p>- Vi må bare gå inn i denne kampen på en offensiv måte, og tenke at vi har alt å vinne, sa Salzburg-treneren til et samlet pressekorps.</p>
      <p>Om hjemmelaget skulle få straffespark i morgen, virker det ikke å være noen tvil om hvem som skal ta det. Skulle Haaland score, vil han tangere Cristiano Ronaldos rekord på seks strake kamper i gruppespillet med scoring. Den statistikken er det fysisk umulig å gjøre bedre.</p>
      <p>
        <b>Tidligere i sesongen ga Haaland fra seg flere straffespark for å dra med seg lagkameratene. Dette fikk han også spørsmål om under pressekonferansen. Da svarte han følgende, men noe unnvikende:</b>
      </p>
      <p>- For min del er lagånden det viktigste. Vi jobber bra sammen og trives som et lag. Det er viktig.</p>
      <p>Han fortsatt med å påpeke tiltroen på lagkameratene.</p>
      <p>
        <b>- Liverpool er et fantastisk lag, men det er vi også. Jeg er sikker på at vi kommer til å score i morgen, sa Braut Haaland.</b>
      </p>
      <p>Haaland fikk også spørsmål om han gjør noe spesielt for å sette ut motstanderne, som for eksempel Virgil van Dijk.</p>
      <p>- Jeg driver ikke med «mindgames», og kommer ikke til å komme med stikk til van Dijk. Jeg fokuserer på mitt eget spill.</p>
    </article>
  </body>
</html>