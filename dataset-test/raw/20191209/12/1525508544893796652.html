<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793307/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%B8%D8%B1%D9%81%DB%8C%D8%AA-%D9%87%D8%A7%DB%8C-%D8%AC%D9%87%D8%A7%D8%AF%D8%AF%D8%A7%D9%86%D8%B4%DA%AF%D8%A7%D9%87%DB%8C-%D8%A8%D8%B1%D8%A7%DB%8C-%D9%BE%DB%8C%D8%B4%D8%A8%D8%B1%D8%AF-%D8%A7%D9%87%D8%AF%D8%A7%D9%81-%D9%81%D8%B1%D9%87%D9%86%DA%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:22:43+00:00"/>
    <meta property="og:title" content="مدیرکل تبلیغات اسلامی استان زنجان تاکید کرد: استفاده از ظرفیت‌های جهاددانشگاهی برای پیشبرد اهداف فرهنگی"/>
    <meta property="og:description" content="زنجان- مدیرکل تبلیغات اسلامی استان زنجان گفت: استفاده از ظرفیت‌های جهاددانشگاهی و مرکز رشد برای پیشبرد اهداف فرهنگی مورد توجه جدی قرار گیرد."/>
  </head>
  <body>
    <article>
      <h1>مدیرکل تبلیغات اسلامی استان زنجان تاکید کرد: استفاده از ظرفیت‌های جهاددانشگاهی برای پیشبرد اهداف فرهنگی</h1>
      <address>
        <time datetime="2019-12-09T12:22:43+00:00">09 Dec 2019, 12:22</time>
      </address>
      <p>به گزارش <a href="https://www.mehrnews.com/">خبرگزاری مهر</a> و به نقل از جهاددانشگاهی استان زنجان، حجت‌الاسلام سعید احمدی در بازید از جهاددانشگاهی، خبرگزاری های ایسنا و ایکنا و مرکز رشد جهاد دانشگاهی استان زنجان، با اشاره به فرمایشات مقام معظم رهبری در بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> در راستای استفاده از روش‌های نوین در تبلیغ دین، گفت: سرعت انتقال اطلاعات و تنوع آن در دنیا رو به گسترش است و این تنوع و سرعت را در حوزه‌های فرهنگی، علمی و حتی مواجهه با فرهنگ اسلام ناب محمدی نیز شاهد هستیم که اگر رصد خوبی از دنیای پیرامون نداشته باشیم در تبلیغ موفق نخواهیم بود.</p>
      <p>وی ادامه داد: کار فرهنگی با جهاد فرهنگی و کار علمی با جهاد علمی متفاوت است و وقتی از واژه جهاد استفاده می‌کنیم، یعنی کار مضاعفی در آن نهفته و همین‌طور نقطه مواجهه و هدف را به طور دقیق مشخص کرده است.</p>
      <p>احمدی  در مورد فعالیت جهاددانشگاهی و مرکز رشد صنایع فرهنگی خلاق، گفت: در این مجموعه تلفیقی از بعد سخت‌افزاری، نرم‌افزاری و نیروی انسانی را مشاهده می‌کنیم که با دنبال کردن هدف مشخص، جوانان را به سمت خلاقیت هدایت می‌کند و عموما قشر جوان و تحصیل‌کرده با روحیه جمعی و هم‌افزایی در گروه‌های مختلف در کنار هم قرار می‌گیرند و متناسب با رشته تخصصی خود گام برمی‌دارند.</p>
      <p>مدیرکل تبلیغات اسلامی استان زنجان ادامه داد: در تعامل این گروه‌ها، تولید فکر و خلاقیت اتفاق می‌افتد و جوانانی که از دانشگاه فارغ‌التحصیل می‌شوند، به جای رویکرد انفعالی، به سمت استفاده از ظرفیت‌های پنهان و استعدادهای بالقوه سوق می‌یابند که اگر بستر شکوفایی آن‌ها فراهم شود، ایده‌های خود را به محصول تبدیل می‌کنند و فرآیند اشتغال آن‌ها رقم می‌خورد.</p>
      <p>احمدی با اشاره به اینکه آموزش‌های جهاددانشگاهی دانش را به صنعت و فناوری تبدیل می‌کند، بیان کرد: می‌توان از ظرفیت‌های جهاددانشگاهی و تبلیغات اسلامی برای تعاملات دوسویه در راستای سیاست‌های این دو نهاد و سازمان انقلابی بهره گرفت.</p>
      <p>وی استفاده از ظرفیت‌های جهاددانشگاهی و مرکز رشد برای پیشبرد اهداف فرهنگی را اقدامی قابل توجه دانست و خاطرنشان کرد: می‌توان محتوا را از تبلیغات اسلامی دریافت و برای روش‌های تبلیغ و تبدیل ایده به محصول از جهاددانشگاهی استفاده کرد.</p>
    </article>
  </body>
</html>