<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%91%d7%a0%d7%99%d7%a1%d7%99%d7%95%d7%9f-%d7%9c%d7%9e%d7%a0%d7%95%d7%a2-%d7%91%d7%97%d7%99%d7%a8%d7%95%d7%aa-60-%d7%a8%d7%90%d7%a9%d7%99-%d7%a8%d7%a9%d7%95%d7%99%d7%95%d7%aa-%d7%95%d7%9c%d7%99%d7%91%d7%a8%d7%9e%d7%9f-%d7%90%d7%97%d7%93-%d7%99%d7%92%d7%99%d7%a2%d7%95-%d7%94%d7%a2%d7%a8%d7%91-%d7%9c%d7%a4%d7%aa%d7%97-%d7%aa%d7%a7%d7%95%d7%94-423977/5"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-12-09T12:20:00+00:00"/>
    <meta property="og:title" content="ימנעו את הבחירות? 60 ראשי רשויות וליברמן אחד יגיעו הערב לפתח תקוה"/>
    <meta property="og:description" content="האם הכנס שמארגן רמי גרינברג יעצור את הבחירות המתקרבות בצעדי ענק? הערב בשעה 18:00 יתקיים הכנס שבו ישתתפו כ-60 ראשי רשויות ויו&quot;ר ישראל ביתנו אביגדור ליברמן. בגלל מספר המשתתפים הגבוה, האירוע ייערך בהיכל התרבות. הכניסה לתקשורת אסורה במטרה לשמור על חשאיות"/>
  </head>
  <body>
    <article>
      <h1>ימנעו את הבחירות? 60 ראשי רשויות וליברמן אחד יגיעו הערב לפתח תקוה</h1>
      <h2>האם הכנס שמארגן רמי גרינברג יעצור את הבחירות המתקרבות בצעדי ענק? הערב בשעה 18:00 יתקיים הכנס שבו ישתתפו כ-60 ראשי רשויות ויו"ר ישראל ביתנו אביגדור ליברמן. בגלל מספר המשתתפים הגבוה, האירוע ייערך בהיכל התרבות. הכניסה לתקשורת אסורה במטרה לשמור על חשאיות</h2>
      <address><time datetime="2019-12-09T12:20:00+00:00">09 Dec 2019, 12:20</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/12/9/b19ed960-25ba-4690-bbd7-b20481130561.png"/>
        <figcaption>ליברמן וגרינברג. צילומים: אלכס קולומויסקי, ריאן</figcaption>
      </figure>
      <p>בניסיון אחרון למנוע בחירות שלישיות: הערב (שני) בשעה 18:00 ייערך בהיכל התרבות בפתח תקוה כנס ראשי רשויות מטעם הליכוד ביוזמתו של ראש העירייה רמי גרינברג ובנוכחותו של יו"ר סיעת ישראל ביתנו, אביגדור ליברמן. הכנס יהיה סגור בפני התקשורת או כל אדם אחר שאינו משתתף בו במטרה לשמור על חשאיות ולמנוע הדלפות.</p>
      <p>הכנס, שהיה אמור להיערך בלשכתו של גרינברג, הועתק בשל ביקוש רב להיכל התרבות ע"ש דב תבורי, אליו צפויים להגיע לא פחות מ-60 ראשי רשויות מטעם הסיעה.</p>
      <p>מלשכת דוברות העירייה נמסר לקראת הכנס כי "לנוכח המציאות הקשה והבעייתית בה מדינת ישראל מצויה כבר קרוב לשנה, החליט ראש העירייה רמי גרינברג להרים את הכפפה וליזום מפגש של ראשי רשויות כדי לנסות ולמנוע ממדינת ישראל ללכת לבחירות שלישיות. מדובר ביוזמה הנובעת מהמצוקה אליה נכנסו רוב הרשויות בארץ משום היעדר שילטון. כך, לטובת עם ישראל ורווחתם, החליט ראש העירייה לפעול ככל יכולתו כדי ליצור לחץ על ראשי המפלגות ובכך לנסות ולמנוע בחירות שעלולות להמיט אסון על הרשויות המקומיות ובתוך כך גם על אזרחי ישראל".</p>
      <p>אמנון בן עמי, חבר מרכז הליכוד וועדת הבחירות, אומר כי לפי דעתו "ראשי הרשויות ינסו להניא את ליברמן מלסגור חשבונות אישיים וינסו לשכנע אותו לשוב הביתה, לימין ולחשוב על טובת המדינה. לפחות חצי מהמנדטים של ישראל ביתנו הגיעו ממצביעים שחיו בידיעה כי יתמוך בנתניהו ויצטרף לממשלת ימין. הנטייה של ליברמן לכיוון מרכז המפה הפוליטית לא הייתה צפויה".</p>
      <p>לדבריו, "המטרה היא לנסות לשכנע אותו בדרכי נועם להקים ברגע האחרון ממשלת ימין ולמנוע בחירות נוספות. רמי גרינברג שמוביל את המהלך, יחד עם יתר ראשי הרשויות ינסו ללחוץ אותו ולהבהיר שהם לא יעברו לסדר היום במידה ולא יתעשת".</p>
      <p>
        <b>איך רואים במרכז הליכוד את הסיכויים לצאת עם בשורה מפתח תקוה?</b>
      </p>
      <p>"לחברי המרכז אין הרבה ציפיות. אתמול שוחחתי עם מספר שרים שהיו סקפטיים לגבי תוצאות הכנס. הם בטוחים שהולכים לבחירות. אך יחד עם זאת ליברמן הוא לא צפוי ואני לא הייתי פוסל על הסף שמפה תצא איזושהי קריאה אחרת היום בערב, למרות שיישאר רק יום אחד להקמת ממשלה".</p>
      <p>"זה לחוץ מדי אבל עם ליברמן זה יכול להיגמר מהר עם תיקים שיקבל . דת ומדינה לדעתי הם סוגיות שדי פתורות כשכל אחד מהצדדים יודע איפה הוא צריך להתפשר, כך שהכל פוליטי בסופו של דבר. אם ירצו באמת אפשר גם במרתון של 10 שעות להקים ממשלה. אומרים שניסים תמיד קורים ואם רמי יצליח להוביל לנס חנוכה נוסף אז נמנע גם מבחירות נוספות".</p>
    </article>
  </body>
</html>