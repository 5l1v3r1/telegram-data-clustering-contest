<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/explozie-la-o-benzinarie-din-galati-mai-multe-masini-au-fost-aruncate-in-aer-_3061313.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T12:24:48+00:00"/>
    <meta property="og:title" content="Explozie la o benzinărie din Galați. Mai multe mașini au fost aruncate în aer"/>
    <meta property="og:description" content="O explozie s-a produs, luni dimineață, într-o fostă benzinărie din Galați. Deflagrația a aruncat în aer patru maşini, potrivit Agerpres.Explozia a fost urmată de un incendiu, a anunţat, luni, purtătorul de cuvânt al ISU Galaţi, Eugen Chiriţă.Potrivit aces"/>
  </head>
  <body>
    <article>
      <h1>Explozie la o benzinărie din Galați. Mai multe mașini au fost aruncate în aer</h1>
      <address><time datetime="2019-12-09T12:24:48+00:00">09 Dec 2019, 12:24</time> by <a rel="author">PUBLIKA.MD</a></address>
      <p>O explozie s-a produs, luni dimineață, într-o fostă benzinărie din Galați. Deflagrația a aruncat în aer patru maşini, potrivit Agerpres.</p>
      <p>Explozia a fost urmată de un incendiu, a anunţat, luni, purtătorul de cuvânt al ISU Galaţi, Eugen Chiriţă.<br/><br/>Potrivit acestuia, deflagraţia s-a produs la recipientele de depozitare ale fostei staţii PECO, aflate sub trotuar, şi în care a mai rămas combustibil, deşi staţia fusese desfiinţată în urmă cu mai mulţi ani.<br/><br/>În urma exploziei, patru maşini au fost avariate, dintre care una aflată în trafic.<br/><br/>Două persoane au primit asistenţă medicală pentru atacuri de panică.<br/><br/>Suflul exploziei a spart mai multe geamuri de la un hotel aflat în apropiere.<br/><br/>Traficul în zonă este oprit, deşi incendiul a fost lichidat.<br/><br/>Potrivit IGSU, la faţa locului au intervenit trei autospeciale de stingere, una de descarcerare şi o ambulanţă SMURD cu medic. </p>
    </article>
  </body>
</html>