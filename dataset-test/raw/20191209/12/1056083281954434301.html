<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813512/%D8%A8%D8%A7%D9%84%DA%AF%D8%B1%D8%AF%D9%87%D8%A7%DB%8C-%D8%AA%D8%B1%D8%A7%D8%A8%D8%B1%DB%8C-%D9%87%D9%88%D8%A7%D9%86%DB%8C%D8%B1%D9%88%D8%B2-%D8%A8%D9%87-%D8%AA%D9%88%D9%BE-%D9%87%D8%A7%DB%8C-%DB%B2%DB%B0-%D9%85%DB%8C%D9%84%DB%8C-%D9%85%D8%AA%D8%B1%DB%8C-%D9%88-%D8%B1%D8%A7%DA%A9%D8%AA-%D9%85%D8%AC%D9%87%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:02:53+00:00"/>
    <meta property="og:title" content="بالگردهای ترابری هوانیروز به توپ های ۲۰ میلی‌متری و راکت مجهز شدند"/>
    <meta property="og:description" content="امیر سرتیپ دوم قربانی از تجهیز بالگردهای ترابری هوانیروز به توپ های ۲۰ میلی‌متری و راکت خبر داد."/>
  </head>
  <body>
    <article>
      <h6 class="kicker">فرمانده هوانیروز ارتش خبر داد</h6>
      <h1>بالگردهای ترابری هوانیروز به توپ های ۲۰ میلی‌متری و راکت مجهز شدند</h1>
      <address>
        <time datetime="2019-12-09T12:02:53+00:00">09 Dec 2019, 12:02</time>
      </address>
      <p>امیر سرتیپ دوم قربانی از تجهیز بالگردهای ترابری هوانیروز به توپ های ۲۰ میلی‌متری و راکت خبر داد.</p>
      <p>به گزارش ایسنا به نقل از روابط عمومی ارتش، امیر سرتیپ دوم خلبان یوسف قربانی فرمانده هوانیروز ارتش در مراسمی که به مناسبت سالروز شهادت امیر سرلشکر خلبان کشوری در ستاد هوانیروز برگزار شد گفت: امروز بالگردهای ترابری هوانیروز به توپ‌های ۲۰ میلی متری و راکت مجهز شدند .</p>
      <p>وی با بیان اینکه بالگرد  ۲۱۴ در قالب تیم  ترابری در گذشته نمی توانست از خود دفاع کند افزود: امروز با دستان پرتوان متخصصین جوان هوانیروز و صنعت دفاعی کشور به دستاورد جدیدی دست یافته‌ایم و با تجهیز راکت و انواع موشک به بالگرد های ترابری و تهاجمی قابلیت جدیدی را در ماموریت‌ها  آینده خواهیم داشت .</p>
      <p>امیر سرتیپ دوم خلبان قربانی تصریح کرد: موشک‌هایی که در گذشته بر روی بالگردهای هوانیروز نصب شده بود موشک تاو و کنترل بصورت سیمی بود و نهایت برد آن ۳۵۰۰ متر بود اما در دوسال اخیر هوانیروز با کمک دانشگاه و صنایع دفاعی اقدام به تولید موشک‌های دور برد و تسلیح بالگردها به این موشک‌ها کرد .</p>
      <p>فرمانده هوانیروز با اشاره به تولید انبوه قطعات هوانیروز در کشور گفت :صنعت هوانیروز بسیار پیچیده است، در حال حاضر هوانیروز در حوزه تولید قطعات به خود کفایی رسیده است، امروز بالغ بر ۲۴۰ هزار قطعه از این صنعت را در داخل کشور تولید و مورد استفاده بالگردها قرار دادیم .</p>
      <p>امیر سرتیپ دوم خلبان قربانی تاکید کرد: تحریم ها برای هوانیروز فرصت شد و روی پای خود ایستادن را به خوبی آموختیم، در حال حاضر کارکنان فنی هوانیروز با چشمان بسته سیستم پیچیده بالگرد ها را باز و بسته می کنند.</p>
      <p>انتهای پیام</p>
    </article>
  </body>
</html>