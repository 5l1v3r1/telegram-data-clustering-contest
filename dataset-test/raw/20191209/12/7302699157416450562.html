<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000117724"/>
    <meta property="og:site_name" content="MGR Online"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="ยืนหนึ่ง! ลูกยางสาวไทย ถล่ม เหงียน 3-0 ครองแชมป์ซีเกมส์ 14 สมัย"/>
    <meta property="og:description" content="การแข่งขันวอลเลย์บอลในร่ม ในมหกรรมซีเกมส์ ครั้งที่ 30 ที่ประเทศฟิลิปปินส์ เมื่อวันที่ 9 ธันวาคม 2562 เป็นการแข่งขัน รอบชิงชนะเลิศ ประเภททีมหญิง ทีมสาวไทย พบ เวียดนาม"/>
  </head>
  <body>
    <article>
      <h1>ยืนหนึ่ง! ลูกยางสาวไทย ถล่ม เหงียน 3-0 ครองแชมป์ซีเกมส์ 14 สมัย</h1>
      <address><time datetime="2019-12-09T12:08:00+00:00">09 Dec 2019, 12:08</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012173701.JPEG"/>
      </figure>
      <p>การแข่งขันวอลเลย์บอลในร่ม ในมหกรรมซีเกมส์ ครั้งที่ 30 ที่ประเทศฟิลิปปินส์ เมื่อวันที่ 9 ธันวาคม 2562 เป็นการแข่งขัน รอบชิงชนะเลิศ ประเภททีมหญิง ทีมสาวไทย พบ เวียดนาม<br/><br/>โดยการแข่งขันซีเกมส์ ครั้งที่ 30 ทั้งสองทีมเคยพบกันมาแล้ว ในรอบแรก ปรากฏว่าลูกยางสาวไทยเป็นฝ่ายเอาชนะไปได้ 3-0 เซ็ต<br/><br/>เกมนี้ “โค้ชด่วน” ดนัย ศรีวัชรเมธากุล หัวหน้าผู้ฝึกสอน ส่งผู้เล่น 6 คนแรก ประกอบด้วย ปลื้มจิตร์ ถินขาว, อรอุมา สิทธิรักษ์, นุศรา ต้อมคำ, พิมพิชยา ก๊กรัมย์, ชัชชุอร โมกศรี, ฑิชากร บุญเลิศ โดยมี ปิยะนุช แป้นน้อย เป็นผู้เล่นอิสระ<br/><br/>เซ็ตแรก สาวไทยเริ่มได้อย่างดุดัน ตบเก็บแต้มออกนำไปก่อน 7-4 จนเวียดนามต้องขอเวลานอกเพื่อเบรกเกม แต่ทว่าไม่เป็นผล สาวไทยปิดเซ็ตไป 25- 15 ไทยออกนำ 1-0<br/><br/>เซ็ตสอง เวียดนามแก้เกมมาดี รูปเกมเป็นไปอย่างสูสี แต้มมาเสมอที่ 7-7 จากนั้นไทยเริ่มเครื่องติดทำคะแนนทิ้งห่าง 11-7 และปิดเซ็ตไปอีก 25-15 ไทยนำ 2-0 <br/><br/>เซ็ตสาม แม้ว่าเวียดนาม จะพยายามแก้เกมออกมาสู้ แต่สาวไทยไม่มีปัญหา ยิ่งเล่นยิ่งมั่นใจ ตบเอาชนะไปแบบไม่ยากเย็น 25-17<br/><br/>ทีมชาติไทย เอาชนะ เวียดนาม 3-0 เซ็ต 25-15, 25-15 และ 25-17   คว้าแชมป์เป็นสมัยที่ 14 และเป็นแชมป์สมัยที่ 12 ติดต่อกัน</p>
    </article>
  </body>
</html>