<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_589557090_Toy_li_e_germanskiyat_Emanyuel_Makron"/>
    <meta property="og:site_name" content="webcafé"/>
    <meta property="article:published_time" content="2019-12-09T12:53:00+00:00"/>
    <meta property="og:title" content="Той ли е германският Еманюел Макрон"/>
    <meta property="og:description" content="Роберт Хабек е автор на детски книжки и умерен еколог"/>
  </head>
  <body>
    <article>
      <h1>Той ли е германският Еманюел Макрон</h1>
      <address><time datetime="2019-12-09T12:53:00+00:00">09 Dec 2019, 12:53</time> by <a rel="author" href="https://www.webcafe.bg/author/id_1_Webcafe" target="_blank">Webcafe по Foreign Policy</a></address>
      <slideshow>
        <figure>
          <img src="https://images.webcafe.bg/2019/12/09/robert-habeck9/1170x630.jpg"/>
          <figcaption>Автор на детски книжки и умерен еколог - Роберт Хабек е човекът, който обедини Зелените и ги насочва към победи.<cite>Снимка: © Getty Images</cite></figcaption>
        </figure>
        <figure>
          <img src="https://images.webcafe.bg/2019/12/04/robert-habeck/1170x780.jpg"/>
        </figure>
        <figure>
          <img src="https://images.webcafe.bg/2019/12/09/robert-habeck2/1170x780.jpg"/>
        </figure>
        <figure>
          <img src="https://images.webcafe.bg/2019/12/09/robert-habeck3/1170x780.jpg"/>
        </figure>
        <figure>
          <img src="https://images.webcafe.bg/2019/12/09/robert-habeck4/1170x780.jpg"/>
        </figure>
        <figure>
          <img src="https://images.webcafe.bg/2019/12/09/robert-habeck5/1170x780.jpg"/>
        </figure>
        <figure>
          <img src="https://images.webcafe.bg/2019/12/09/robert-habeck6/1170x780.jpg"/>
        </figure>
        <figure>
          <img src="https://images.webcafe.bg/2019/12/09/robert-habeck10/1170x780.jpg"/>
        </figure>
      </slideshow>
      <p>Бомбастичните коментари на френския президент Еманюел Макрон относно сенилността на НАТО и дисфункционалността на Европейския съюз подразниха много германци - разбираемо, именно те бяха мишена на много от неговите критики.</p>
      <p>И въпреки това е безспорно, че германците завиждат на самочувствието, решителността и стратегическата амбиция на Макрон. Надеждният канцлер Ангела Меркел може да има специално място в сърцата на германците, но има все по-осезаем копнеж в страната за смел, динамичен лидер от калъпа на френския държавен глава: този, който се осмелява да иновации и импровизира, дори когато залозите са големи.</p>
      <p>Никой от възможните наследници на Меркел в нейния Християндемократически съюз (ХДС) не отговаря на този профил. Избраният от нея наследник, Анегрет Крамп-Каренбауер, се бори да се докаже като лидер на партията, а що се отнася до по-сериозните и чисто екзистенциални проблеми, които тормозят Европа и света, поне към момента тя не проявява особена способност за мислене извън кутията.</p>
      <p>Що се отнася до изтормозените от вътрешна несигурност социалдемократи - които в отчаяние току-що избраха ново, клонящо значително по-наляво ръководство - Норберт Валтер-Борянс и Саския Ескен - те не искат нищо повече от това да избягат от управляващата коалиция и няколко години поред да ближат рани в опозиция.</p>
      <p>
        <b>Самият Макрон пое властта само след като заобиколи съществуващите партии във Франция и създаде свое собствено движение. И така най-близкото нещо до образа, създаден от Макрон, не идва от големите и наложили се партии, а от изгряващата звезда на Зелените (и съпредседател на партията) - Роберт Хабек.</b>
      </p>
      <p>Подобно на Макрон, Хабек е нетрадиционен политик, който вярва, че големите проблемите на деня, по-специално климатичната криза, изискват и също толкова големи и мащабни решения, а не само управление на кризите в стила на Меркел.</p>
      <p>И той успява да убеди безпрецедентно голям брой германци (за зелена партия) да го последват.</p>
      <p>Подобно на Макрон, 50-годишният Хабек е сравнително ново лице в политиката. Родом е от най-северните гранични територии на Германия с Дания, като освен немски и английски, говори и датски. Автор е на книги за деца, романист и преводач на поезия от английски език, преди да стане професионален политик през 2009 г.</p>
      <p>Само три години след това той вече е назначен за зам. министър-председател на провинциалното правителство в провинция Шлезвиг-Холщайн с ресор енергетика, селско стопанство и околна среда.</p>
      <p>Разположена между Северно и Балтийско море, провинция Шлезвиг-Холщайн е известна с множеството си вятърни паркове, които генерират електричество за цялата страна и в които работят 12 000 души. Миналата година партията преобладаващо избра Хабек и Аналена Баербок да ръководят Зелените в цялата страна. От двамата Хабек се приема за по-вероятния водещ национален кандидат, тъй като той е заемал по-висока длъжност на провинциално ниво, по-популярен е в цялата страна и е по-известен в медиите.</p>
      <figure>
        <img src="https://images.webcafe.bg/2019/12/09/robert-habeck8/618x412.jpg"/>
        <figcaption>Роберт Хабек и Аналена Баербок</figcaption>
      </figure>
      <p>
        <b>Член на прагматичната фракция на Зелените (а не на по-лявата), Хабек е съсредоточен върху вкарването на партията на власт и е готов да прави компромиси, от които в миналото много от Зелените биха се отвратили.</b>
      </p>
      <p>На регионално ниво много от тези компромиси вече са направени и Зелените участват в шарени коалиции в местните парламенти на 16 провинции. На национално ниво, партията печели над 20% доверие, с което вече далеч надминава социалдемократите и започва да се конкурира с водещата формация на ХДС.</p>
      <p>Хабек едва ли ще го изрече публично, но неговата амбиция очевидно е да ръководи не само партията, но и цялата страна след следващите национални избори, а след това да участва в обновяването на Обединена Европа.</p>
      <p>Въпреки германската склонност към фискален консерватизъм, проповядван от Берлин в момента, Хабек иска да види огромни държавни инвестиции в екологични технологии, включително електрически автомобили и устойчиво земеделие, дори и това да означава бюджетни дефицити.</p>
      <p>Допълнително с това, при евентуално изкачване на Хабек до върха на германската власт, има голям шанс той да сформира едно силно динамично дуо именно с Макрон по теми като екологията и промяната в облика на ЕС, тъй като двамата до голяма степен споделят идентични визии за бъдещето на континента. Разделението между Париж и Берлин в момента е осезаемо. Дори в статия на Der Spiegel по темата се казва, че надеждите на Елисейския дворец за Германия откровено са зелени.</p>
      <p>
        <b>Дуото може би е най-добрият залог за възстановяване на френско-германския тандем по начин, който би могъл да реформира ЕС, да определи глобален златен стандарт за защита на климата и да превърне Европа в по-настойчива глобална сила - икономически, дипломатически и дори военно.</b>
      </p>
      <figure>
        <img src="https://images.webcafe.bg/2019/12/09/robert-habeck7/618x412.jpg"/>
        <figcaption>"Европа не е перфектна, но е едно проклето добро начало" - плакатът на Хабек за изборите.</figcaption>
      </figure>
      <p>Франция може да води по въпросите на сигурността и външните работи, Германия - за климата и енергетиката. При такова разделение на работата двамата лидери със сигурност не биха посегнали на полето на другия: Макрон не е създал никаква репутация на природозащитник, а Хабек тенденциозно избягва да говори за геополитика.</p>
      <p>Допълнителен плюс към тази идея е, че и двамата споделят афинитет към постидеологическата политика и ангажираност към диалога, което значително би ускорило разбиването на нерешимите противоречия по редица въпроси.</p>
      <p>Хабек проповядва това отърсване от идеологическите граници по време на обиколките си из страната, очевидно поставяйки основите на една евентуална предизборна кампания - която, предвид продължаващото клатене на управляващата коалиция, може да се появи зад ъгъла.</p>
      <p>Този неидеологичен подход беше и оригиналният апел на Макрон, който той се опитва да използва и до днес.</p>
      <p>
        <b>Разбира се, това не означава, че двамата политици нямат своите сериозни различия. Хабек е любезен мъж с вечна петдневна брада, който презира формалността, както в облеклото, така и в политическия церемониал. Френският президент, вечно избръснат и по банкерски спретнат, стъпва върху идеята за церемониите.</b>
      </p>
      <p>Либералните икономически убеждения на Макрон са на километри от тези на повечето Зелени, които все повече виждат прехода към благоприятна за климата икономика като средство за справяне със социалното неравенство в Германия и спечелване на избиратели от крайнодесните. А Макрон със сигурност не е готов да преструктурира радикално общата селскостопанска политика на ЕС, от която френските земеделски производители преди всичко печелят, докато Зелените я критикуват яростно.</p>
      <p>И все пак това хипотетично партньорство зависи от възможността за потенциален зелен канцлер - нещо, което мнозина анализатори приемат като меко казано смела надежда.</p>
      <p>Макар германските Зелени да се целят високо, те все още остават стабилно зад управляващия в момента Християндемократически съюз на Ангела Меркел и Анегрет Крамп-Каренбауер. Също така Зелените имат доста лошо представяне в провинциите от Източна Германия. Като към това добавим и факта, че те често се представят по-добре в социологическите проучвания, отколкото на реално гласуване, може да се разбере защо експертите гледат с лек присмех на идеята за зелена изборна победа.</p>
      <p>А и досега не е имало политик от тази партия, или от която и да е друга извън ХДС и социалдемократите, който да заема канцлерския пост във Федералната република.</p>
      <p>И все пак шансове именно Хабек да се окаже на канцлер на Германия има, при това не чак толкова теоретични. Най-малкото защото на следващите избори той няма да се изправи срещу познатата на всички канцлерка от 16 години насам Ангела Меркел, а срещу някой от нейните наследници - протежето й Крамп-Каренбауер, която официално е избрана за лидер на партията, но все още се опитва да излезе от сянката на предшественичката си, бившият депутат Фридрих Мерц или лидера на Християнсоциалния съюз Маркус Зьодер.</p>
      <p>За нито един от тях не може да се каже, че притежават кой знае каква харизма или могат да провокират големи маси от хора да гласуват за тях заради личността им. И за това говорят рейтингите им на доверие - доста ниски, които показват и че те са твърде непознати за широката общественост.</p>
      <p>
        <b>Така че шансовете на Зелените за най-висшия пост падат най-вече върху личността на Хабек и способността му да увлече хора зад себе си.</b>
      </p>
      <p>Зелените са не особено голяма партия с не кой знае колко мащабна и влиятелна членска маса, в която има както умерено крило, така и по-радикално и идеологическо. Сегашните лидери идват от умерения спектър. Именно това им позволява да си изградят един зрял и интелигентен образ, който да привлича не само еколози и природозащитници, но и обикновени леви избиратели.</p>
      <figure>
        <img src="https://images.webcafe.bg/2019/12/09/robert-habeck1/618x346.jpg"/>
      </figure>
      <p>Това позволява и да се търсят коалиции не само със социалдемократите, но и с други политически формации. В югозападния Баден-Вюртемберг има дори зелено-черна коалиция, в която Зелените държат министър-председателския пост, а ХДС са младши партньор.</p>
      <p>Това чисто партийно тяхно израстване показва резултат и в социологическите изследвания. Ако на изборите през 2017 г. те спечелиха около 8,9%, като сега според проучванията този им резултат е почти утроен.</p>
      <p>
        <b>На фона на сериозната вълна от загриженост за климата сега Зелените наистина бележат прогрес, какъвто не биха имали в други условия. И сега е техният шанс.</b>
      </p>
      <p>В Париж разчитат именно на това и стискат палци на Хабек.</p>
      <related>
        <a href="https://www.webcafe.bg/webcafe/galeriya/id_1324212590_20-te_dushi_koito_shte_imat_nay-golyamo_vliyanie_v_Evropa_prez_2020_g"/>
      </related>
    </article>
  </body>
</html>