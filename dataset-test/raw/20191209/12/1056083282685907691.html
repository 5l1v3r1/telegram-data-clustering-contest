<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813510/%DA%86%DA%AF%D9%88%D9%86%D9%87-%D9%87%D9%85%DB%8C%D9%86-%D8%A7%D9%84%D8%A7%D9%86-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%DA%A9%D9%85%DA%A9-%D9%85%D8%B9%DB%8C%D8%B4%D8%AA-%D8%AB%D8%A8%D8%AA-%D9%86%D8%A7%D9%85-%DA%A9%D9%86%DB%8C%D9%85-%DA%86%D9%82%D8%AF%D8%B1-%D8%A7%D8%B2-%D8%B3%D9%85%D9%86%D8%A7%D9%86%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:01:17+00:00"/>
    <meta property="og:title" content="چگونه همین الان برای دریافت کمک معیشت ثبت‌نام کنیم؟ چقدر از سمنانی‌ها کمک معیشت دریافت کردند؟"/>
    <meta property="og:description" content="ایسنا/سمنان مدیرکل تعاون، کار و رفاه اجتماعی استان سمنان از دریافت بسته کمک معیشتی 69 درصد مردم این استان خبر داد."/>
  </head>
  <body>
    <article>
      <h1>چگونه همین الان برای دریافت کمک معیشت ثبت‌نام کنیم؟ چقدر از سمنانی‌ها کمک معیشت دریافت کردند؟</h1>
      <address><time datetime="2019-12-09T12:01:17+00:00">09 Dec 2019, 12:01</time> by <a rel="author">هوشنگ حبيبی بسطامی</a></address>
      <p>ایسنا/سمنان مدیرکل تعاون، کار و رفاه اجتماعی استان سمنان از دریافت بسته کمک معیشتی 69 درصد مردم این استان خبر داد.</p>
      <p>دکتر اسماعیل غنیان در اولین نشست تبیینی، خبری و اطلاع رسانی استان اظهار کرد: جمعیت یارانه‌بگیرها در این استان بالغ بر 196 هزار و 750 خانوار است که از این تعداد 135 هزار و 791 خانوار کمک معیشت دریافت کردند.</p>
      <p>
        <b>منتظر پیامک نمانید</b>
      </p>
      <p>وی با اشاره به عدم دریافت بسته کمک معیشتی برخی خانوارها افزود: این خانوارها تا 20 آذرماه جاری فرصت دارند که اعتراض خود را ثبت کنند و چنانچه تا این تاریخ اعتراض خود را ثبت نکنند به معنای آن خواهد بود که متقاضی دریافت کمک معیشت نیستند.</p>
      <p>مدیرکل تعاون، کار و رفاه اجتماعی استان سمنان با اشاره به عدم ارسال پیامک و یا ارسال پیامک ناقص برای برخی متقاضیان خاطرنشان کرد: راه‌های مختلفی از مراجعه حضوری، تلفنی، اینترنتی و... برای ثبت اعتراض شهروندان تعبیه شده و بنابراین مردم نباید هیچگونه نگرانی برای ثبت اعتراض خود داشته باشند.<br/><b>چگونه همین الان برای دریافت کمک معیشت ثبت‌نام کنیم؟</b></p>
      <p>وی با اشاره به امکان ثبت درخواست متقاضیان در سایت https://hemayat.mcls.gov.ir افزود: افراد نیازی نیست که منتظر پیامک باشند و از هم‌اکنون می‌توانند وارد این سایت شده و برای دریافت کمک معیشت ثبت‌نام کنند.<br/>غنیان ادامه داد: آن دسته از مردم که کد دستوری #6369* را وارد کردند و هنوز هیچ جوابی از وزارت رفاه دریافت نکردند می‌توانند وارد سایت https://hemayat.mcls.gov.ir شده و با وارد کردن کد ملی سرپرست خانوار و مرحله بعد وارد کردن شماره حسابی که یارانه 45 هزار تومانی در آن واریز می‌شود برای دریافت بسته حمایتی ثبت نام کنند.</p>
      <p>
        <b>خانوارهایی که شرایط لازم را ندارند ثبت‌نام نکنند</b>
      </p>
      <p>وی با اشاره به شرایط اعلام شده برای مشمولان دریافت کمک معیشت از آن دسته از خانوارهایی که شرایط لازم برای دریافت بسته حمایتی را ندارند خواست ثبت‌نام نکنند.</p>
      <p>غنیان با اشاره به نبود شرایط لازم برای دریافت بسته حمایتی گفت: خانوارهای یک، 2، 3،4 و 5 نفره و بیشتر که درآمد ماهانه آنها به ترتیب بیش از 4 ، 5، 6، 7 و 8 میلیون تومان باشد و همچنین خانوارهایی که اعضای آن دارای "واحد مسکونی"، "شغل" و "خودرو" به طور "همزمان" هستند یا خانوارهایی که دارای "دو واحد ملکی" هستند، خانوارهایی که ارزش ملک آن‌ها در تهران و کلانشهرها ۱۲ میلیارد ریال و در سایر شهرستان‌ها 9میلیارد ریال باشد، خانوارهایی که دارای خودروی سواری با ارزش بیش از 300 میلیون تومان یا خودروی عمومی با ارزش بیش از 400 میلیون تومان باشند، کارفرمایانی که بیش از سه بیمه پرداز داشته باشند، خانوارهایی که بیش از سه سفر خارجی غیر زیارتی داشته‌اند و گیرندگان تسهیلات بانکی به مبلغ جمعاً بیش از سه میلیارد ریال که در حال بازپرداخت اقساط آن باشند؛ مشمول این بسته کمک معیشتی نمی‌شوند.</p>
      <p>به گزارش ایسنا مدیرکل تعاون، کار و رفاه اجتماعی استان سمنان با بیان اینکه کسانی که دارای شرایط لازم برای دریافت بسته حمایتی باشند حتما کمک معیشتی را دریافت خواهند کرد اظهار کرد: با بررسی حساب‌ها و راستی آزمایی خانوارهای متقاضی کمک معیشتی دولت درخواست متقاضیان بررسی و چنانچه شرایط لازم را داشته باشند حتما از کمک معیشت دولت برخوردار خواهند شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090402262/%D8%AC%D8%A7%D9%85%D8%A7%D9%86%D8%AF%DA%AF%D8%A7%D9%86-%D8%A7%D8%B2-%D8%AF%D8%B1%DB%8C%D8%A7%D9%81%D8%AA-%DA%A9%D9%85%DA%A9-%D9%87%D8%B2%DB%8C%D9%86%D9%87-%D9%85%D8%B9%DB%8C%D8%B4%D8%AA%DB%8C-%DA%86%DA%A9%D8%A7%D8%B1-%DA%A9%D9%86%D9%86%D8%AF"/>
        <a href="https://www.isna.ir/news/98091006991/%D8%AC%D8%B2%D8%A6%DB%8C%D8%A7%D8%AA-%D8%AF%D8%B1%DB%8C%D8%A7%D9%81%D8%AA-%D8%A8%D8%B3%D8%AA%D9%87-%D9%85%D8%B9%DB%8C%D8%B4%D8%AA%DB%8C-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%B1%D9%87%D8%A7%DB%8C%DB%8C-%DA%A9%D9%87-%DB%8C%D8%A7%D8%B1%D8%A7%D9%86%D9%87-%D9%86%D9%85%DB%8C-%DA%AF%D8%B1%D9%81%D8%AA%D9%86%D8%AF"/>
      </related>
    </article>
  </body>
</html>