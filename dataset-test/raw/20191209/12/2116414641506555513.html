<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/un-camion-militar-care-tracta-un-tun-la-un-pas-s-cad-de-pe-un-pod-la-ie-irea-din-dej-1333744"/>
    <meta property="og:site_name" content="ZIUAnews.ro"/>
    <meta property="article:published_time" content="2019-12-09T12:45:00+00:00"/>
    <meta property="og:title" content="Un camion militar care tracta un tun, la un pas să cadă de pe un pod la ieșirea din Dej"/>
    <meta property="og:description" content="Un camion militar care făcea parte dintr-un convoi a fost implicat, luni, într-un eveniment rutier și era să cadă de pe un pod la ieșirea din Dej. Camionul a rămas suspendat pe marginea unui pod."/>
  </head>
  <body>
    <article>
      <h1>Un camion militar care tracta un tun, la un pas să cadă de pe un pod la ieșirea din Dej</h1>
      <address><time datetime="2019-12-09T12:45:00+00:00">09 Dec 2019, 12:45</time> by <a rel="author">ZIUA NEWS</a></address>
      <p>
        <b>Un camion militar care făcea parte dintr-un convoi a fost implicat, luni, într-un eveniment rutier și era să cadă de pe un pod la ieșirea din Dej. Camionul a rămas suspendat pe marginea unui pod.</b>
      </p>
      <p>Potrivit unui comunicat al ISU Cluj transmis, luni, la accident au intervenit o autospecială cu modul de descarcerare și un echipaj al Serviciului de Ambulanță Județean (SAJ) Cluj.</p>
      <p>„Am fost solicitați să intervenim cu o autospecială cu modul de descarcerare, alături de un echipaj SAJ, în urma unui eveniment rutier în care a fost implicat un ansamblu camion - atelaj militar, care s-a produs pe podul de la ieșirea din municipiul Dej spre Bistrița. A fost consultat un militar din camionul implicat în eveniment de către echipajul SAJ și a fost transportat pentru investigații suplimentare la spital", se arată în comunicatul ISU Cluj.</p>
      <p>Ofițerul de presă al Brigăzii 81 Mecanizată Bistrița, Andreea Mureșan, a declarat că la nivelul unității militare din Prundu Bârgăului s-a constituit o comisie administrativă care cercetează împrejurările în care s-a produs accidentul.</p>
      <p>„La fața locului se află o autospecială pentru evacuarea tehnicii, cauza evenimentului rutier fiind investigată de poliție. Camionul militar aflat pe pod făcea parte dintr-un convoi care se deplasa într-o misiune de transport de la Prundu Bârgăului - Bistrița spre Turda", a spus Mureșan. Aceasta a precizat că militarul transportat la spital este în stare stabilă și a suferit leziuni în zona feței.</p>
    </article>
  </body>
</html>