<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/akar-anikanotita-kai-adynamia-athinas-i-apelasi-presvi-libya-tourkikes-prokliseis-ellada"/>
    <meta property="og:site_name" content="euronews"/>
    <meta property="article:published_time" content="2019-12-09T12:21:27+00:00"/>
    <meta property="og:title" content="Ακάρ: Ανικανότητα και αδυναμία της Αθήνας η απέλαση Λίβυου Πρέσβη"/>
    <meta property="og:description" content="Για την ανατολική Μεσόγειο, ο Τούρκος Υπουργός ανέφερε ότι δεν είναι θέμα ανατολικής Μεσογείου για την Τουρκία και πως κατέβαλαν προσπάθειες για την προστασία των δικαιωμάτων και του δικαίου τους σε όλες τις περιοχές."/>
  </head>
  <body>
    <article>
      <h1>Ακάρ: Ανικανότητα και αδυναμία της Αθήνας η απέλαση Λίβυου Πρέσβη</h1>
      <address><time datetime="2019-12-09T12:21:27+00:00">09 Dec 2019, 12:21</time> by <a rel="author">euronews </a></address>
      <p>Ως ανικανότητα και αδυναμία της Αθήνας, χαρακτηρίζει ο Τούρκος Υπουργός Άμυνας, Χουλουσί Ακάρ, <a href="https://gr.euronews.com/2019/12/06/apelathike-o-presvis-tis-libyhs-stin-ellada-mnimonio-tourkias-diplomatia-athens">την απέλαση του Πρέσβη της Λιβύης από την Ελλάδα</a>, προσθέτοντας ότι η εξέλιξη αυτή δεν θα επηρεάσει το αποτέλεσμα. Ο Τούρκος Υπουργός είπε ότι παρορμητικές κινήσεις προκαλούν ένταση και πως η Τουρκία επιθυμεί λογικές προσεγγίσεις.</p>
      <p>Σε συνέντευξή του στο τουρκικό ειδησεογραφικό πρακτορείο Ανατολού, ο Τούρκος Υπουργός Άμυνας είπε ότι λόγω των γεγονότων στη Λιβύη είχαν διακοπεί οι εργασίες και ξεκίνησαν πάλι το 2018. “Έγιναν διαπραγματεύσεις, συζητήσεις. Εκεί προέκυψε ένας δρόμος λύσης. Αυτά δεν είναι πράγματα που έγιναν σε μια μέρα. Η Κυβέρνηση Εθνικής Ενότητας (της Λιβύης) είναι κυβέρνηση που αναγνωρίζεται από τα Ηνωμένα Έθνη. <a href="https://gr.euronews.com/2019/12/06/symfwnia-tourkias-liviis-olo-to-keimeno-sta-ellinika-tourkikes-prokliseis-aoz-mesogeios">Στις 27 Νοεμβρίου υπογράφηκε μνημόνιο συμφωνίας.</a> Εγκρίθηκε από την τουρκική εθνοσυνέλευση και τη βουλή της Λιβύης, στάλθηκε στα ΗΕ”, είπε. “Εμεις θέλουμε να έχουμε καλές σχέσεις με τους γείτονές μας. Λέμε ότι δεν θα επιτρέψουμε την παραβίαση των δικαιωμάτων και του δικαίου μας. Θέλω να θέσω υπόψη σας ότι με κανένα τρόπο δεν είναι εναντίον άλλων χωρών, δεν έχει καμιά έννοια παραβίασης εναντίον τους, είναι μια συμφωνία μεταξύ Λιβύης και Τουρκίας”.</p>
      <p>Ο Τούρκος Υπουργός είπε “είμαστε έτοιμοι να συνομιλήσουμε με τους άλλους γείτονές μας”. Ανέφερε ότι ο Πρέσβης της Λιβύης στην Αθήνα απελάθηκε και σχολίασε ότι “αυτό το αξιολογούμε ως ανικανότητα, ως αδυναμία και θέλω να ανακοινώσω ότι δεν θα επηρεάσει το αποτέλεσμα. Οι παρορμητικές κινήσεις προκαλούν ένταση. Επιθυμούμε γνωστικές και λογικές προσεγγίσεις”. Ανέφερε επίσης, ότι στο Λονδίνο ο Τούρκος Πρόεδρος Ταγίπ Ερντογάν συναντήθηκε με τον Έλληνα Πρωθυπουργό, προσθέτοντας ότι “αυτή η εξέλιξη εκφράστηκε με τον πιο ξεκάθαρο τρόπο”.</p>
      <p>Για την ανατολική Μεσόγειο, ο Τούρκος Υπουργός ανέφερε ότι δεν είναι θέμα ανατολικής Μεσογείου για την Τουρκία και πως κατέβαλαν προσπάθειες για την προστασία των δικαιωμάτων και του δικαίου τους σε όλες τις περιοχές. “Εμείς εδώ πραγματικά στηρίζουμε την καλή γειτονία. Είμαστε υπέρ των σχέσεων καλής γειτονίας. Βλέπουμε ότι οι συνομιλητές μας έχουν κάποιες προκαταλήψεις. Δεν θα κλείσουμε τα μάτια σε τετελεσμένα. Θέλουμε να πούμε ότι δεν θα έχουν ισχύ οι λύσεις στις οποίες δεν συμμετέχει η Τουρκία. Η Τουρκία είναι εγγυήτρια χώρα. Εμείς θα εκπληρώσουμε τα δικαιώματα και τις υποχρεώσεις μας. Έγινε μια συμφωνία στο πλαίσιο του διεθνούς δικαίου, υπάρχουν εγγυήσεις, ας καθίσουμε να συζητήσουμε. Μπορείτε εσείς αυτό να το δεχτείτε ως δίκαιο αγνοώντας τους Τ/κ αδελφούς μας; Οι Έλληνες γείτονές μας κάθε φορά απευθυνόμενοι στην ΕΕ, παίρνοντας τη στήριξή τους, διαστρεβλώνουν τα γεγονότα με παράλογες εκφράσεις. Με τη στήριξη της ΕΕ δεν γίνεται. Ας καθίσουμε να συζητήσουμε, εμείς είμαστε υπέρ των διαπραγματεύσεων. Εάν εσείς λέτε συνέχεια ‘σε εμένα, σε εμένα’ , όλοι το λένε ότι δεν θα υπάρξει λύση γι αυτό. Καλούμε όλες τις πλευρές στο τραπέζι με λογική και υπομονή. Οι συνομιλίες αυτές θα είναι επικεντρωμένες στη λύση”, ανέφερε.</p>
      <p>«Το ΝΑΤΟ είναι ισχυρότερο, πιο σημαντικό με την Τουρκία και το να αμφισβητείται η Τουρκία δεν έχει νόημα», δήλωσε ο Χουλουσί Ακάρ, στο πρακτορείο ειδήσεων Anadolu στην Άγκυρα.</p>
      <p>Ο Ακάρ πρόσθεσε πως, όταν η Τουρκία διεκδικεί τα συμφέροντα και τα δικαιώματά της σε μια σύνοδο του ΝΑΤΟ, αυτό δεν πρέπει να εκλαμβάνεται ως στάση που στρέφεται εναντίον της συμμαχίας.</p>
      <p>«Τα νότια σύνορά μας είναι επίσης τα νότια σύνορα του ΝΑΤΟ. Άρα η προστασία των νότιων συνόρων μας είναι επίσης για την ασφάλεια του ΝΑΤΟ και της Ευρώπης», πρόσθεσε.</p>
      <p>Ο Τούρκος υπουργός Άμυνας είπε ακόμη ότι όλος ο κόσμος πρέπει να γνωρίζει ότι η πολιτοφυλακή των Κούρδων της Συρίας YPG (Μονάδες Προστασίας του Λαού) είναι τρομοκρατική οργάνωση, όπως τη χαρακτήρισε, και τόνισε ότι η οργάνωση YPG/PKK στη βόρεια Συρία είναι το ίδιο με το Εργατικό Κόμμα του Κουρδιστάν (PKK), το οποίο η Άγκυρα χαρακτηρίζει τρομοκρατική οργάνωση.</p>
      <p>Μιλώντας για την πιο πρόσφατη επιχείρηση της Τουρκίας στη βόρεια Συρία, ο Χουλουσί Ακάρ είπε πως με την Επιχείρηση Πηγή Ειρήνης, όπως ονομάζει η Τουρκία την επιχείρησή της στη βόρεια Συρία, μια περιοχή μήκους σχεδόν 145 χλμ. και βάθους 30 χλμ. τελεί υπό τουρκικό έλεγχο.</p>
      <p>Ο ίδιος σημείωσε πως ο Συριακός Εθνικός Στρατός (SNA) πολεμά μαζί με την Τουρκία για την εξουδετέρωση των «τρομοκρατών» και την εκκαθάριση της περιοχής από «τρομοκράτες» στη βόρεια Συρία.</p>
      <p>Αναφερόμενος στην κατάσταση στην οποία βρίσκεται αυτή τη στιγμή η εγκατάσταση του αμυντικού συστήματος S-400, ο Ακάρ είπε πως η διαδικασία της εγκατάστασης του συστήματος S-400 και της εκπαίδευσης του προσωπικού είναι σε εξέλιξη και πως οι δραστηριότητες σχετικά με τους πυραύλους S-400 θα διεξαχθούν όπως έχει σχεδιαστεί.</p>
      <p>Σημειώνοντας πως η Τουρκία είναι εταίρος, όχι μόνο αγοραστής του κοινού με τις ΗΠΑ προγράμματος μαχητικών αεριωθούμενων F-35, ο Ακάρ τόνισε πως η Τουρκία έχει εκπληρώσει όλες τις υποχρεώσεις της ως εταίρου.</p>
    </article>
  </body>
</html>