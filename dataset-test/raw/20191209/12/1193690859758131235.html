<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/putin-bezumovno-hotuie-pastku-klimkin-pro-domovlenosti-na-normandskii-zustrichi-204309.html"/>
    <meta property="og:site_name" content="5 канал"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="&quot;Путін безумовно готує пастку&quot; – Клімкін про домовленості на Нормандській зустрічі"/>
    <meta property="og:description" content="Президент Росії піде вперед лише в одному випадку – коли він буде впевнений, що подальші кроки дозволять маніпулювати Україною"/>
  </head>
  <body>
    <article>
      <h1>"Путін безумовно готує пастку" – Клімкін про домовленості на Нормандській зустрічі</h1>
      <address>
        <time datetime="2019-12-09T12:04:00+00:00">09 Dec 2019, 12:04</time>
      </address>
      <p>Оптимальним для України був би результат зустрічі в нічию. Таку думку в коментарі "5 каналу" висловив колишній міністр закордонних справ Павло Клімкін.</p>
      <blockquote>"Поки що ті проєкти документів, які обговорюються, вони майже ніякі. Я вважаю, що Путін піде вперед тільки в одному випадку – коли він буде впевнений, що подальші кроки будуть певною спецоперацією, яка дозволить маніпулювати ситуацією в Україні, і поставити президента Зеленського і всю Україну під тотальний тиск", – пояснив Клімкін.</blockquote>
      <p>Ексміністр також прокоментував інформацію, яку поширюють російські ЗМІ, що Путін їде на Нормандську зустріч "з жорсткою позицією".</p>
      <p>"Треба обережно ставитися до заяв росЗМІ, бо це свідомий злив. І на цьому фоні, якщо буде досягнута певна домовленість щодо шляху вперед, то вона реально може бути пасткою – спочатку підтягнути, а потім відпустити, як роблять у Росії. Тому дуже небезпечно. Якщо щось буде погоджено в контексті подальших кроків, я вважаю, це безумовно буде пастка", – пояснив Клімкін.</p>
      <p>Він вважає, що оптимальним був би результат зустрічі в нічию.</p>
      <p>Клімкін також наголосив. Що Зеленському не варто обговорювати з Кремлем газове питання в контексті окупованих територій.</p>
      <blockquote>"Це дуже небезпечно. Розумію, що газові переговори відбудуться, але закликаю всіх, зокрема і президента Зеленського", чітко тримати це окремо. Газ газом, а Донбас Донбасом. Якщо це почне в'язатися, то Путін безумовно на цьому виграє. Він свідомо дотягнув Нормандську зустріч до грудня, коли йде відлік на дні стосовно газу в тому числі. Він використовує і європейських партнерів, щоб тиснути на Зеленського. Це безумовно сьогодні відбудеться", – припустив Клімкін.</blockquote>
      <figure>
        <iframe src="https://www.youtube.com/embed/SJU5FT1tjTY" width="745" height="451" data-service="Youtube" scrolling="no"/>
      </figure>
      <p>Нагадаємо, сьогодні з'явилася інформація, що <a href="https://www.5.ua/polityka/zelenskyi-i-putin-zustrinutsia-pislia-normandskoho-samitu-204300.html">Зеленський і Путін зустрінуться після Нормандського саміту</a>. Зокрема, на зустрічі обговорюватимуть і газове питання. Однак в ОПУ ще не підтвердили цю інформацію.</p>
      <p>Як повідомляв 5.UA, <a href="https://www.5.ua/polityka/merkel-spochatku-pohovoryt-iz-putinym-ziavyvsia-rozklad-normandskoi-zustrichi-204169.html">зустріч лідерів країн Нормандської четвірки 9 грудня розпочнеться о 17:00</a> за Києвом. Загальна конференція учасників зустрічі запланована на 19:45.</p>
      <p>Перед засіданням канцлер Ангела Меркель проведе двосторонні зустрічі з президентом України Володимиром Зеленським та російським лідером Володимиром Путіним.</p>
      <p>Зазначимо, Нормандський саміт у Парижі стане першим за останні 3 роки. Попередня зустріч четвірки відбулася в Берліні у жовтні 2016-го. </p>
      <p>
        <i>Як відомо, українська сторона вже сформулювала ключові вимоги Москві. Це припинення вогню по всій лінії розмежування, обмін полонених за формулою "всіх на всіх", виведення бойовиків з окупованих територій, повернення Україні контролю над кордоном і лише після цього проведення місцевих виборів в ОРДЛО за українським законодавством.</i>
      </p>
    </article>
  </body>
</html>