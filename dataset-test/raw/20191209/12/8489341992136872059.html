<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811071/%DA%A9%D8%A7%D9%84%D8%AF%D8%B1%D9%88%D9%86-%D9%85%D8%AB%D9%84-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AA%DB%8C%D9%85%D9%85-%D8%B1%D8%A7-%D8%AA%D8%B1%DA%A9-%D9%86%D9%85%DB%8C%E2%80%8C%DA%A9%D9%86%D9%85-%D9%81%D8%B9%D9%84%D8%A7-%D8%AA%D9%85%D8%B1%DA%A9%D8%B2%D9%85-%D8%B1%D9%88%DB%8C-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:11:00+00:00"/>
    <meta property="og:title" content="بازی با گل گهر سخت است کالدرون: مثل استراماچونی تیمم را ترک نمی‌کنم / فعلا تمرکزم روی پرسپولیس است"/>
    <meta property="og:description" content="سرمربی پرسپولیس معتقد است بازی سختی با گل‌گهر سیرجان دارند، چون این تیم خوب دفاع می‌کند."/>
  </head>
  <body>
    <article>
      <h1>بازی با گل گهر سخت است کالدرون: مثل استراماچونی تیمم را ترک نمی‌کنم / فعلا تمرکزم روی پرسپولیس است</h1>
      <h2>سرمربی پرسپولیس معتقد است بازی سختی با گل‌گهر سیرجان دارند، چون این تیم خوب دفاع می‌کند.</h2>
      <address>
        <time datetime="2019-12-09T12:11:00+00:00">09 Dec 2019, 12:11</time>
      </address>
      <p>به گزارش گروه ورزشی خبرگزاری دانشجو، گابریل کالدرون، سرمربی پرسپولیس بعد از ظهر دوشنبه در نشست خبری قبل بازی تیمش برابر گل‌گهر سیرجان در هفته چهاردهم رقابت‌های لیگ برتر اظهار کرد: بازی سختی داریم و دیدید که گل‌گهر چگونه دفاع می‌کند. استقلال و شهرخودرو برای بردن این تیم مشکل داشتند و این بازی برای ما هم سخت خواهد بود. می‌دانیم که باید پیروز باشیم. برای گل زدن دردسر خواهیم داشت اما من به تیم مقابل احترام می‌گذارم و در این بازی به دنبال پیروزی هستم.</p>
      <p>او درباره وضعیت و ترکیب بازیکنان تیمش گفت: اگر تغییری باشد شما خواهید دید. بازیکنان آماده هستند و روحیه خوبی دارند. انگیزه خوبی در تیم ما مثل بازی گذشته وجود دارد.</p>
      <p>کالدرون درباره مطالباتش از باشگاه پرسپولیس و این که گفته شده ۱۲۰ هزار دلار از تیم طلب دارد گفت: این موضوع حقیقت ندارد. شرایط خوب نیست و بازیکنان پاداش خود را نگرفته‌اند. بازیکنان از فصل گذشته طلب دارند و من و دستیارانم برای تعطیلات کریسمس باید از جیب خودمان بلیت بخریم. من از قسط اول ۴۰ درصد طلبکار هستم و در ۵ روز دیگر تاریخ قسط دوم هم به پایان می‌رسد. چیزی که من را نگران می‌کند مطالبات بازیکنان از فصل گذشته است اما ما به وظیفه خود ادامه می‌دهیم تا مشکلات هر چه زودتر حل شود.</p>
      <p>سرمربی پرسپولیس در پاسخ به این سوال که اگر پول خود را نگیرید مثل استرماچونی از ایران می‌روید؟ گفت:‌ استراماچونی کار بزرگی در استقلال کرد. من از جزییات این اتفاق باخبر نیستم. من هم این مشکل را دارم اما من چون برای احترامی که به خودم و بازیکنان و هواداران پرسپولیس دارم و با اصولی که دارم این کار را تا دسامبر انجام نخواهم داد. من تیمم را سه روز قبل از بازی ترک نمی‌کنم. قبل از ۲۶ دسامبر و وقتی باشگاه هیچ زمان تصمیم‌گیری ندارد، چنین کاری نمی‌کنم.</p>
      <p>وی افزود:‌ تا آن موقع ما زمان داریم که بتوانیم تصمیم بگریم و این مشکل را حل کنیم. امیدوارم تا آن موقع مشکلات حل شود. چیزی که مهم است بازی فردا و سه امتیاز پیش‌رو است.</p>
      <p>کالدرون درباره دعوای امید عالیشاه و سیامک نعمتی و خط خوردن این دو بازیکن از لیست بازی‌ها گفت:‌ جریمه ورزشی این دو بازیکن این بود که در لیست بعد بازی نباشند. این که از این به بعد در لیست باشند یا نباشند به من ربط دارد و هیچ ارتباطی به درگیری این دو بازیکن ندارد.</p>
      <p>سرمربی پرسپولیس درباره پیام تبریکی که به تیم ملی بحرین به خاطر قهرمانی در مسابقات جام خلیج فارس گفته خاطرنشان کرد: این داستان را من پیگیری نمی‌کنم؛ اگر به کسی بی‌احترامی شد معذرت می‌خواهم. من چون در بحرین مربی بودم و در آن‌جا با من خوب برخورد شد این کار را کردم. مثل این می‌ماند که من اگر به کشور عربی بروم و مربی تیمی بشوم و پرسپولیس قهرمان شود، به او تبریک می‌گویم چون با من اینجا خوب برخورد شد. هدف این کار یک حرکت ورزشی بوده است و هیچ انگیزه سیاسی وجود نداشته است. من در کشور خودم و در جای دیگر به هیچ عنوان سیاسی نبودم. من اگر یک روز در کشور دیگری باشم و پرسپولیس موفق باشد، به تیم سابقم تبریک خواهم گفت چون همیشه یک علاقه در پرسپولیس در من خواهد بود.</p>
      <p>او در پایان درباره این که آیا پیشنهادی از تیم ملی امارات دارد؟ گفت:‌ تا ۲۶ دسامبر تمام تمرکزم روی تیم خودم خواهد بود و اگر قرار باشد اتفاقی بیفتد  از آن موقع به بعد خواهد بود. من الان ۲۰۰ درصد در خدمت تیم هستم و هر پیشنهادی باشد تشکر خواهم کرد ولی در حال حاضر در خدمت تیم خودم هستم.</p>
    </article>
  </body>
</html>