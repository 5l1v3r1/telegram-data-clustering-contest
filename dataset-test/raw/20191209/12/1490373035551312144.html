<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/vybuch-plynu-v-presove-presov-panelak-pozar-mukacevska-plyn-vybuch-panelaku_1912091208_ako"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="OBRAZEM: Ohořelé stěny, rozbořené zdi. Slovenská policie zveřejnila snímky po výbuchu plynu v Prešově"/>
    <meta property="og:description" content="Odstřel, rozebírání nebo jiný způsob zbourání. Statici a odborníci na demolice ve slovenském Prešově vymýšlejí, jak naložit s dvanáctipodlažním bytovým domem, který v pátek poničila exploze plynu."/>
  </head>
  <body>
    <article>
      <h1>OBRAZEM: Ohořelé stěny, rozbořené zdi. Slovenská policie zveřejnila snímky po výbuchu plynu v Prešově</h1>
      <address><time datetime="2019-12-09T12:08:00+00:00">09 Dec 2019, 12:08</time> by <a rel="author">Zdeňka Trachtová</a></address>
      <p>
        <a href="https://www.irozhlas.cz/fotogalerie/8120934?fid=9147988">Viz kompletní galerie</a>
      </p>
      <p>
        <b>Odstřel, postupné rozebírání nebo jiný způsob zbourání. Statici a odborníci na demolice ve slovenském Prešově promýšlí, jak naložit s dvanáctipodlažním bytovým domem, který v pátek poničila exploze plynu. Horní část budovy se rozpadá, je proto nebezpečná pro okolí. Kolem domu bude postaven plot. Město Prešov zároveň schválilo finanční pomoc obětem neštěstí. Slovenská policie v pondělí zveřejnila na facebooku fotky zevnitř domu.</b>
      </p>
      <p>Zničený panelový dům prozkoumali v pondělí soudní znalci z oboru statiky a také zástupci firmy, která se zabývá demolicemi. Řeší, jak co nejšetrněji zbourat minimálně vrchní čtyři patra, která se viditelně rozpadají. K zemi ale pravděpodobně nakonec půjde celá budova.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/presov-vybuch-plynu-obvineni-obytny-dum_1912081442_dok"/>
      </related>
      <p>Primátorka Andrea Turčanová řekla, že město kolem budovy postaví pevný plot. Doteď tam totiž musely hlídkovat desítky policistů. „Město převzalo, nechci to nazvat staveništěm, ale to dané místo. Objednali jsme pevné zábrany. Momentálně hrozí vysoké nebezpečí pro hasiče nebo jiné pracovníky,“ uvedla.</p>
      <p>Primátorka chce bourání vrchních pater bytovky vyřešit v nejbližších dnech, v každém případě ještě před vánočními svátky. Statici také varovali, že z budovy může padat uvolněný materiál.</p>
      <p>Lidé evakuovaní z panelového domu i okolních budov momentálně přebývají u příbuzných nebo v provizorním městském bydlení. Vedení města už dělá seznam bytů, které by pro tyto rodiny mohlo uvolnit na stálo.</p>
      <p>Zastupitelstvo také v pondělí schválilo příspěvek 50 tisíc eur, v přepočtu 1,2 milionu korun, pro zhruba padesát rodin z poškozeného domu. Kromě toho lidé dál posílají finanční příspěvky na transparentní účet města.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/78685271_29648383035_191209-114705_ako.jpg?itok=a8MXFIIY"/>
        <figcaption>Panelový dům po výbuchu plynu v Prešově | Zdroj: Polícia Slovenskej republiky</figcaption>
      </figure>
      <h3>Chyby při stavebních úpravách</h3>
      <p>Přesnou příčinu neštěstí úřady zatím neoznámily. Hasiči již o víkendu mluvili o tom, že dům nesplňoval protipožární předpisy. Zdá se, že při úpravách domu před dvěma lety udělalo společenství vlastníků několik fatálních chyb.</p>
      <p>Zaprvé větrací šachtu, která původně procházela všemi patry, obyvatelé přepažili příčkami a udělali si z ní úložné prostory, jak popsal pro Radiožurnál mluvčí prešovských hasičů Peter Kovalík.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/presov-vybuch-plynu-pricina-velitel-hasicu_1912071114_zit"/>
      </related>
      <p>Při stavebních úpravách se také odstranily protipožární dveře, které byly mezi schodištěm a chodbou v každém poschodí. Z celkem dvanácti požárních úseků se tak stal jeden velký požární úsek, ve kterém se plameny šíří mnohem rychleji.</p>
      <p>Kovalík ale zdůrazňoval, že není jasné, jakou roli v páteční tragédii tato pochybení hrála. A jestli by následky výbuchu byly menší, kdyby všechny předpisy byly splněné. To je teď věc vyšetřování.</p>
      <p>Okresní soud také v pondělí rozhodoval o uvalení vazby na tři lidi, které policie v neděli v souvislosti s výbuchem obvinila z obecného ohrožení. Trojici předvedla v poutech policie. Zakrývali si obličeje a s novináři mluvit nechtěli. Jednání bylo neveřejné. Při páteční tragédii zemřelo sedm lidí, osmou předpokládanou oběť záchranáři zatím nenašli.</p>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/80216389_29648379668_191209-114705_ako.jpg?itok=2FjYMcP_"/>
        <figcaption>Panelový dům po výbuchu plynu v Prešově | Zdroj: Polícia Slovenskej republiky</figcaption>
      </figure>
      <figure>
        <img src="https://www.irozhlas.cz/sites/default/files/styles/zpravy_fotogalerie_medium/public/uploader/2019-12-06t140047z_1_191206-153645_ako.JPG?itok=Ge4lXNWD"/>
        <figcaption>Požár v panelovém domě v Prešově | Zdroj: Reuters</figcaption>
      </figure>
      <figure>
        <iframe data-src="https://www.google.com/maps/embed?pb=!1m18!1m12!1m3!1d2617.0090719271743!2d21.224155115679757!3d49.010412379302714!2m3!1f0!2f0!3f0!3m2!1i1024!2i768!4f13.1!3m3!1m2!1s0x473ef2bd80e006c5%3A0x2546c537430a95c0!2zTXVrYcSNZXZza8OhLCAwODAgMDEgUHJlxaFvdiwgU2xvdmFraWE!5e0!3m2!1sen!2scz!4v1575634334764!5m2!1sen!2scz" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/presov-vybuch-plynu-video-panelovy-dum_1912071448_dok"/>
        <a href="https://www.irozhlas.cz/zpravy-svet/vybuch-plynu-v-presov-slovensko-silvia-hrebenarova_1912062027_jgr"/>
        <a href="https://www.irozhlas.cz/zpravy-svet/presov-vybuch-plynu-panelovy-dum-sbirka-trasnparentni-ucet-obeti_1912061653_jgr"/>
        <a href="https://www.irozhlas.cz/zpravy-svet/presov-vybuch-plynu-hasici-panelovy-dum-zraneni_1912061315_vtk"/>
      </related>
    </article>
  </body>
</html>