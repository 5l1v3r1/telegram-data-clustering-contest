<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813540/%DA%A9%D8%B1%DB%8C%D8%B3%D8%AA%DB%8C%D8%AA%D9%88%D9%88%DB%8C%DA%86-%D8%B1%D9%88%DB%8C-%D9%86%DB%8C%D9%85%DA%A9%D8%AA-%D9%85%D8%B4%DA%A9%D9%84-%D8%AF%D8%A7%D8%B1%DB%8C%D9%85-%D8%A8%D9%87-%D8%AF%D9%86%D8%A8%D8%A7%D9%84-%D8%B4%DA%A9%D8%B3%D8%AA-%D8%B5%D9%86%D8%B9%D8%AA-%D9%86%D9%81%D8%AA-%D9%87%D8%B3%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:28:39+00:00"/>
    <meta property="og:title" content="کریستیتوویچ: روی نیمکت مشکل داریم/ به دنبال شکست صنعت نفت هستیم"/>
    <meta property="og:description" content="سرمربی تیم فوتبال شاهین شهرداری می‌گوید دستش به دلیل کمبود بازیکن بسته است."/>
  </head>
  <body>
    <article>
      <h1>کریستیتوویچ: روی نیمکت مشکل داریم/ به دنبال شکست صنعت نفت هستیم</h1>
      <address>
        <time datetime="2019-12-09T12:28:39+00:00">09 Dec 2019, 12:28</time>
      </address>
      <p>سرمربی تیم فوتبال شاهین شهرداری می‌گوید دستش به دلیل کمبود بازیکن بسته است.</p>
      <p>به گزارش ایسنا، میشو کریستیچوویچ، سرمربی تیم فوتبال شاهین شهرداری بوشهر در نشست خبری پیش از دیدار تیمش با صنعت نفت آبادان بیان کرد:‌ از تبریز با یک نتیجه خوب برگشتیم و تلاش می‌کنیم این روند و شرایط مثبت تیم را حفظ کنیم. مدیریت و تمام بازیکنان تمام تلاش خود را انجام می دهند.</p>
      <p>او ادامه داد: من یک بدشانسی دارم و آن هم این است که زمان مناسبی برای تمرین ندارم و هر سه-چهار روز، یک بازی داریم. فردا با تیم نفت آبادان بازی داریم و می‌دانیم این تیم با کسب ۲۲ امتیاز، تیم پنجم جدول است. این موضوع نشان می‌دهد که حریفمان یک تیم با کیفیت و با شخصیت است. ما فردا یک بازی سخت پیش روی داریم ولی تلاش می‌کنیم تا پیروز شویم. صنعت نفت فقط دو بازی خارج از خانه خود را واگذار کرده است. می‌توانم بگویم خارج از خانه کار بزرگی را انجام داده‌اند ولی ما تلاش می‌کنیم بهترین عملکرد خود را داشته باشیم. متاسفانه موسی زاده به تمرینات برنگشته‌اند و صارمی هم نمی‌تواند ما را کمک کند ولی احمدی بعد از محرومیت کارت قرمز، فردا می‌تواند ما را همراهی کند.</p>
      <p>سرمربی شاهین شهرداری بوشهر خاطرنشان کرد: همانطور که در کنفرانس قبل خود هم گفتم، باید تلاش کنیم بازیکنانی را جذب کنیم که بتوانند کیفیت مضاعف به ما بدهند و می‌توانم بگویم در حال صحبت با چند بازیکن هستیم ولی هنوز به نتیجه نهایی نرسیده‌ایم. درخصوص بازیکن خارجی هم، باید بازیکنی جذب کنیم که هم شرایط مالی باشگاه را داشته باشد و هم بتواند کیفیت مضاعف به ما بدهد. باید صادقانه بگویم در زمان بازی سخت با تراکتور، وقتی به نیمکت تیمم نگاه می‌کردم که بازیکنی را جایگزین بازیکنان حاضر در زمین کنم، می‌دیدم که بازیکنی ندارم و یا تعداد محدودی هستند که بتوانند وارد جریان بازی شوند و انرژی مضاعف را بازگردانند. این یک مشکل اساسی است. تمام تلاش خود را می‌کنیم که بازیکنان خوبی را جذب کنیم تا ترسی از بازی‌های آینده در نیم فصل دوم مقابل رقبا نداشته باشیم.</p>
      <p>کریستیچویچ درباره صنعت نفت آبادان هم گفت‌: باید بگویم اسکوچیچ بازیکنان باکیفیتی جذب کرده و آن‌ها تیم بسیار خوب و منسجمی دارند. حریف ما بازی زیبایی به نمایش می‌گذارد و نتایج خوبی کسب کرده‌اند. ما فردا در خانه خود بازی داریم و تمام تلاش خود را می‌کنیم. برای برد وارد زمین می‌شویم، همانطور که نفت هم برای برد می‌آید و خداروشکر می‌کنم که جو خوبی در باشگاه حاکم است.</p>
      <p>او درباره بهروز نوروزی بازیکن تیمش اظهار کرد:‌ هر بازیکنی می‌تواند پیشرفت کند. اگر بازیکنان بدون تنبلی وارد تمرین شوند، می‌توانم بگویم حتی پتانسیل بازیکن تیم ملی شدن را هم دارند. تلاش می‌کنیم که از نوروزی در بازی سازی استفاده کنیم و امیدوارم بتواند گل هم برای ما به ارمغان بیاورد. باید در کرنرها از این بازیکن بیشتر استفاده کنیم و می‌توانم بگویم یک خط دفاعی خوبی داریم و غلامعلی تبار تجربه خوبی دارد و نوروزی می‌تواند از او کسب تجربه کند و او یکی از پایه های تیم ما است.</p>
      <p>انتهای پیام</p>
    </article>
  </body>
</html>