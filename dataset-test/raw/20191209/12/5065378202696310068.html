<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1036145/koinoniko-merisma-2019-pote-tha-parete-700-eyro-h-aitisi-ta-kritiria-kai-oi-koftes"/>
    <meta property="og:site_name" content="Newsbomb"/>
    <meta property="article:published_time" content="2019-12-09T12:14:04+00:00"/>
    <meta property="og:title" content="Κοινωνικό μέρισμα 2019: Πότε θα πάρετε 700 ευρώ - Η αίτηση, τα κριτήρια και οι... κόφτες!"/>
    <meta property="og:description" content="Κοινωνικό μέρισμα: Εκτιμάται πως οι αιτήσεις από τους ενδιαφερομένους θα ξεπεράσουν το ένα εκατομμύριο και μόλις 250.000 νοικοκυριά αναμένεται να λάβουν το ποσό των 700 ευρώ τη φετινή χρονιά."/>
  </head>
  <body>
    <article>
      <h1>Κοινωνικό μέρισμα 2019: Πότε θα πάρετε 700 ευρώ - Η αίτηση, τα κριτήρια και οι... κόφτες!</h1>
      <h2>Κοινωνικό μέρισμα: Εκτιμάται πως οι αιτήσεις από τους ενδιαφερομένους θα ξεπεράσουν το ένα εκατομμύριο και μόλις 250.000 νοικοκυριά αναμένεται να λάβουν το ποσό των 700 ευρώ τη φετινή χρονιά.</h2>
      <address><time datetime="2019-12-09T12:14:04+00:00">09 Dec 2019, 12:14</time> by <a rel="author">Newsroom</a></address>
      <p>Μέχρι το<b> τέλος του μήνα θα έχει πιστωθεί στους λογαριασμούς όλων των δικαιούχων</b> νοικοκυριών<b> το ποσό των 700 ευρώ του κοινωνικού μερίσματος</b>, ενώ γίνεται προσπάθεια <b>η καταβολή του να ξεκινήσει ακόμη και πριν από τα Χριστούγεννα</b>.</p>
      <p>Σύμφωνα με τον σχεδιασμό του υπουργείου Οικονομικών η<b> πλατφόρμα της ΗΔΙΚΑ για την υποβολή των αιτήσεων</b> αναμένεται να ανοίξει στις <b>17 Δεκεμβρίου</b> με στόχο <b>να κλείσει στις 26 του μήνα</b> προκειμένου να πιστωθούν στη συνέχεια οι λογαριασμοί των δικαιούχων με το μέρισμα πριν την 31η Δεκεμβρίου.</p>
      <p>Στο υπουργείο Οικονομικών <b>δεν αποκλείουν η καταβολή του μερίσματος να ξεκινήσει ακόμη και πριν τα Χριστούγεννα</b> για ορισμένες κατηγορίες δικαιούχων όπως οι μακροχρόνια άνεργοι.</p>
      <h3>Οι δικαιούχοι</h3>
      <p>Οι<b> τέσσερεις κατηγορίες νοικοκυριών</b> με 953.000 μέλη που θα λάβουν την έκτακτη οικονομική ενίσχυση των 700 ευρώ είναι οι εξής:</p>
      <ul>
        <li>Οικογένειες με 4 ή περισσότερα παιδιά και φορολογητέο οικογενειακό εισόδημα, με βάση τις δηλώσεις έτους 2019, έως 20.000 ευρώ. Στην κατηγορία αυτή ανήκουν 19.140 νοικοκυριά.</li>
        <li>Οικογένειες που τουλάχιστον ο ένας γονέας είναι μακροχρόνια άνεργος, δηλαδή άνω των 12 μηνών, με τουλάχιστον ένα εξαρτώμενο τέκνο, και με φορολογητέο οικογενειακό εισόδημα έως 15.000 ευρώ. Λαμβάνονται υπόψη και μονογονεϊκές οικογένειες ενώ ο αριθμός των νοικοκυριών ανέρχονται σε 163.778.</li>
        <li>Οικογένειες που και οι δύο γονείς είναι βραχυχρόνια άνεργοι, κάτω δηλαδή των 12 μηνών, με τουλάχιστον ένα εξαρτώμενο τέκνο, και φορολογητέο οικογενειακό εισόδημα έως 15.000 ευρώ. Και στην περίπτωση αυτή λαμβάνονται υπόψη μονογονεϊκές οικογένειες με τον αριθμό των νοικοκυριών που θα ωφεληθούν να υπολογίζονται σε 40.927.</li>
        <li>Οικογένειες με εξαρτώμενα τέκνα ΑΜΕΑ, δικαιούχοι του σχετικού επιδόματος, έως 24 ετών. Στην κατηγορία αυτή ανήκουν 25.632 νοικοκυριά.</li>
      </ul>
      <h3>Τα κριτήρια και οι κόφτες</h3>
      <p>Για να λάβουν τα<b> νοικοκυριά</b> την έκτακτη ενίσχυση θα πρέπει επιπλέον να πληρούν τα εξής <b>κριτήρια</b>:</p>
      <ul>
        <li>Τουλάχιστον ένας από τους δύο γονείς του νοικοκυριού θα πρέπει να διαμένει, νόμιμα και μόνιμα, στην ελληνική επικράτεια τα τελευταία 10 έτη, όπως προκύπτει από την υποβολή φορολογίας εισοδήματος κατά την τελευταία δεκαετία.</li>
        <li>Και οι δύο γονείς του νοικοκυριού θα πρέπει να είναι φορολογικοί κάτοικοι Ελλάδας.</li>
        <li>Το άθροισμα των καταθέσεων όλων των μελών του νοικοκυριού, σε όλα τα πιστωτικά ιδρύματα της χώρας ή του εξωτερικού, καθώς και η τρέχουσα αξία μετοχών και ομολογιών, να μην υπερβαίνει τις 20.000 ευρώ.</li>
      </ul>
      <h3>Η διαδικασία της αίτησης</h3>
      <p>Η διαδικασία υποβολής της αίτησης για την εισοδηματική ενίσχυση των 700 ευρώ θα είναι αντίστοιχα απλή με την περσινή. <b>Για να υποβληθεί η αίτηση θα πρέπει ο ενδιαφερόμενος από τις 17 Δεκεμβρίου έως τις 26 Δεκεμβρίου να μπει στο διαδικτυακό τόπο <a href="https://www.koinonikomerisma.gr/">www.koinonikomerisma.gr</a>, χρησιμοποιώντας τους προσωπικούς του κωδικούς πρόσβασης στο πληροφοριακό σύστημα Taxisnet της Ανεξάρτητης Αρχής Δημοσίων Εσόδων.</b></p>
      <p>Μετά την είσοδο στο σύστημα, <b>θα πρέπει να επιβεβαιώσει τον ΑΜΚΑ και να εισάγει το mail του και τον αριθμό του κινητού τηλεφώνου του. Θα πρέπει επίσης να συναινέσει στην επεξεργασία των στοιχείων που αφορούν τον ίδιο, την/τον σύζυγό του και τα προστατευόμενα τέκνα τους και να δηλώσει ένα έγκυρο και ενεργό IBAN, στον οποίο πρέπει να είναι υποχρεωτικά είτε αποκλειστικός δικαιούχος είτε συνδικαιούχος.</b></p>
      <p>Τα οικονομικά και περιουσιακά στοιχεία του ενδιαφερομένου θα εμφανίζονται προσυμπληρωμένα στην αίτηση και η αλλαγή τους δεν θα είναι δυνατή. Αν εμφανίζονται λανθασμένα στο σύστημα τότε θα πρέπει ο ενδιαφερόμενος να απευθυνθεί είτε στα ΚΕΠ (για τον ΑΜΚΑ), είτε στον ΕΦΚΑ, είτε στον ΟΑΕΔ εάν το πρόβλημα αφορά στον χρόνο ανεργίας.</p>
      <p>Μετά από όλα τα προαναφερόμενα βήματα <b>θα εμφανίζεται η πληροφορία για το εάν ο αιτών είναι επιλέξιμος ή όχι για το μέρισμα των 700 ευρώ.</b> Στην περίπτωση που ικανοποίει τα κριτήρια θα εμφανίζεται και το ποσό του κοινωνικού μερίσματος που αντιστοιχεί στο νοικοκυριό του. Σε αντίθετη περίπτωση, θα ενημερώνεται για τους λόγους που η αίτησή του απορρίφτηκε.</p>
      <p><b>Δείτε όλες τις τελευταίες</b> <a href="https://www.newsbomb.gr/oles-oi-eidhseis"><b>Ειδήσεις</b></a> <b>από την Ελλάδα και τον Κόσμο, τη στιγμή που συμβαίνουν, στο</b> <a href="https://www.newsbomb.gr/"><b>Newsbomb</b><b>.</b><b>gr</b></a></p>
      <related>
        <a href="https://www.newsbomb.gr/oikonomia/story/1036048/120-doseis-deyteri-eykairia-gia-toys-ofeiletes-paratasi-mexri-31-maioy-2020"/>
        <a href="https://www.newsbomb.gr/oikonomia/story/1033889/doro-xristoygennon-2019"/>
        <a href="https://www.newsbomb.gr/oikonomia/epixeirhseis/story/1036053/xekinaei-ayti-tin-evdomada-to-eortastiko-orario-katastimaton"/>
      </related>
    </article>
  </body>
</html>