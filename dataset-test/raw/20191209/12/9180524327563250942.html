<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/egykilonyi_hutes.html"/>
    <meta property="og:site_name" content="PROHARDVER!"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="Egykilónyi hűtés"/>
    <meta property="og:description" content="Nem lesz pehelysúlyú a Thermalright kéttornyos Frost Spirit hűtése, mely elég ütős teljesítményűnek ígérkezik."/>
  </head>
  <body>
    <article>
      <h1>Egykilónyi hűtés</h1>
      <address><time datetime="2019-12-09T12:10:00+00:00">09 Dec 2019, 12:10</time> by <a rel="author" href="https://prohardver.hu/tag/wombath.html" target="_blank">Wombath</a></address>
      <p>A Chiphellre <a href="https://www.chiphell.com/forum.php?mod=viewthread&amp;tid=2164890&amp;fromguid=hot&amp;mobile=2">felkerült információk</a> szerint év vége körül, esetleg 2020 elején kerülhet piacra a Thermalright Frost Spirit 140 nevű processzorhűtője, mely minden lesz, csak éppen pillekönnyű nem: a kiszivárgott adatok szerint a kéttornyos, négy darab 8 mm-es hővezető csővel megáldott és minden fontos aktuális foglalattal kompatibilis egység önmagában, tehát ventilátorok nélkül is 1000 grammot nyom majd a mérlegen.</p>
      <figure>
        <img src="https://prohardver.hu/dl/cnt/2019-12/156917/fs_3.jpg"/>
      </figure>
      <h3>Hi﻿rde﻿t﻿és</h3>
      <figure>
        <a href="https://track.adform.net/C/?bn=34459576;C=0">
          <img src="https://track.adform.net/adfserve/?bn=34459576;srctype=4;ord=[timestamp]"/>
        </a>
      </figure>
      <p>(forrás: <a href="https://www.chiphell.com/forum.php?mod=viewthread&amp;tid=2164890&amp;fromguid=hot&amp;mobile=2">Chiphell</a>) [+]</p>
      <p>Az alaplapot igencsak terhelő egység nikkelezett réz alapot és alumínium bordázatot használ, utóbbi esetében összesen 116 darab lemezzel. Mint a fotókon is látszik, a lemezek középen kitérnek korábbi síkjukból, ami elősegíti a turbulencia kialakulását, a hőátadás javítását. Annak érdekében, hogy a hűtő ne érjen bele a memóriába és a VRM hűtésébe, az alsó részén a bordázatot keskenyebbre vették, ami megszokott az ilyen kialakítású egységeknél.</p>
      <figure>
        <img src="https://prohardver.hu/dl/cnt/2019-12/156917/fs_2.jpg"/>
        <figcaption>(forrás: Chiphell)</figcaption>
      </figure>
      <p>A fórumban gyorsan fel is dobták a 12 és 14 cm-es ventilátorral érkező egységet egy Core i9-9900KF-re, és összevetették tudását a Noctua NH-D15-tel többféle órajel/feszültség páros mellett. Azt találták, hogy a két hűtő elég közel van egymáshoz: bár az osztrákok óriása egy hangyányit jobb, de ár/értékben a kínai árakon 11-12 000 forintba kerülő Frost Spirit aratta le a babérokat.</p>
      <figure>
        <img src="https://prohardver.hu/dl/cnt/2019-12/156917/fs_1.jpg"/>
        <figcaption>(forrás: <a href="https://www.chiphell.com/forum.php?mod=viewthread&amp;tid=2164890&amp;fromguid=hot&amp;mobile=2">Chiphell</a>)</figcaption>
      </figure>
    </article>
  </body>
</html>