<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813538/%D8%B2%D9%85%DB%8C%D9%86-%D8%A8%D8%A7-%DA%A9%D8%A7%D8%B1%D8%A8%D8%B1%DB%8C-%D8%A2%D9%85%D9%88%D8%B2%D8%B4%DB%8C-%D8%AF%D8%B1-%D9%86%D8%A7%D8%AD%DB%8C%D9%87-%D9%A4-%D8%B4%DB%8C%D8%B1%D8%A7%D8%B2-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:28:17+00:00"/>
    <meta property="og:title" content="زمین با کاربری آموزشی در ناحیه ٤ شیراز نیست"/>
    <meta property="og:description" content="ایسنا/فارس رئیس ناحیه ٤ آموزش و پرورش شیراز با ابراز تاسف از اینکه هیچ زمینی در ناحیه ٤ برای ساخت فضای آموزشی وجود ندارد، گفت: با بحران فضای آموزشی در این ناحیه ار آموزش و پرورش شیراز مواجه هستیم."/>
  </head>
  <body>
    <article>
      <h6 class="kicker">ر﻿ئیس ناحیه ٤ آموزش و پرورش شیراز:</h6>
      <h1>زمین با کاربری آموزشی در ناحیه ٤ شیراز نیست</h1>
      <address><time datetime="2019-12-09T12:28:17+00:00">09 Dec 2019, 12:28</time> by <a rel="author">زینب شهریاری</a></address>
      <p>ایسنا/فارس رئیس ناحیه ٤ آموزش و پرورش شیراز با ابراز تاسف از اینکه هیچ زمینی در ناحیه ٤ برای ساخت فضای آموزشی وجود ندارد، گفت: با بحران فضای آموزشی در این ناحیه ار آموزش و پرورش شیراز مواجه هستیم.</p>
      <p>الله یار رضایی بعدازظهر دوشنبه ١٨ آذر با اشاره به وضعیت بد فضاهای آموزشی ناحیه ۴ آموزش و پرورش شیراز و با بیان اینکه بضاعت مالی مردم این منطقه از ناحیه آموزشی خوب نیست و هرجابضاعت مالی کم باشد، فقر و آسیب‌های اجتماعی هم بیشتر است، گفت: علی‌رغم گسترش حاشیه نشینی و فقر در محدوده این ناحیه و لزوم توجه بیشتر اما متاسفانه تفاوت زیادی بین این ناحیه و دیگر نواحی است.</p>
      <p>او ادامه داد:  موقعیت برای ساخت فضای آموزشی در دیگر نواحی آموزش و پرورش خوب است اما متاسفانه در این ناحیه که نیازمند فضای بهتر است، وجود ندارد.به عنوان مثال؛ حتی یک کانون زبان ایران هم در این ناحیه نداشتیم وبه تازگی در حال راه‌اندازی است.</p>
      <p>رئیس ناحیه ٤ آموزش و پرورش شیراز خاطرنشان کرد: فضای آموزشی ناحیه ٤ شیراز به دلیل قدمت زیاد فرسوده شده و والدین هم توکل کمتری برای تحصیل فرزندان خود در این ناحیه دارند.</p>
      <p>رضایی به انتقال مدرسه‌ای در شهرک سعدی به دلیل سیل و انتقال دانش آموزان آن  به مدرسه شهید ملایمی اشاره و خاطرنشان کرد: وضع برخی از مدارس از جمله مدرسه طوسی خوب نیست و سقف چوبی این مدرسه در بارندگی روزهای اخیر در حالیکه دانش آموزان در مدرسه بودند، ریزش کرد.</p>
      <p>او همچنین گفت: مدرسه فردوسی این ناحیه را نیز تخریبی اعلام کرده‌ایم و در حالی‌که خیرین و اداره ‌کل نوسازی مدارس فارس آمادگی برای ساخت مجدد آن را دارند اما متاسفانه هیچ زمینی در ناحیه ٤ برای ساخت وجود ندارد.سال گذشته کنتور گاز این مدرسه را به دلیل اینکه مدرسه فرسوده شده، باز کردند و بردند و هزینه زیادی روی دست ما گذاشتند. </p>
      <p>رئیس ناحیه ٤ آموزش و پرورش شیراز مجددا خواستار واگذاری زمین آموزشی برای ساخت فضای آموزشی در این ناحیه شد وگفت: هم‌اینک ٧٥ هزار دانش آموز در این ناحیه در حال تحصیل هستند.</p>
      <p>رضایی اظهار کرد که بنا به آمار اداره‌کل نوسازی فارس، ١٨ مدرسه ناحیه۴ آموزش و پرورش شیراز نیاز به تخریب و بازسازی مجدد دارند.</p>
      <p>او از نبود حتی یک استخر در این ناحیه اشاره و بیان کرد: در شورای اموزش و پرورش یزد همه به نفع آموزش و پرورش شورا سخن می‌گویند اما در شیراز نه تنها ادارات خدمات رسان تمایلی به حل مشکلات آموزش و پرورش ندارند که حتی یک استخر هم نداریم.</p>
      <p>رئیس ناحیه ٤ آموزش و پرورش شیراز همچنین خواستار اختصاص سرانه‌ای برای ساخت فضای آموزشی توسط شهرداری شد وگفت:‌ امسال یکهزار و۷۵۰  دانش آموز کلاس اولی به دلیل افزایش جمعیت حاشیه نشین به این ناحیه اضافه شده است.</p>
      <p>رضایی یادآور شد: از سال گذشته تاکنون نیز نزدیک به ١٧ فضای آموزشی در این ناحیه در دست اجرا یا مطالعه قرار گرفته که خود انقلابی در ساخت فضا در این ناحیه طی ۱۵ سال اخیر محسوب می‌شود.</p>
      <p>او همچنین با بیان اینکه آموزش و پرورش ناحیه ٤ در ارزیابی عملکرد تمام شاخص‌ها رتبه اول استان فارس را به خود اختصاص داده است، گفت: در کنکور سراسری نیز رتبه‌های زیر هزار این ناحیه نسبت به سال‌های گذشته ارتقاء یافته است.</p>
      <p>رئیس ناحیه ٤ آموزش و پرورش شیراز یادآور شد: اگرچه شهرداری زمین دارد و امکان تغییر کاربری آنها هم دارد اما در رایزنی‌ها همچنان نتیجه‌ای نگرفتیم.</p>
      <p>انتهای پیام</p>
    </article>
  </body>
</html>