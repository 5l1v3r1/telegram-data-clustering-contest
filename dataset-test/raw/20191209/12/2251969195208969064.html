<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/12/09/laperitivo-si-tinge-di-rosa-maria-pia-timo-al-politeama/1335627/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-12-09T12:23:26+00:00"/>
    <meta property="og:title" content="L’aperitivo si tinge di rosa: Maria Pia Timo al Politeama"/>
    <meta property="og:description" content="TOLENTINO - L'attrice presenterà il suo spettacolo &quot;Doppio Brodo Show&quot; sabato alle 21,15, in occasione della rassegna dedicata al cabaret"/>
  </head>
  <body>
    <article>
      <h1>L’aperitivo si tinge di rosa: Maria Pia Timo al Politeama</h1>
      <h2>TOLENTINO - L'attrice presenterà il suo spettacolo "Doppio Brodo Show" sabato alle 21,15, in occasione della rassegna dedicata al cabaret</h2>
      <address><time datetime="2019-12-09T12:23:26+00:00">09 Dec 2019, 12:23</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F12%2F09%2Flaperitivo-si-tinge-di-rosa-maria-pia-timo-al-politeama%2F1335627%2F">Condividi8</a><a href="https://twitter.com/intent/tweet?text=L%27aperitivo+si+tinge+di+rosa%3A++Maria+Pia+Timo+al+Politeama&amp;url=https%3A%2F%2Fwww.cronachemaceratesi.it%2F2019%2F12%2F09%2Flaperitivo-si-tinge-di-rosa-maria-pia-timo-al-politeama%2F1335627%2F">Tweet</a>Email8 Condivisioni</p>
      <p> </p>
      <p> </p>
      <p><b>L’Aperitivo Cabaret del Politeama di Tolentino si tinge di rosa con Maria Pia Timo, la surreale vendicatrice telefonica. L’attrice, noto volto televisivo, presenterà sabato alle 21,15 il suo spettacolo “Doppio Brodo Show”, il manuale della donna imperfetta. Una commedia dedicata alle donne, dove verranno messe a confronto le epiche figure delle nostre nonne, donne di casa come l’adzora (matriarca romagnola ed emiliana) e le attuali figure femminili, donne mogli, madri, lavoratrici.</b> Maria Pia Timo l’avete potuta vedere in tv nei panni della Sos Tata e nelle vesti della sua surreale vendicatrice telefonica di Zelig. Sul grande schermo ha debuttato con Pupi Avati, nel cast de Gli amici del bar Margherita, al fianco di Neri Marcorè, Diego Abatantuono e Fabio De Luigi. Quanto sia cambiato in Italia il modo di vivere, la società, le usanze, in meno di cinquant’anni ha dell’incredibile, sottolinea lo spettacolo della Timo. Diamo scontati preziosi alleati come detersivi, lavatrice, fornelli, frigorifero, nella gestione delle nostre famiglie di figli unici o quasi. Senza di questi, servivano stratagemmi, conoscenze e un’organizzazione ferrea, soprattutto quando i familiari di cui occuparsi raggiungevano la ventina. <b>Grazie ad un lavoro di mesi, anni, di raccolta di testimonianze, proprio di queste ultime reduci di un’epoca che va scomparendo, è nato un meraviglioso bagaglio di racconti da fare rivivere in scena.</b> Sono serviti interi pomeriggi di chiacchiere e chiacchiere, racconta l’attrice, tra risate e momenti di sincera commozione, in giro per la campagna, in casolari sull’Appennino o in villette vista mare, per sondare l’anima della più autentica donna delle nostre campagne. Come si crescevano i figli un tempo e come non lo si sa più fare oggi, cos’è il matrimonio oggi e cos’era allora, e soprattutto come si cucinava e si mettevano a tavola eserciti di commensali allora, mentre oggi ci si barcamena a malapena tra buste di surgelati e fast food. <b>A metà tra reading, lezione culinaria e monologo comico, sul palco prende vita uno spettacolo che è come un pentolone di brodo, con tanti ingredienti diversi, che cuoce lento e a lungo sulla stufa e sa scaldare il corpo e gli animi, e produrre un lunghissimo sorriso.</b> Prima dello spettacolo possibilità di apericena a 5 euro, prenotando entro venerdì. <b>I biglietti per lo spettacolo sono disponibili al botteghino del Politeama, aperto tutti i giorni, escluso sabato e domenica, dalle 17 alle 20 e da tre ore prima di ciascun spettacolo. I biglietti sono disponibili anche <a href="http://www.liveticket.it/politeamatolentino">online</a>. Il costo del biglietto è di 20 euro, più prevendita.</b> L’Aperitivo Cabaret proseguirà poi l’11 gennaio con “L’amore ai tempi dello storytelling”, lo spettacolo firmato Terzo Segreto di Satira con Paola Giannini, Marco Cacciola e Lorenzo Frediani.</p>
    </article>
  </body>
</html>