<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ofisi-prezidenta-pidtverdili-dvostoronnyu-zustrich-zelenskogo-i-putina-v-parizhi-332330_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T12:32:00+00:00"/>
    <meta property="og:title" content="В Офісі президента підтвердили двосторонню зустріч Зеленського і Путіна в Парижі"/>
    <meta property="og:description" content="Як і повідомляли ЗМІ, президенти України і РФ зустрінуться після офіційних заходів нормандського саміту."/>
  </head>
  <body>
    <article>
      <h1>В Офісі президента підтвердили двосторонню зустріч Зеленського і Путіна в Парижі</h1>
      <h2>Як і повідомляли ЗМІ, президенти України і РФ зустрінуться після офіційних заходів нормандського саміту.</h2>
      <address>
        <time datetime="2019-12-09T12:32:00+00:00">09 Dec 2019, 12:32</time>
      </address>
      <p>Заступник голови Офісу президента Кирило Тимошенко підтвердив, що глава Української держави <b><a href="https://dt.ua/POLITICS/zelenskiy-i-putin-zustrinutsya-u-parizhi-pislya-publichnoyi-chastini-samitu-332318_.html">Володимир Зеленський зустрінеться з президентом РФ Володимиром Путіним</a></b> після переговорів у нормандському форматі.</p>
      <p>"Після зустрічі чотирьох лідерів у нормандському форматі президент Володимир Зеленський проведе двосторонню зустріч з президентом Російської Федерації Володимиром Путіним", - заявив Тимошенко під час брифінгу в Парижі.</p>
      <p>Він додав, що до переговорів за участю всіх лідерів країн "нормандської четвірки" Зеленський зустрінеться з президентом Франції Эммануелем Макроном, а потім з канцлеркою Німеччини Ангелою Меркель.</p>
      <p>За словами Тимошенка, двостороння зустріч Зеленського і Путіна відбудеться після зустрічі в нормандському форматі, тому що "так домовилися лідери".</p>
      <p>Як повідомлялося, <b><a href="https://zn.ua/POLITICS/putin-beret-na-vstrechu-s-zelenskim-moschnuyu-gruppu-podderzhki-338750_.html">на двосторонню зустріч Путін планує взяти з собою </a></b>міністра енергетики РФ Олександра Новака, главу "Газпрому" Олексія Міллера, главу МЗС Сергія Лаврова, свого прессекретаря Дмитра Пєскова і власного помічника Владислава Суркова.</p>
      <p>Напередодні Офіс президента України опублікував<b> <a href="https://dt.ua/POLITICS/normandskiy-samit-u-parizhi-plan-zustrichey-332322_.html">графік Володимира Зеленського на нормандському саміті в Парижі</a></b>. Зеленський прибуде в Єлисейський палац в 14:55 за місцевим часом (15:55 за Києвом), зустрінеться з президентом Франції і канцлером Німеччини, після чого розпочнеться офіційна частина саміту.</p>
      <p>Глава МЗС України <b><a href="https://dt.ua/POLITICS/pristayko-rozkriv-zmist-dokumenta-yakiy-pidgotuvali-do-normandskogo-samitu-331784_.html">Вадим Пристайко повідомив про те, що робочий варіант комюніке затвердили</a></b> на початку вересня. За підсумками саміту лідери чотирьох країн повинні дати позитивну оцінку розведення військ на трьох ділянках та обміну утримуваними особами, а також схвалити продовження роботи в цих напрямках. Про зміну положень або черговості пунктів Мінських домовленостей мова не йде.</p>
      <p>Також <b><a href="https://dt.ua/POLITICS/pristayko-pererahuvav-chervoni-liniyi-dlya-zelenskogo-na-samiti-normandskoyi-chetvirki-331792_.html">Пристайко запевнив, що Зеленський не піде на поступки з ключових питань</a></b>, що стосуються суверенітету і національної безпеки.</p>
      <p>Детальніше про підготовку зустрічі читайте в статті Костянтина Єлісєєва "<b><a href="https://dt.ua/internal/parizkiy-samit-normandskoyi-chetvirki-vryatuvati-ukrayinu-vid-strategichnoyi-pomilki-331731_.html">Паризький саміт нормандської четвірки: врятувати Україну від стратегічної помилки</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>