<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420623"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T12:57:00+00:00"/>
    <meta property="og:title" content="פרס זכויות האדם הוענק להורים השכולים"/>
    <meta property="og:description" content="בכנס הציוני לזכויות האדם ה-7 של תנועת &quot;אם תרצו&quot; הוענק &quot;פרס זכויות האדם&quot; של התנועה לשלושה הורים שכולים."/>
  </head>
  <body>
    <article>
      <h1>פרס זכויות האדם הוענק להורים השכולים</h1>
      <address><time datetime="2019-12-09T12:57:00+00:00">09 Dec 2019, 12:57</time> by <a rel="author">ערוץ 7</a></address>
      <p>הכנס הציוני לזכויות האדם ה-7 של תנועת "אם תרצו" התקיים אתמול (ראשון) בבית ציוני אמריקה בתל אביב בסימן מערכת המשפט הישראלית והשלכותיה על זכויות האדם בישראל.</p>
      <p>במהלך הכנס הוענק פרס זכויות האדם של תנועת "אם תרצו" לעיסאם עותמאן, אביו של הלוחם יוסף הי"ד שנרצח בפיגוע בהר אדר, לחכ"ל שכיב שנאן, אביו של השוטר כמיל הי"ד שנרצח בפיגוע בהר הבית ולעפיף סתאוי, אביו של השוטר האיל סתאוי שנרצח גם הוא בפיגוע בהר הבית.</p>
      <p>"איזה מן הרתעה תהיה לנו מול כל הרוצחים האלה כאשר בבתי הכלא רואים איך מפנקים את המחבלים", אמר עותמאן בכנס.</p>
      <p>והוסיף, "הצד השני רואה את הרחמנות שלנו כחולשה. אנחנו נלחמנו מלחמה קשה מאוד על מנת למזער את הכסף שמגיע למשפחות המחבלים דרך חוק קיזוז משכורת מחבלים. אנחנו רוצים שיהיה צעד גם מהדרג הפוליטי. אני רוצה את הזכויות והביטחון של הישראליים".</p>
      <p>שנאן אמר: "אני חי בתחושה שמערכת המשפט שלנו אינה נותנת ענישה מספקת שתרתיע את המחבלים בני העוולה. אני דורש מאסר עולם על כל הרוג אחד. אני דור שלישי של שכול ואני נושא את שמו של חלל. אבל הכי חשוב אני גאה להיות ישראלי, גאה בדגל וגאה בהמנון.</p>
      <p>"אני לא נרתע מהם ואנחנו לא נרתע מכל המחבלים האלה.אנחנו נמשיך בברית אחים וקיום משותף עם היהודים שמחבר אותנו ליהודים עוד לפני הקמת מדינת ישראל. אצלנו זו אג'נדה ודרך חיים. זו שותפות אמת. מדינת ישראל היא המקום הטוב ביותר בעולם להיות דרוזי אני גאה בזה והיא תמשיך להיות בשבילי כזו".</p>
      <p>שר המשפטים לשעבר חיים רמון התייחס בדבריו לתיקי ראש הממשלה בנימין נתניהו: "כאשר אנחנו טועים זה תמיד בזדון הם, אנשי הפרקליטות, עושים זאת 'בתום לב'. אני ביביסט בעיני כל השמאל".</p>
      <p>רמון התייחס לכהונת ראש ממשלה תחת כתב אישום. "יש חוק אי אפשר לפרש אותו. פתאום יש חוק מהותי. מי קובע אותו? הם – השופטים. שר המשפטים מעדיף אדם שהוא 30 שנה וותק בפרקליטות המדינה לתפקיד מ"מ פרקליט המדינה. מה הוא הלך למנות חבר מרכז הליכוד? אנשי המשפט אומרים לו: אתה עושה מה שאני אומר לך. אזרחי מדינת ישראל יכולים לבחור בך 17 פעם. אתה לא קובע פה . זה הדבר הכי בעייתי. החוק הוא המלצה אפילו לא מחייבת מבחינת כל מערכת המשפט".</p>
      <p>הוא הוסיף, "אחת הבעיות היא שתפקיד היועץ המשפטי לממשלה לא מפוצל. שום מקום בעולם זה לא קיים. ריצ'רד פוזנר כינה את ברק 'פיראט משפטי', ואכן אהרון ברק הוא פיראט משפטי כי הוא שדד את הדמוקרטיה הפרלמנטרית והעביר אותה למשטר ייחודי".</p>
      <p>בסיום הכנס הוקרן הסרט "חסימות" של הבמאי גולן רייז שהופק על ידי בית הספר מעלה לקולנוע אשר מתייחס למציאות במחסומים ביהודה ושומרון כאשר פעילות ארגון "נשות ווטש" מגיעות למחסום ומנסות להתערב בנעשה.</p>
      <p>בהמשך הסרט ראו כיצד פעילות נשות ווטש מקשות על תפקודו של קצין המחסום שסגר אותו בעקבות התרעה על מטען נפץ. לבסוף נהרג חייל צה"ל.</p>
      <p>אלון שוורצר, ראש אגף מדיניות בתנועת "אם תרצו" אמר בכנס: "בעקבות החלטות של שופטים או דיינים ובשם ערכים 'הומנאים' ו'אוניברסלים' אזרחי ישראל משלמים בדם. במקום לגלגל את כל העתירות מכל המדרגות, שופטי בג"ץ בוחרים, פעם אחר פעם, לדון בסוגיות הביטחוניות והמדיניות הרגישות ביותר ולמעשה בכך הם פוגעים בזכויות האדם של אזרחי ישראל".</p>
      <p>הוא הוסיף, "אני מקווה שהמסע הציבורי שהתחלנו בימים האחרונים אשר מטרתו להחזיר את האמון של הציבור הישראלי במערכת המשפט יהיה נקודת מפנה ביחסים בין העם למערכת המשפט. מערכת משפט בלי אמון הציבור אינה רלוונטית. בג"ץ מחליט ואזרחי ישראלים משלמים בדם יקר".</p>
      <p>טמיר ברעם, רכזת הפרויקטים של תנועת "אם תרצו" הוסיפה: "כנס זכויות האדם השנה חשף טפח מן המציאות העגומה בה מערכת המשפט אינה מגנה דיו על זכויות הפרט בישראל. למי ששכח, גם למשפחות שכולות ונפגעי פעולות איבה יש זכויות אדם ולא רק למחבלים שפלים. אנו בתנועת 'אם תרצו' גאים להיות חוד החנית במאבק לזכויות אדם של המשפחות השכולות ושל כלל אזרחי ישראל".</p>
    </article>
  </body>
</html>