<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/novi-mita-v-ssha-proti-kitayu-yak-reaguye-kurs-dolara-i-rinki-50058218.html"/>
    <meta property="og:site_name" content="НВ"/>
    <meta property="article:published_time" content="2019-12-09T12:30:00+00:00"/>
    <meta property="og:title" content="Миритися з Китаєм Трамп планує після виборів. Але це не точно"/>
    <meta property="og:description" content="Переговори США і Китаю. Один крок вперед, один — назад. Як реагують ринки"/>
  </head>
  <body>
    <article>
      <h1>Миритися з Китаєм Трамп планує після виборів. Але це не точно</h1>
      <h2>Переговори США і Китаю. Один крок вперед, один — назад. Як реагують ринки</h2>
      <address><time datetime="2019-12-09T12:30:00+00:00">09 Dec 2019, 12:30</time> by <a rel="author">Володимир Позній</a></address>
      <p>У вівторок, 3 грудня, на саміті НАТО Дональд Трамп заявив, що хоча «переговори з Китаєм выдбуваються вдало», проте угоду, «можливо, ліпше підписати після президентських виборів в 2020 році». При цьому Білий дім має намір запровадити 15 грудня нові мита проти Китаю.</p>
      <p>
        <b>Фондовий ринок</b>
      </p>
      <p>Негативний вплив на ринок на початку тижня спровокував зростання песимізму з приводу переговорів Китаю і США. У понеділок, 2 грудня, міністр торгівлі США Вілбур Росс охарактеризував переговори формулою «Один крок вперед, один крок назад». При цьому він підтвердив намір ввести проти Китаю нові мита, якщо угоду не буде укладено 15 грудня. У вівторок Дональд Трамп і заявив, що допускає перенесення угоди на період після президентських виборів 2020 року.</p>
      <p>До кінця тижня індекси знову зросли після публікації <b>даних щодо зайнятості.</b> Економіка США несподівано додала 266 тис. робочих місць, при цьому в промисловості зростання зайнятості сягнуло 54 тис. робочих місць — рекорд з 1998 р. Частково він був пов’язаний з припиненням страйку на заводах GM. Все це спонукало до зниження рівня безробіття до 3,5%, найнижчого рівня за останні 50 років.</p>
      <p>За підсумками минулого тижня індекси Dow Jones і NASDAQ Composite знизилися на 0,1%, тоді як S &amp; P 500 зріс на 0,2%. Висока ймовірність підйому мит 15 грудня буде чинити тиск на ринок і на цьому тижні. За відсутності порівняно хороших новин індекси відновлять спад.</p>
      <p>
        <b>Google і IPO Saudi Aramco</b>
      </p>
      <p>У вівторок, 3 грудня, сенсацією тижня стала <b>заява співзасновників Google / Alphabet Ларрі Пейджа і Сергія Бріна про залишення своїх постів.</b> При цьому вони збережуть за собою місця в раді директорів і продовжать взаємодію з компанією як співзасновники і найбільші акціонери. Точна причина рішення не зазначена, але Пейдж і Брін зазначили, що керували компанією більше 20 років, і тепер їй не потрібен постійний «батьківський контроль». Вартість акцій інтернет-гіганта Google сягнула історичного максимуму, 6 грудня вони торгувалися по $1342 за одну акцію.</p>
      <p><b>Saudi Aramco</b> готується до виходу на біржу, що обіцяє стати рекордним IPO за обсягом і зробити компанію найдорожчою в світі з істотним відривом від нинішніх лідерів. Останні новини повідомляють, що капіталізація Saudi Aramco оцінена в $1,71 трлн — за верхньою межею діапазону (на 40% дорожче Apple). Початок торгів акціями на національній біржі Tadawul заплановано на 11 грудня. Зібрана сума має скласти $25,6 млрд, що зробить IPO найбільшим в історії: попередній рекорд в $25 млрд було встановлено Alibaba в 2014 році.</p>
      <p>
        <b>Валютний ринок</b>
      </p>
      <p>Минулого тижня долар подешевшав щодо основних світових валют: на 1,7% до фунта, на 0,8% до японської ієни, на 0,4% до євро.</p>
      <p>Основним фактором здешевлення долара на тижні стали дані про рекордно низьку кількість безробітних в США. Такі показники безробіття означають зростання зарплат, але в умовах нинішніх низьких ставок можуть загрожувати зростанням інфляції.</p>
      <p>На користь подорожчання фунта стерлінгів також спрацювали результати опитувань про істотні переваги на найближчих виборах Консервативної партії, яка рішуче налаштована на якнайшвидше вирішення Brexit-питання. Що стосується ієни як захисного активу, то її курс отримав серйозну підтримку завдяки збільшеній невизначеності навколо угоди США-Китай.</p>
      <p>
        <b>Золото і нафта</b>
      </p>
      <p>Курс золота минулого тижня традиційно рухався в протилежному від індексів напрямках. Зокрема, у вівторок, 3 грудня, золото додало 0,7% через погіршення перспектив переговорів США-Китай, хоча в п’ятницю подешевшало практично на ту саму величину через позитивні новини з американського ринку праці. За підсумками тижня ціна металу майже не змінилася.</p>
      <p>Що стосується нафти, то вона істотно подорожчала: сорт Brent додав 5,5%. Найважливішим фактором стало несподіване рішення ОПЕК + у четвер, 5 грудня, додатково знизити видобуток на 500 тисяч барелів на добу. Ймовірно, таке рішення, зокрема, було прийнято напередодні виходу на IPO Saudi Aramco.</p>
      <p>
        <b>Криптовалюта</b>
      </p>
      <p>Курс біткоіна (BTC) протягом тижня перебуває в межах $7100—7700, курс ефіру (ETH) — $ 143−152.</p>
      <p>Кілька політичних новин на тижні були пов’язані зі стейблкоінами. Міністри фінансів країн ЄС виступили зі спільною заявою проти поширення стабільних криптовалют: «Жодна угода про запуск стейблкоінів не набуде чинності, допоки не будев изначено й усунено нормативні, правові та регуляторні ризики», — заявили вони. При цьому також підтримали ініціативу створення державного стейблкоіна — цифрового євро.</p>
      <p>З іншого боку, міністр фінансів США Стівен Мнучін і голова ФРС Джером Пауелл зазначили, що не вбачають сенсу у запуску аналогічного проекту цифрового долара. Зокрема, з цього випливає, що вони не вважають цифровий євро і цифровий юань серйозною небезпекою для традиційного долара.</p>
      <p>За підсумками тижня BTC подорожчав на 2%, курс ETH майже не змінився, а загальна капіталізація крипторинку зросла на 1,5%.</p>
    </article>
  </body>
</html>