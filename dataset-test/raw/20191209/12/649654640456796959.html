<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/pokusaj-aboliranja-brace-vucic-od-afere/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T12:00:37+00:00"/>
    <meta property="og:title" content="Pokušaj aboliranja braće Vučić od afere"/>
    <meta property="og:description" content="Najavu predsednika Srbije Aleksandra Vučića da će potpredsednik SNS Miloš Vučević danas (ponedeljak) podneti krivičnu prijavu protiv njega i njegovog brata Andreja Vučića zbog &quot;slučaja Jovanjica&quot; predstavnici opozicije tumače za naš list uglavnom kao &quot;predstavu za javnost&quot;, &quot;izrugivanje pravosuđu&quot;, ali i kao &quot;pokušaj aboliranja braće Vučić&quot; od navedene afere."/>
  </head>
  <body>
    <article>
      <h1>Pokušaj aboliranja braće Vučić od afere</h1>
      <h2>Predstavnici opozicije o najavi krivične prijave protiv predsednika i njegovog brata zbog "slučaja Jovanjica"</h2>
      <address><time datetime="2019-12-09T12:00:37+00:00">09 Dec 2019, 12:00</time> by <a rel="author">Marija Stojanović</a></address>
      <p>
        <b>Najavu predsednika Srbije Aleksandra Vučića da će potpredsednik SNS Miloš Vučević danas (ponedeljak) podneti krivičnu prijavu protiv njega i njegovog brata Andreja Vučića zbog „slučaja Jovanjica“ predstavnici opozicije tumače za naš list uglavnom kao „predstavu za javnost“, „izrugivanje pravosuđu“, ali i kao „pokušaj aboliranja braće Vučić“ od navedene afere.</b>
      </p>
      <p>Srpski predsednik je, podsetimo, naglasio da želi da se „nadležni organi pozabave slučajem Jovanjica i da se konačno otkrije istina“.</p>
      <p>– Andrej nikada nije čuo ni video uhapšenog vlasnika Jovanjice Predraga Koluviju…. Slučajno i da ga je video, a nije, ne vidim kako bi to značilo bilo kakvu njegovu odgovornost za ono što se dogodilo u Jovanjici… Opozicija je iznela navode da su neki pozivi bili upućeni mom bratu, misleći da ću ja sam pobeći od teme, kazao je Vučić prekjuče na predstavljanju helikoptera vojske Srbije, preneo je RTS.</p>
      <p>S druge strane, potpredsednik Narodne stranke i poslanik Miroslav Aleksić izneo je nedavno tvrdnje da je uhapšeni vlasnik dobra „Jovanjica“, gde je zaplenjena velika količina marihuane, „veoma blizak i dobro poznat vrhu vlasti i predsedniku Srbije“, te da je po hapšenju telefonirao Andreju Vučiću.</p>
      <p>Borko Stefanović, potpredsednik Stranke slobode i pravde, kaže da je Vučićeva najava „čisto izrugivanje već poniženom i zarobljenom pravosuđu“.</p>
      <p>– Ovo više nije ni komedija ni cirkus, ovo je teatar apsurda. Deluje mi kao kad rimski imperator Komod lično ulazi u arenu da se bori sa gladijatorima kojima su prethodno istupljeni mačevi, tako da ne mogu da se brane, smatra Stefanović.</p>
      <p>Janko Veselinović, lider Pokreta za preokret i jedan od osnivača Saveza za Srbiju, poručuje za Danas da „zdrav mozak to ne može da razume“.</p>
      <p>– Kada sam video naslov vesti na N1, morao sam tri puta da proveravam da li dobro vidim. Dakle, kada državni tužilac ne radi svoj posao i kada druge institucije ne funkcionišu, onda režimske vedete mogu da prave pozorišne predstave od afera zbog kojih bi u svakoj normalnoj državi pala vlada, uz to bi ti ljudi završili u zatvoru. Prvenstveni cilj ovog poteza, mimo jeftine predstave za narod, jeste da se u dogovorenom „pingpongu“ predsednik države i njegovi najbliži rođaci aboliraju od slučaja Jovanjica. Uloga Miloša Vučevića je da ponovo, umesto Nebojše Stefanovića, postane čovek broj dva u SNS-u, sa kojeg ga je Stefanović „izgurao“. Ali, rekao bih da je to tek početak otvorenog rata u SNS-u. Dodao bih, na brodu koji sve više pušta vodu i počinje da tone, konstatuje Veselinović.</p>
      <p>Bojan Pajtić, bivši predsednik DS i profesor na Pravnom fakultetu u Novom Sadu, navodi za naš list da je „ovom najavom Vučić ponizio celo pravosuđe i izvrgnuo ruglu načelo podele vlasti“.</p>
      <p>– Krivični zakonik je za lažno prijavljivanje lica za krivično delo za koje se goni po službenoj dužnosti predvideo kaznu zatvora od tri meseca do tri godine. Dakle, Vučić je svesno i bahato gurnuo gradonačelnika Novog Sada u izvršenje krivičnog dela, pokazujući njemu svojstveno odsustvo državničke odgovornosti i zdravog razuma, tvrdi Pajtić.</p>
      <p>Konstantin Samofalov, portparol Socijaldemokratske stranke, pak smatra da je najava krivične prijave „pozitivna“. Kako obrazlaže za Danas: „Vučević treba da podnese krivične prijave protiv svih uprljanih funkcionera SNS, a nadam se da će profesionalci iz policije i tužilaštva odraditi pošteno svoj posao, kako bi se svi kriminalci iz redova SNS našli u zatvoru, da bi Srbija mogla da prodiše“.</p>
      <p>Tatjana Macura, poslanica Stranke moderne Srbije, kaže za Danas da „afere treba da dobiju pravosudne epiloge, a ne tabloidne zaplete“, te da je ovo „novi stepen vodvilja bivše i sadašnje vlasti“.</p>
      <blockquote><b>„Prisustvo u Moskvi ništa ne dokazuje“</b><br/>Predsednik Srbije je rekao da to što je uhapšeni vlasnik „Jovanjice“ „boravio na nekom privrednom forumu u Moskvi, kao deo neke delegacije, ništa ne dokazuje, jer je bio ozbiljan privrednik, koji je izvozio organsku hranu, povrće, ali da je uhapšen čim je prekršio zakon“. Vučić je pozvao tužioce da što pre rasvetle optužbe na račun vlasti po pitanju izvoza oružja i obaveste javnost, da bi se videlo koji ljudi su pošteni, a koji su lopovi, javio je RTS. Ukazao je da su tužioci postavljani 2009. i 2010, za vreme bivše vlasti. „Siguran sam da će tužioci, inače postavljeni 2009. i 2010, ljudi od integriteta, ustanoviti u najkraćem roku sve naše veze sa ovim i obavestiti javnost da se vidi koji su ljudi pošteni, a koji lopovi i očekujem da to bude u najkraćem mogućem roku“, poručio je Vučić.</blockquote>
      <h3>Povezani tekstovi:</h3>
    </article>
  </body>
</html>