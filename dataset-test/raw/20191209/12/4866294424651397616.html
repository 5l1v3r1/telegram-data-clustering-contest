<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21934/jogerosen-bunosnek-talaltak-a-telekom-rendszeret-feltoro-hackert"/>
    <meta property="og:site_name" content="PC Forum"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Jogerősen bűnösnek találták a Telekom rendszerét feltörő hackert"/>
    <meta property="og:description" content="Folytatólagosan elkövetett, információs rendszer megsértése miatt mondták ki bűnösnek"/>
  </head>
  <body>
    <article>
      <h1>Jogerősen bűnösnek találták a Telekom rendszerét feltörő hackert</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">[hírszerkesztő]</a></address>
      <p>[MTI] A Szolnoki Törvényszék jogerősen 600 ezer forint pénzbüntetésre ítélte azt a férfit, aki <a href="https://pcforum.hu/hirek/19712/t-systems-kotelessegunk-volt-feljelentest-tenni-a-bkk-hack-miatt">két éve feltörte</a> a Magyar Telekom szerverét. A fiatalembert folytatólagosan elkövetett, információs rendszer vagy adat megsértése miatt mondták ki bűnösnek - közölte a Szolnoki Törvényszék pénteken az MTI-vel.<br/><br/>A Szolnoki Törvényszék 2019. december 6-án meghozott másodfokú döntésében az elsőfokú bíróság törvényes és megalapozott ítéletét helybenhagyta, ezzel az ügy jogerősen befejeződött.<br/><br/>A közleményben felidézik, hogy a fiatalember, amikor 2017 tavaszán a mobilinternete elfogyott, elhatározta, hogy informatikai ismereteit felhasználva, jogosulatlanul megpróbál mobilinternet-szolgáltatást biztosítani magának. Ennek során egy biztonsági résre bukkant, amin keresztül belépett a cég belső szerverére.<br/><br/>Tettét a cég tudomására hozta, és azt kérte, hogy 700-800 ezer forintos havi fizetésért programozóként alkalmazzák. A cég ettől elzárkózott, felhívták a figyelmét arra, hogy amit tett, törvénybe ütközik és felszólították, hogy ne folytassa a tevékenységét.<br/><br/>A hacker ennek ellenére az elkövetkező csaknem három hétben több mint félszázszor lépett be jogosulatlanul a cég szerverére, ahol a saját részére jogosulatlanul felhasználói profilokat hozott létre, és a cég dolgozóinak belépési adatait, felhasználóneveit és jelszavait gyűjtötte.<br/><br/>A büntető törvénykönyv rendelkezései szerint bűncselekményt, az információs rendszer vagy adat megsértését követi el, aki információs rendszerben lévő adatot jogosulatlanul vagy jogosultsága kereteit megsértve megváltoztat. A törvény ezt a cselekményt 3 évig terjedő szabadságvesztéssel bünteti. Lényegesen súlyosabb, 2 évtől 8 évig terjedő szabadságvesztés azonban a törvényben előírt büntetés, ha közérdekű üzem ellen követik el azt.<br/><br/>Ez utóbbi, minősített eset miatt emeltek vádat a fiatalemberrel szemben 2018. július 20-án. A Szolnoki Járásbíróság 2019. július 10-én első fokon <a href="https://pcforum.hu/hirek/21586/eliteltek-a-telekom-rendszereben-hibat-talalo-etikus-hackert">meghozott ítélete</a> a vádtól eltérően a bűncselekmény alapesetében mondta ki bűnösnek a büntetlen előéletű férfit, és elegendőnek tartotta pénzbüntetés kiszabását. Az ügyész súlyosításért, a vádlott és védője elsődlegesen felmentésért, másodsorban enyhítésért fellebbezett, így az ügy másodfokon, a Szolnoki Törvényszéken folytatódott, amely a most meghozott ítéletében helybenhagyta az elsőfokú bíróság ítéletét.</p>
    </article>
  </body>
</html>