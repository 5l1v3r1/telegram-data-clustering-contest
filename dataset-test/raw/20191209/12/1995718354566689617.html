<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153827-u-lucku-vvodiat-zaboronu-na-budivnyctvo-bagatopoverhivok"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T12:30:00+00:00"/>
    <meta property="og:title" content="У Луцьку вводять заборону на будівництво багатоповерхівок"/>
    <meta property="og:description" content="Таке рішення виникло через те, що місто майже вичерпало свій ресурс"/>
  </head>
  <body>
    <article>
      <h1>У Луцьку вводять заборону на будівництво багатоповерхівок</h1>
      <address>
        <time datetime="2019-12-09T12:30:00+00:00">09 Dec 2019, 12:30</time>
      </address>
      <p>На території міста Луцька мають намір впровадити мораторій на будівництво нових будівель і споруд.<br/><br/>Про це 9 грудня повідомив начальник містобудування та архітектури <b>Веніамін Туз</b> під час брифінгу. <br/><br/>«Таке рішення виникло через те, що місто фактично вичерпало можливості свого розвитку. Все, що відбувається у будівництві, йде за рахунок територій, які не можуть бути використані для будівництва. Останні 5 років будівництво заходить у ті межі, де воно не було заплановано у генпланах», – каже Веніамін Туз . <br/><br/>Зазначає, що це – тимчасова заборона, яка дозволить детальніше розглянути генеральний план і зрозуміти, як далі розвивати місто і куди рухатися. Орієнтовні межі тривалості заборони на будівництво – до кінця весни, саме тоді планують закінчити перегляд генерального плану міста Луцька і внесення нових змін стосовно розбудови. Першим кроком буде ревізія обласного центу Волині станом на сьогодні. <br/><br/>«Ви самі бачите, що багатоповерхівки виникають там, де раніше це було заборонено. Ми повинні зрозуміти, якими засобами володіємо і що нам потрібно надалі. Норми, які були за радянського будівельного законодавста, ми застосовувати не можемо. Двори перетворилися на паркомайданчики, комунікації не реконструювалися десятки років», – зазначає Веніамін Туз. <br/><br/>Питання затвердження мораторію планують розглянути вже на цьому тижні, у четвер, на позачерговій сесії. <br/><br/>Також повідомили, що відповідні розмови проводили і з забудовниками Луцька.<br/><br/>«Нам треба розвиток міста, а не розвиток їхнього бізнесу», – говорить начальник містобудування та архітектури.<br/><br/>Веніамін Туз зазначає, що тимчасова заборона не розповсюджується на об'єкти, замовником будівництва яких є органи держвлади, органи місцевого самоврядування, державні, комунальні підприємства, установи, організації. Окрім того, не йдеться про об'єкти індивідуальної житлової забудови в межах міста Луцька, загальна площа яких не перевищує 500 метрів квадратних. <br/><br/>Остаточне рішення щодо введення мораторію - за сесією Луцькради.</p>
    </article>
  </body>
</html>