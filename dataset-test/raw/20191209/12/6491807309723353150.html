<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/svyat/rusiya-ss-zabrana-da-uchastva-v-olimpiyskite-igri-i-svetovnoto-po-futbol"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T12:41:01+00:00"/>
    <meta property="og:title" content="Русия със забрана да участва в Олимпийските игри и Световното по футбол"/>
    <meta property="og:description" content="Световната антидопингова агенция забрани на Русия да участва в Олимпийските игри и Световното първенство по футбол за период от 4 години, предадоха световните медии."/>
  </head>
  <body>
    <article>
      <h1>Русия със забрана да участва в Олимпийските игри и Световното по футбол</h1>
      <address>
        <time datetime="2019-12-09T12:41:01+00:00">09 Dec 2019, 12:41</time>
      </address>
      <p>Световната антидопингова агенция забрани на Русия да участва в Олимпийските игри и Световното първенство по футбол за период от 4 години, предадоха световните медии.</p>
      <p>Според комитета на регулатора от държавата са манипулирали лабораторни резултати на спортисти, за да прикрият употребата им на непозволени субстанции преди състезанията в Сочи през 2014 година. Тогава Русия си завоюва общо 33 медала, 13 от които златни.</p>
      <p>В резултат на решението руският флаг вероятно ще липсва от Летните олимпийски игри в Токио през 2020 година и от Световното първенство по футбол в Катар през 2022-ра. Руската антидопингова агенция разполага с 21 дена за обжалване на решението, а ако предприеме тази стъпка, тя ще бъде разгледана в Спортния арбитражен съд в Лозана, Швейцария. Атлетите, които успеят да докажат, че не са използвали допинг, ще могат да участват под неутрален флаг – някои от тях вече го направиха и на Олимпийските игри в Пьонгчанг през 2018 година. </p>
      <p>Въпреки забраната, страната ще може да участва в Европейското футболно първенство през следващата година, което се домакинства от общо 12 града, включително и Санкт Петербург.</p>
    </article>
  </body>
</html>