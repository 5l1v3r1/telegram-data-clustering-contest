<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/preturile-la-apartament-in-capitala-dupa-patru-luni-de-stagnare-se-constata-o-ieftinire-nesemnificativa-_3061315.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T12:40:19+00:00"/>
    <meta property="og:title" content="Preţurile la apartament în Capitală. După patru luni de stagnare, se constată o ieftinire nesemnificativă"/>
    <meta property="og:description" content="Locuinţele pe piaţa secundară s-au ieftinit cu 1 la sută şi au ajuns la un preţ de 528 de euro pe metru pătrat, în luna noiembrie, după ce patru luni consecutiv preţurile s-au menţinut la nivelul de 533 euro. Datele Bursei Imobiliare LARA arată însă că, d"/>
  </head>
  <body>
    <article>
      <h1>Preţurile la apartament în Capitală. După patru luni de stagnare, se constată o ieftinire nesemnificativă</h1>
      <address><time datetime="2019-12-09T12:40:19+00:00">09 Dec 2019, 12:40</time> by <a rel="author">PUBLIKA.MD</a></address>
      <p>Locuinţele pe piaţa secundară s-au ieftinit cu 1 la sută şi au ajuns la un preţ de 528 de euro pe metru pătrat, în luna noiembrie, după ce patru luni consecutiv preţurile s-au menţinut la nivelul de 533 euro. Datele Bursei Imobiliare LARA arată însă că, deși prețul s-a micșorat nesemnificativ, el este peste nivelul de la începutul anului de 520 euro, informează MOLDPRES.</p>
      <p>Cele mai scumpe apartamente continuă să fie în sectorul Centru, care se vând la un preţ cu 18-20 la sută peste media pieţei, iar cele mai ieftine sunt în sectorul Buiucani. Cele mai scumpe, luând în considerare prețul pe metru pătrat, sunt apartamentele cu o odaie, prețul ridicându-se la 657 euro în sectorul Centru, iar cele cu patru odăi se vând în medie cu 488 euro pe metru pătrat.  </p>
      <p>Agenţii imobiliari constată un ritm înalt de dezvoltare a pieței imobiliare în anul 2019, atât în sensul numărului de vânzări, cât și a locuințelor date în folosință. Astfel, potrivit datelor Agenției Servicii Publice, în nouă luni ale acestui an în cadastrul bunurilor imobile au fost înregistrate 19 822 de tranzacții de vânzare-cumpărare a apartamentelor, o cifră comparabilă cu cea înregistrată pe întreg anul 2018, de 20 407 de tranzacții și peste nivelul din anul 2018, când s-au vândut și cumpărat 18 422 de apartamente.</p>
      <p>Potrivit Agenției Servicii Publice, cele multe tranzacții în 2019 au fost înregistrate în orașul Chișinău, respectiv 13 385.  Pe de altă parte, pe segmentul case individuale a pieței imobiliare se observă o tendință inversă, cele mai multe tranzacții sunt efectuate în alte regiuni, decât Chișinău. Astfel, în trimestrul trei, în capitală au fost vândute și cumpărate 463 de case individuale din 2453 per total.</p>
      <p>Un impuls dezvoltării pieței imobiliare l-a dat Programul guvernamental „Prima Casă”. Un număr de 3560 de persoane și-au procurat o locuință prin intermediul programului „Prima casă”, de la lansarea acestuia în martie 2018. Potrivit datelor Organizației pentru Dezvoltarea Sectorului Întreprinderilor Mici și Mijlocii, suma totală a creditelor acordate de către bănci pentru procurarea celor peste 3 500 de locuințe constituie 1,78 miliarde de lei, iar suma garanțiilor active a depășit cifra de 891 milioane de lei.</p>
      <p>Potrivit Legii Bugetului de Stat pentru 2020, pentru implementarea Programului de stat „Prima casă” se prevăd alocaţii în sumă de 70 milioane de lei, inclusiv 50 milioane pentru onorarea garanţiilor de stat în cadrul programului.</p>
      <p>Conform Biroului Național de Statistică, în ianuarie-septembrie 2019 au fost date în exploatare 6593 de locuințe cu suprafaţa totală de 499,8 mii metri pătrați, ceea ce constituie cu 58,7 la sută mai mult față de perioada similară a anului 2018.</p>
    </article>
  </body>
</html>