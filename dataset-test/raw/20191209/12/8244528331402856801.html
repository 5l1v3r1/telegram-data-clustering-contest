<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/cpu/5nm-nel-2020-3nm-nel-2022-questa-la-roadmap-dei-chip-costruiti-da-tsmc_85936.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T12:21:01+00:00"/>
    <meta property="og:title" content="5nm nel 2020, 3nm nel 2022: questa la roadmap dei chip costruiti da TSMC"/>
    <meta property="og:description" content="TSMC conferma di essere a buon punto con la tecnologia produttiva a 5 nanometri, che debutterà nel corso della seconda metà del 2020. A seguire, dal 2022, ci sarà il passaggio al più sofisticato processo a 3 nanometri"/>
  </head>
  <body>
    <article>
      <h1>5nm nel 2020, 3nm nel 2022: questa la roadmap dei chip costruiti da TSMC</h1>
      <address><time datetime="2019-12-09T12:21:01+00:00">09 Dec 2019, 12:21</time> by <a rel="author">Paolo Corsini</a></address>
      <p>
        <b>TSMC conferma di essere a buon punto con la tecnologia produttiva a 5 nanometri, che debutterà nel corso della seconda metà del 2020. A seguire, dal 2022, ci sarà il passaggio al più sofisticato processo a 3 nanometri</b>
      </p>
      <p><b>TSMC</b> è azienda taiwanese alla quale si deve la produzione, per conto terzi, di un gran numero di processori e SoC che ritroviamo in dispositivi mobile e personal computer in commercio quest'oggi. Basti pensare che con la propria <b>tecnologia produttiva a 7 nanometr</b>i TSMC fornisce soluzioni come quelle che sono integrate negli smartphone iPhone di Apple, oppure i processori AMD Ryzen passando poi per un gran numero di soluzioni per device mobile basate su architettura ARM.</p>
      <p>L'azienda taiwanese è al lavoro per definire la <b>prossima generazione di tecnologia produttiva, quella basata su processo a 5 nanometri</b>. Informazioni pubblicate dal sito <a href="https://www.chinatimes.com/realtimenews/20191204000010-260410?chdtv">China Times</a> confermano i buoni risultati che TSMC starebbe ottenendo già ora con questa nuova tecnologia: <b>circa il 50% dei chip ottenuti da questo tipo di wafer sarebbe infatti perfettamente funzionante</b>, con la restante parte dotata di difetti che però non pregiudicherebbe l'utilizzo di tutti i wafer per versioni meno complesse dei chip.</p>
      <p>Questa tecnologia produttiva dovrebbe essere utilizzata per la <b>prossima generazione di SoC sviluppati da Apple e Huawei (HiSilicon)</b>, attesi al debutto nel corso dell'autunno 2020. Non solo: a 5 nanometri saranno costruiti anche i processori AMD basati su architettura Zen 4, appartenenti alle famiglie Ryzen e EPYC, attesi in commercio a partire dal 2021.</p>
      <p>La nuova tecnologia produttiva a 5 nanometri permette a TSMC di offrire prodotti caratterizzati da una <b>densità di transistor pari a 1,8 volte quella del processo a 7 nanometri</b>. Questo è abbinato ad un aumento di circa il 15% della frequenza di clock a parità di consumo, o ad una riduzione del 30% del consumo a parità di frequenza di clock.</p>
      <p>La logica conseguenza di tutto questo è che il processo produttivo a 5 nanometri <b>permetterà di ottenere chip che integreranno un maggior numero di transistor a parità di superficie complessiva</b>, in grado di offrire superiore frequenza di clock e quindi prestazioni a parità di consumi oppure di diminuire questi ultimi senza ridurre la frequenza.</p>
      <p><b>A seguire TSMC è intenzionata a passare alla tecnologia produttiva a 3 nanometri</b>, per la quale viene indicato da <a href="https://www.digitimes.com/news/a20191206PD202.html">Digitimes</a> un tempo di <b>debutto sul mercato nell'anno 2022</b> stando a quanto anticipato da un portavoce dell'azienda. Un arco di tempo di circa 2 anni quindi separerà la produzione in volumi con tecnologia a 5 nanometri da quella a 3 nanometri: quest'ultima arriverà, se le tempistiche saranno rispettate, circa 1 anno prima di quanto inizialmente preventivato dall'azienda.</p>
    </article>
  </body>
</html>