<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191209399-Izrael-W-srode-rozwiaze-sie-Kneset-2-marca-znow-wybory.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T12:17:51+00:00"/>
    <meta property="og:title" content="Izrael: W środę rozwiąże się Kneset, 2 marca znów wybory?"/>
    <meta property="og:description" content="Niebiesko-biali i Likud, dwie największe siły w izraelskim Knesecie, z których żadna nie jest w stanie zbudować większości w parlamencie i które nie zdołały porozumieć się jak dotąd co do rządu wielkiej koalicji, dają sobie dwa dni na dalsze negocjacje ws. utworzenia rządu, po czym - jeśli to się nie powiedzie - 11 grudnia ma dojść do rozwiązania Knesetu. Przedterminowe wybory odbyłyby się wówczas 2 marca - informuje &quot;Times of Israel&quot;."/>
  </head>
  <body>
    <article>
      <h1>Izrael: W środę rozwiąże się Kneset, 2 marca znów wybory?</h1>
      <address><time datetime="2019-12-09T12:17:51+00:00">09 Dec 2019, 12:17</time> by <a rel="author">arb</a></address>
      <p>
        <b>Niebiesko-biali i Likud, dwie największe siły w izraelskim Knesecie, z których żadna nie jest w stanie zbudować większości w parlamencie i które nie zdołały porozumieć się jak dotąd co do rządu wielkiej koalicji, dają sobie dwa dni na dalsze negocjacje ws. utworzenia rządu, po czym - jeśli to się nie powiedzie - 11 grudnia ma dojść do rozwiązania Knesetu. Przedterminowe wybory odbyłyby się wówczas 2 marca - informuje "Times of Israel".</b>
      </p>
      <p>Premier Beniamin Netanjahu nie zdołał jak dotąd porozumieć się z liderem Niebiesko-białych Benim Gancem co do stworzenia koalicji rządzącej w skład której miałyby wejść dwa największe w parlamencie ugrupowania. Strony nie były w stanie się porozumieć m.in. co do tego kto w takim rządzie jako pierwszy objąłby stanowisko premiera.</p>
      <p>Jeśli do środy nie dojdzie do przełomu w rozmowach, wówczas Kneset zostanie rozwiązany, a w Izraelu po raz trzeci w tym roku zostaną rozpisane wybory - poprzednie odbyły się 8 kwietnia i 17 września. Żadne z nich nie doprowadziły do wyłonienia większości w Knesecie.</p>
      <p>
        <a href="https://www.rp.pl/article/20191003/SWIAT/191009700">Likud i Niebiesko-biali dysponują wystarczającą liczbą głosów, by przeprowadzić samorozwiązanie Knesetu.</a>
      </p>
      <p>Jeśli do wyborów dojdzie 2 marca, będą to pierwsze w historii Izraela wybory, które odbędą się w poniedziałek (zazwyczaj odbywają się we wtorek). Powodem wyznaczenia daty wyborów na poniedziałek jest seria świąt przypadających w kolejne wtorki marca 2020 roku.</p>
    </article>
  </body>
</html>