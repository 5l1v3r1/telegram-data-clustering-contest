<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/pasaule/299211-nogazoties-lidmasinai-gajis-boja-pazistams-lietuviesu-lidotajs-kurs-parlidojis-atlantijas-okeanu.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="Nogāžoties lidmašīnai, gājis bojā pazīstams lietuviešu lidotājs, kurš pārlidojis Atlantijas okeānu"/>
    <meta property="og:description" content=" Lietuvā nedēļas nogalē nogāžoties nelielai lidmašīnai, gājuši bojā divi cilvēki, un viens no viņiem ir pazīstamais lidotājs Viktors Ramons, kurš pirms 16 gadiem atkārtoja leģendāro 30.gados notikušo lietuviešu lidotāju Stepona Darjus un Staša Ģirēna lidojumu pāri Atlantijas okeānam."/>
  </head>
  <body>
    <article>
      <h1>Nogāžoties lidmašīnai, gājis bojā pazīstams lietuviešu lidotājs, kurš pārlidojis Atlantijas okeānu</h1>
      <address><time datetime="2019-12-09T12:33:00+00:00">09 Dec 2019, 12:33</time> by <a rel="author">©pixabay</a></address>
      <p> Lietuvā nedēļas nogalē nogāžoties nelielai lidmašīnai, gājuši bojā divi cilvēki, un viens no viņiem ir pazīstamais lidotājs Viktors Ramons, kurš pirms 16 gadiem atkārtoja leģendāro 30.gados notikušo lietuviešu lidotāju Stepona Darjus un Staša Ģirēna lidojumu pāri Atlantijas okeānam.</p>
      <p>1969.gadā ražotā divmotoru lidmašīna "Piper PA-30 Twin Comanche", kas tika izmantota, lai atkārtotu Darjus un Ģirēna lidojumu, svētdien nokritusi kādas privātmājas teritorijā Kauņas rajonā, liecina policijas un Lietuvas Aeropilotu asiciācijas sniegtā informācija..</p>
      <blockquote>Bojāgājušie vīrieši dzimuši 1954.un 1989.gadā, paziņojusi policija. Vīrietim, kurš kopā ar Ramonu atradies lidmašīnā, pieredzējušais pilots mācījis vadīt lidaparātu.</blockquote>
      <p>Darjus un Ģirēna veikto lidojumu Ramons un Gintauts Staņulis atkārtoja 2003.gada vasarā. Ramons un Staņulis izlidoja no Kauņas 19.jūnijā. Abi piloti bija iecerējuši veikt 7500 kilometru attālumu līdz Ņujorkai 35 līdz 37 stundās, bet ceļā pavadīja 16 dienas slikto laika apstākļu un lidmašīnas tehnisko problēmu dēļ. Atpakakalceļu Ramons un Staņulis sāka no Čikāgas, īslaicīgi nolaižoties Kanādā, Grenlandē un Islandē. Piloti bija izvēlējušies maršrutu, kurš ir maksimāli līdzīgs tam, pa kādu lidoja Darjus un Ģirēns.</p>
      <p>Lidmašīnā, ar kuru lidoja Ramons un Staņulis, tāpat kā Darjus un Ģirēna lidmašīnā "Lituanica", nebija ne sakaru iekārtu, ne arī pretapledošanas sistēmas. Ramona un Staņuļa lidmašīnai bija divi motori, kuru jauda bija tāda pati kā "Lituanica" vienam motoram.</p>
      <p>1933.gada 15.jūlijā Darjus un Ģirēns no Ņujorkas devās lidojumā pāri Atlantijas okeānam uz Kauņu. Lidotāji veiksmīgi šķērsoja Atlantijas okeānu un lielu daļu Eiropas, taču līdz šim nenoskaidrotu iemeslu dēļ 17.jūlijā viņu lidmašīna vētras laikā avarēja toreizējā Vācijas (tagad Polijas) teritorijā, tikai aptuveni 650 kilometru attālumā no Kauņas.</p>
      <p>Lai gan abi lietuviešu piloti gāja bojā, viņi pārspēja tā laika garākā lidojuma bez nolaišanās rekordu.</p>
      <p><a href="https://nra.lv/pasaule/299211-nogazoties-lidmasinai-gajis-boja-pazistams-lietuviesu-lidotajs-kurs-parlidojis-atlantijas-okeanu.htm#">Lasīt visu</a>  </p>
    </article>
  </body>
</html>