<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1801415484_Debelo_e_ne_e_debelo_Abe_da_e_jivo_i_zdravo"/>
    <meta property="og:site_name" content="webcafé"/>
    <meta property="article:published_time" content="2019-12-09T12:24:00+00:00"/>
    <meta property="og:title" content="Дебело е, не е дебело... Абе, да е живо и здраво"/>
    <meta property="og:description" content="Диетата на децата е инвестиция в здравето им"/>
  </head>
  <body>
    <article>
      <h1>Дебело е, не е дебело... Абе, да е живо и здраво</h1>
      <address><time datetime="2019-12-09T12:24:00+00:00">09 Dec 2019, 12:24</time> by <a rel="author" href="https://www.webcafe.bg/author/id_99_Anton_Birov" target="_blank">Антон Биров</a></address>
      <figure>
        <img src="https://images.webcafe.bg/2019/12/09/pylnodete0912/1170x780.jpg"/>
        <figcaption>Диетата на децата е инвестиция в здравето им<cite>Снимка: © iStock / Getty</cite></figcaption>
      </figure>
      <p>"Ох, какъв е сладък! С тези големи бузи, само за щипане! Сигурно обича да си похапва, нека, нека, да е жив и здрав.”</p>
      <p>Стига глупости, както се казваше в една противоречаща сама на себе си реклама.</p>
      <p>Има нещо изначално сбъркано в това да желаеш живот и здраве на някой, на когото килограмите са му в повече. Особено в България - лидерът по тъжни вести, породени от сърдечно-съдови заболявания.*</p>
      <p>Затлъстяването и наднорменото тегло са проблем навсякъде по света и не бива да затъваме в мазни заблуди, че сме някакво изключение. Не сме. <b><a href="https://www.webcafe.bg/newscafe/obshtestvo/id_972394107_SZO_Balgarchetata_sa_peti_po_zatlastyavane_v_Evropa_">Всяко пето българско дете</a> </b>страда от затлъстяване или има наднормено тегло.</p>
      <p>
        <b>С това България се нарежда на четвърто място в Европейския съюз (ЕС) в една от онези класации, за които трябва да се надяваме никога да не оглавим.</b>
      </p>
      <p>Мрачната статистика намира място в доклад на Европейската комисия, посветен на състоянието на здравето на хората в страните-членки на ЕС**.</p>
      <p>В частта за България той разчовърква някои от проблемите на здравеопазването у нас, собственото ни отношение към това как живеем, как се храним и как всичко това ни праща по-рано в гроба от всички останали в съюза.</p>
      <p>Децата в случая са в особено уязвима позиция. За разлика от възрастните, които сами избират какво, кога и по колко да консумират, при децата отговорността пада както върху менютата в образователните институции (и свързаното с темата законодателство), така и в още по-голяма степен на родителите и тяхното отношение към диетата на отрочетата им, което има водещо значение за здравето им.</p>
      <p>
        <b>Това детето ти да наподобява логото на "Мишелин" не е повод на гордост, а напротив - за сериозно притеснение.</b>
      </p>
      <p>В зависимост от възрастта ви, възможно е като дете да сте се радвали на един шоколад (а за по-младите - на един Snickers например) почти сякаш е коледен подарък. Днес положението не е такова - захарни и тестени изделия дебнат децата отвсякъде.</p>
      <p>Законът ограничава продажбата на определени продукти в училищните дворове, но нищо не може да спре едно дете да похарчи парите си в онази лавка, която е на 30 метра от училището и която предлага повече неща за неговия вкус на малко захароманче. Нищо, освен може би правилният родителски подход към храненето и създаването на по-малко вредни навици в детето.</p>
      <p>Има места, на които контролът е труден и почти невъзможен. Като училищата например. Няма законово задължение към седмичното меню там да се посочват и съответните хранителни стойности, така че не е ясно доколко се спазват изискванията на Наредбата за здравословно хранене на учениците.</p>
      <p>Дори да не могат да контролират това, което се предлага в училище, родителите могат да решават какви да са онези храни, които децата им ядат вкъщи и които в голяма степен формират техните предпочитания. За съжаление, ние, като възрастни, също не даваме кой знае колко добър пример. Цитираният доклад показва, че възрастните българи почти не консумират плодове и зеленчуци, като за сметка на това прекаляват със солта и захарта.</p>
      <p>
        <b>Можем ли да очакваме децата им да се радват на по-различно меню вкъщи, или по-скоро ядат същото, което и техните родители? "Поръсено" обилно с любимите на всяко хлапе захарни изделия, пици и газирани напитки.</b>
      </p>
      <p>И не, решението не е повече игра навън като противовес на изядените боклуци. Според доклада физическата активност на българските деца е достатъчна. Тоест не можем да повтаряме клишето, че децата не прекарват достатъчно време в игра на открито, а вместо това прекарват времето си, вперили поглед само в смартфоните, таблетите и мониторите на компютрите си.</p>
      <p>"Коремната преса се прави не в залата, а в кухнята" е лаф, който може би сте чували под някаква форма. И макар тук да не говорим за коремни преси, той отново е приложим. Смисълът му в голяма степен е в това, че физическата активност не е достатъчна за поддържане на добра форма, когато възраствен човек (или дете) изсипва в себе си всичко, което му попадне.</p>
      <p>Файда, че водиш детето си на спорт, ако прилагаш остарели похвати като “Изпразни си чинията”, които го карат да преяжда, или със собственото си поведение създаваш в него представата, че ако нещо е вкусно, не трябва да се ограничаваш.</p>
      <p>В крайна сметка защо си говорим всичко това?</p>
      <p>
        <b>Защото от диетата на днешните български деца зависи здравето на утрешните български възрастни.</b>
      </p>
      <p>Ако ви се струва преувеличено, да се върнем отново на статистиката. България продължава да има най-ниската прогнозна средна продължителност на живота в целия ЕС (през 2017-а: 74,8 г. за България, при 80,9 средно за съюза). Както споменахме, основна причина за смърт в България остават сърдечно-съдовите заболявания, като по този показател сме три пъти над средното за ЕС. А тези заболявания са свързани пряко с какво? С диетата.</p>
      <p>Със сегашната ситуация около затлъстяването на българските деца няма как да очакваме подобрение в тази насока, а напротив - след няколко десетилетия този процент може би ще е още по-голям.***</p>
      <p>Освен ако вместо да желаем “живот и здраве”, не започнем да правим нещо по въпроса.</p>
      <p>---</p>
      <p>
        <i>* 1100 случая на всеки 100 000 жители за 2016 г., което три пъти повече от средното за ЕС. Изт. виж долу.</i>
      </p>
      <p>
        <i>** <a href="http://www.euro.who.int/__data/assets/pdf_file/0007/419452/Country-Health-Profile-2019-Bulgaria.pdf?ua=1">State of Health in the EU: Bulgaria</a>, Country Health Profile 2019, изготвен от Организацията за икономическо сътрудничество и развитие и Европейската обсерватория на здравните системи и политики към Световната здравна организация (СЗО)</i>
      </p>
      <p>
        <i>*** Докладът отчита и че повече от половината 15- и 16-годишни момчета в България през 2015 г. са имали поне един случай на тежко напиване предходния месец. Сред момичетата на същата възраст България се нарежда на второ място в ЕС по брой пушачки. Но това е част от един друг разговор...</i>
      </p>
      <related>
        <a href="https://www.webcafe.bg/lifecafe/tyaloto/id_1608171681_Debelite_ya_si_stoyte_u_vas_"/>
        <a href="http://www.webcafe.bg/id_663435208"/>
      </related>
    </article>
  </body>
</html>