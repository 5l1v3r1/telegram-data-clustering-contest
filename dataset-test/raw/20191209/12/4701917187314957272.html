<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.pravda.rs/2019/12/9/ramus-optuzio-srbiju-za-ubistvo-brata-u-envera-nisu-pucali-zbog-krvne-osvete-haradinajevi-nisu-ubijali-albance/"/>
    <meta property="og:site_name" content="www.pravda.rs"/>
    <meta property="article:published_time" content="2019-12-09T12:17:00+00:00"/>
    <meta property="og:title" content="РАМУШ ОПТУЖИО СРБИЈУ ЗА УБИСТВО БРАТА: У Енвера нису пуцали због крвне освете, Харадинајеви нису убијали Албанце!"/>
    <meta property="og:description" content="Педседник Алијансе за будућност Косова (АБК), Рамуш Харадинај тврди да је његов брат Енвер током сукоба на Косову и Метохији убијен по сценарију који је припремила Србија."/>
  </head>
  <body>
    <article>
      <h1>РАМУШ ОПТУЖИО СРБИЈУ ЗА УБИСТВО БРАТА: У Енвера нису пуцали због крвне освете, Харадинајеви нису убијали Албанце!</h1>
      <address><time datetime="2019-12-09T12:17:00+00:00">09 Dec 2019, 12:17</time> by <a rel="author">Танјуг</a></address>
      <p>
        <b>Педседник Алијансе за будућност Косова (АБК), Рамуш Харадинај тврди да је његов брат Енвер током сукоба на Косову и Метохији убијен по сценарију који је припремила Србија.</b>
      </p>
      <p>"Мислим да је његово убиство било део тог сценарија", рекао је Харадинај гостујући у недељу на ТВ Дукађини и додао да је то убиство имало за циљ да завади албанске породице и подстакне освету, пренео је приштински портал Шекули.</p>
      <p>Тврди и да његов брат Енвер никада није убио ниједног Албанца, те да се борио искључиво против, како је рекао, Србије.</p>
      <p>Харадинај каже да је тачно да су неки Албанци то чинили, али да је његов брат Енвер убијен по "српском сценарију" и да је то било политичко убиство.</p>
      <p>"Убијен је само зато што је био мој брат или наш. Даут и ја смо тада били у затвору. Убијен је да би се подстакла освета. Али нико од наше породице није убио Албанца. Ни по наруџбини, ни с леђа, ни спреда. Наша породица има неке кодексе части којих се придржавамо", рекао је Харадинај.</p>
      <p>О томе је, каже, разговарао и са бившим косовским председником Ибрахимом Руговом.</p>
      <p>Ругова му је наводно рекао да је, осим многих званичника ДСК, убијено и много бораца који су били у његовој групи, али да није желео да прави списак да не би подстицао братоубилаштво.</p>
      <p>Енвера Харадинаја убиле су непознате особе 15. априла 2005, док је његов сувозач Артан Тоља рањен.</p>
      <p>На аутомобил Енвера Харадинаја пуцано је из заседе.</p>
      <p>Енвер Харадинај је трећи убијени рођени брат Рамуша Харадинаја, бившег косовског премијера који се у тренутку убиства брата налазио у притвору Хашког трибунала.</p>
      <p>Његова друга два брата, Шкељзен и Луан, убијени су током сукоба на Косову као високи официри бивше тзв. Ослободилачке војске Косова.</p>
      <p>Харадинај има још два брата - Даута и Фрашера.</p>
      <p>Енвер Харадинај био је припадник ОВК и током сукоба на Косову је у више наврата рањаван.</p>
      <p>Весељи сутра на саслушању у суду за терористе ОВК! Више о томе <b><a href="http://www.pravda.rs/2019/12/9/misli-da-ce-sakriti-masakriranje-srba-veselji-sutra-na-saslusanju-u-sudu-za-teroriste-ovk/"><b>ОВДЕ</b></a></b>.</p>
      <figure>
        <img src="http://www.pravda.rs/fileadmin/slike/2019/07/29/Mustafa.jpg"/>
      </figure>
    </article>
  </body>
</html>