<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/exit-na-vrhu-liste-najvecih-muzickih-festivala/"/>
    <meta property="og:site_name" content="Krstarica"/>
    <meta property="article:published_time" content="2019-12-09T12:09:00+00:00"/>
    <meta property="og:title" content="Exit na vrhu liste najvećih muzičkih festivala"/>
    <meta property="og:description" content="NOVI SAD - Enciklopedija World Atlas postavila je Exit na prvo mesto svoje nedavno objavljenje liste najvećih muzičkih festivala na svetu, saopštili su iz"/>
  </head>
  <body>
    <article>
      <h1>Exit na vrhu liste najvećih muzičkih festivala</h1>
      <address><time datetime="2019-12-09T12:09:00+00:00">09 Dec 2019, 12:09</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524203-750x430.jpg"/>
        <figcaption>Foto: Tanjug/J.Pap, arhiva</figcaption>
      </figure>
      <p>NOVI SAD – Enciklopedija World Atlas postavila je Exit na prvo mesto svoje nedavno objavljenje liste najvećih muzičkih festivala na svetu, saopštili su iz Exita.</p>
      <p>Uredništvo Atlasa opisuje Exit kao višestruko nagrađivani letnji festival čija posećenost broji preko 200.000 ljudi iz najrazličitijih zemalja sveta.</p>
      <p>Budući da je Exit iza sebe ostavio i nekoliko događaja sa još većom posetom i dužom istorijom, pa i višestruko većim budžetima, kao što su britanski gigant Glastonbury ili brazilski Rock in Rio, može se zaključiti da je lista najvećih festivala određena po njihovom značaju i zbiru svih faktora, što novo priznanje za EXIT čini još važnijim.<br/>Svetski atlas navodi i da internacionalni muzički festivali nude platformu lokalnim i svetskim talentima da svoje nastupe predstave široj publici, a takođe dozvoljavaju i veliku kulturološku razmenu i doprinose turističkom razvoju zemalja u kojima se održavaju.</p>
      <p>Osim toga, veliki muzički festivali privlače ogroman broj ljudi, što veoma pozitivno utiče na lokalnu ekonomiju.</p>
      <p>Upravo ovu tvrdnju dokazuje i činjenica da je Exit festival samo ove godine ostvario rekordan doprinos domaćoj privredi, sa čak 16.4 miliona evra, dok je od osnivanja festivala do danas, domaća privreda ostvarila preko 180 miliona evra ekonomske koristi od Exita, i to ne računajući višestruko veću procenjenu vrednost međunarodne promocije Novog Sada i cele Srbije.</p>
      <p>U svom tekstu o muzičkoj festivalskoj industriji, World Atlas navodi i da baš festivalska industrija na globalnom planu trenutno vredi tri milijarde američkih dolara i da je brzorastuća u celom svetu, što potvrđuje i Svetska turistička organizacija Ujedinjenih nacija koja navodi procenu da će već u narednoj deceniji gotovo 370 miliona mladih putnika činiti ukupnu potrošnju od preko 400 milijardi dolara.<br/>Exit festival godinama unazad dobija priznanja svetski uglednih medija.</p>
      <p>Tako ga je britanski javni servis BBC uvrstio na najuži spisak najvećih festivala sveta, opisujući Exit kao festival koji „neguje svoj revolucionarni duh“, dok je ?Biznis biblija? Forbes kao glavni adut Exita označila upravo program festivala.</p>
      <p>Times je u opširnom članku o Srbiji Exitu dodelio epitet „Glastonbury na Dunavu“, dok je The Guardian u svom globalnom kalendaru najboljih svetskih događaja, za jul izdvojio baš EXIT, iako je ovaj mesec tradicionalno krcat festivalima širom sveta.<br/>EXIT festival 2020. biće održan od 9. do 12. jula, a nakon što su najpovoljnije ulaznice za naredno izdanje festivala rasprodate za svega 53 minuta, trenutno su u prodaji kompleti po promotivnoj ceni od 6.490 dinara, što predstavlja visokih 55% uštede u odnosu na finalnu cenu.</p>
      <p>(Tanjug)</p>
    </article>
  </body>
</html>