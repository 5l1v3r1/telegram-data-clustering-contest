<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/222426_fitch-thetikes-oi-prooptikes-ton-ellinikon-trapezon-gia-2020"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T12:59:29+00:00"/>
    <meta property="og:title" content="Fitch: Θετικές οι προοπτικές των ελληνικών τραπεζών για το 2020"/>
    <meta property="og:description" content="Σύμφωνα με τον οίκο αξιολόγησης Fitch τα πιστωτικά προφίλ των τραπεζών, αν και πολύ αδύναμα ακόμη, εκτιμάται ότι θα βελτιωθούν περαιτέρω το 2020 καθώς συνεχίζεται η μείωση των μη εξυπηρετούμενων δανείων."/>
  </head>
  <body>
    <article>
      <h1>Fitch: Θετικές οι προοπτικές των ελληνικών τραπεζών για το 2020</h1>
      <address><time datetime="2019-12-09T12:59:29+00:00">09 Dec 2019, 12:59</time> by <a rel="author">efsyn.gr</a></address>
      <p>Θετικές είναι οι προοπτικές των ελληνικών τραπεζών για το 2020, σύμφωνα με τον οίκο πιστοληπτικής αξιολόγησης Fitch.</p>
      <p>Όπως αναφέρει ο οίκος σε ανάλυσή του για τις τράπεζες της Δυτικής Ευρώπης (Fitch Ratings 2020 Outlook Western European Banks), «οι θετικές προοπτικές για τον ελληνικό τραπεζικό τομέα αντανακλούν τις προσδοκίες μας ότι τα πιστωτικά προφίλ των τραπεζών, αν και πολύ αδύναμα ακόμη, θα βελτιωθούν περαιτέρω το 2020 καθώς συνεχίζεται η μείωση των μη εξυπηρετούμενων δανείων».</p>
      <p>Οι προοπτικές όσον αφορά το σύνολο του τραπεζικού κλάδου της Δυτικής Ευρώπης για το 2020 είναι αρνητικές, σύμφωνα με τον Fitch, καθώς, όπως αναφέρει, τα έσοδα των τραπεζών είναι πιθανόν να πιεσθούν από τις αδύναμες προοπτικές για την αύξηση του ΑΕΠ και από τα συνεχιζόμενα χαμηλά επιτόκια.</p>
      <p>Ο οίκος αναμένει ότι οι τράπεζες της Νότιας Ευρώπης θα συνεχίσουν να μειώνουν τα υψηλά επίπεδα των παλαιών μη εξυπηρετούμενων δανείων, μέσω πωλήσεων τους, καθώς τα χαμηλά επιτόκια αναμένεται να βοηθήσουν τη ζήτηση από τους επενδυτές.</p>
      <p>Ο Fitch μετέβαλε τις προοπτικές του γερμανικού τραπεζικού τομέα σε αρνητικές, καθώς δεν αναμένει σημαντική βελτίωση των σταθερά αδύναμων λειτουργικών κερδών των τραπεζών, κάτι που καθιστά τον κλάδο πιο ευάλωτο στην επιδείνωση του λειτουργικού περιβάλλοντος σε σχέση με τους περισσότερους τραπεζικούς κλάδους της Βόρειας Ευρώπης.</p>
      <p>Πηγή: ΑΠΕ-ΜΠΕ</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/222354_ebdomada-poly-exelixeon-ston-trapeziko-klado"/>
        <a href="https://www.efsyn.gr/oikonomia/elliniki-oikonomia/222362_prosklitirio-gia-ependyseis"/>
        <a href="https://www.efsyn.gr/node/221811"/>
        <a href="https://www.efsyn.gr/oikonomia/elliniki-oikonomia/219877_odikos-hartis-gia-mia-nea-alpha-bank"/>
        <a href="https://www.efsyn.gr/node/217746"/>
        <a href="https://www.efsyn.gr/node/217558"/>
      </related>
    </article>
  </body>
</html>