<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813568/%D9%86%D9%88%D8%B2%D8%AF%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%A7%D8%B3%D8%AA%D8%A7%D9%86%DB%8C-%D8%AA%D8%A6%D8%A7%D8%AA%D8%B1-%D9%BE%D8%B3%D8%A7%D9%85%D9%87%D8%B1-%D8%AF%D8%B1-%D8%A7%DB%8C%D8%B3%D8%AA%DA%AF%D8%A7%D9%87-%D9%BE%D8%A7%DB%8C%D8%A7%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:57:18+00:00"/>
    <meta property="og:title" content="نوزدهمین جشنواره استانی تئاتر پسامهر در ایستگاه پایانی"/>
    <meta property="og:description" content="ایسنا/فارس آئین پایانی جشنواره استانی تئاتر پسامهر با حضور مسئولان شهرستان فسا و مدیران فرهنگی استان فارس و جمعی از هنرمندان و شرکت کنندگان این جشنواره، برگزار شد."/>
  </head>
  <body>
    <article>
      <h1>نوزدهمین جشنواره استانی تئاتر پسامهر در ایستگاه پایانی</h1>
      <address><time datetime="2019-12-09T12:57:18+00:00">09 Dec 2019, 12:57</time> by <a rel="author">علی محمد پشوتن</a></address>
      <p>ایسنا/فارس آئین پایانی جشنواره استانی تئاتر پسامهر با حضور مسئولان شهرستان فسا و مدیران فرهنگی استان فارس و جمعی از هنرمندان و شرکت کنندگان این جشنواره، برگزار شد.</p>
      <p>معاون هنری و سینمایی اداره کل فرهنگ و ارشاد اسلامی فارس دوشنبه 18 آذر در مراسم اختتامیه جشنواره تئاتر پسامهر، گفت: برگزاری جشنواره‌ها که همواره پسندیده بوده است، علاوه بر ایجاد شور و شوق در میان شرکت‌کنندگان و مردم، گردش اقتصادی هم ایجاد می‌کنند و از همه مهم‌تر اینکه برگزاری جشنواره و رویدادهای فرهنگی و هنری، تصویر مثبتی از یک شهر در اذهان دیگران باقی خواهد گذاشت.</p>
      <p>به گزارش ایسنا به نقل از سایت اداره کل فرهنگ و ارشاد اسلامی فارس، بهروز مرامی ادامه داد: اگر بخواهیم این دید مثبت، جذابیت بیشتری داشته باشد، باید جشنواره‌هایی که در هر نقطه برگزار می‌شود، در بردارنده و معرف ویژگی یا ویژگی‌های منحصر به فرد آن شهرستان هم باشد.</p>
      <p>معاون هنری و سینمایی اداره کل فرهنگ و ارشاد اسلامی فارس با اشاره به برگزاری جشنواره استانی تئاتر پسامهر در فسا افزود: شهرستان فسا در حوزه فرهنگ و هنر افراد زیادی را به میهن اسلامی شناسانده که از ویژگی‌های این شهر به حساب می‌آیند.</p>
      <p>وی به آسیب‌شناسی جشنواره‌ها پرداخت و بیان داشت: این آسیب‌ها نه تنها متوجه این جشنواره، بلکه می‌توان گفت آسیب جدی همه جشنواره‌های سطح کشور است. چون ما بجای توجه به ویژگی‌های منطقه‌ای دغدغه اصلی را تهیه فراخوان، پوستر، انتخاب هیأت داوران و مسایل اجرایی می‌کنیم. اگر چه این موارد مهم‌اند؛ اما کافی نیستند.</p>
      <p>این مسئول هنری استان فارس تأکید کرد: جشنواره‌ها باید مردمی باشند و بتوانند مردم عادی را هم به خود جذب کنند.</p>
      <p>مرامی گفت: برای مخاطب مهم نیست که شما برای اجرای کارتان سبک خاصی را انتخاب نموده‌اید یا اینکه بخاطر کمبود امکانات توان تهیه دکور را ندارید و غیره، مخاطب خروجی و اجرای کار را تماشا می‌کند و اگر از سبک و اجرا خوشش نیامد به اجراهای بعدی هم توجهی نخواهد کرد. در نتیجه تماشاگر باید اجراها را دوست باشد تا بتواند به مخاطب ثابت تبدیل شود.</p>
      <p>در پایان این مراسم برگزیدگان بخش‌های مختلف کارگردانی، بازیگری، طراحی صحنه و ... قدردانی شد.</p>
      <p>انتهای پیام</p>
    </article>
  </body>
</html>