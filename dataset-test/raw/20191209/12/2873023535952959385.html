<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/222427_ayto-zitoysame-na-lythoyn-ta-heria-mas-leei-syndikalistis-tis-elas"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T12:47:00+00:00"/>
    <meta property="og:title" content="«Αυτό ζητούσαμε, να λυθούν τα χέρια μας» λέει συνδικαλιστής της ΕΛ.ΑΣ."/>
    <meta property="og:description" content="Μία ακόμα προκλητική δήλωση για την επίδειξη βαρβαρότητας από την αστυνομία, αυτή τη φορά από τον αντιπρόεδρος των Αστυνομικών Υπαλλήλων Δυτικής Αττικής. «Έρχεται να επιβεβαιώσει αυτό που όλοι φοβόντουσαν» σχολιάζει ο ΣΥΡΙΖΑ."/>
  </head>
  <body>
    <article>
      <h1>«Αυτό ζητούσαμε, να λυθούν τα χέρια μας» λέει συνδικαλιστής της ΕΛ.ΑΣ.</h1>
      <address><time datetime="2019-12-09T12:47:00+00:00">09 Dec 2019, 12:47</time> by <a rel="author">efsyn.gr</a></address>
      <p>Παρά τη δημόσια κατακραυγή για την επίδειξη βαρβαρότητας από την αστυνομία την Παρασκευή μετά μαζική και ειρηνική πορεία στη μνήμη του Αλέξανδρου Γρηγορόπουλου, ο αντιπρόεδρος των Αστυνομικών Υπαλλήλων Δυτικής Αττικής, Σπύρος Κρικέτος, προχώρησε σε προκλητική δήλωση (ΣΚΑΪ) υποστηρίζοντας ότι οι συνδικαλιστές του σώματος ήθελαν να «λυθούν τα χέρια» του.</p>
      <p>Αναφερόμενος στην δήλωση της Όλγας Γεροβασίλη με την οποία καταδίκαζε τα περιστατικά αστυνομικής καταστολής ο ίδιος σχολίασε το εξής: «Σωστά το λέει η κ. Γεροβασίλη, να σταματήσουμε να καίγονται αυτοκίνητα, καταστήματα  να κινδυνεύει κόσμος. Αυτά που είχαμε τα προηγούμενα χρόνια, θα σταματήσουν προφανώς. Άρα αυτό ζητούσαμε, να λυθούν τα χέρια μας. Να υπάρξει μέσα στην κοινωνία, μέσα στην πόλη πραγματική τάξη».</p>
      <p>«Έρχεται να επιβεβαιώσει αυτό που όλοι φοβόντουσαν» σχολιάζει το γραφείο Τύπου του ΣΥΡΙΖΑ συνεχίζοντας την επίθεση κατά της κυβέρνησης για το κράτος καταστολής που έχει εγκαθιδρύσει.</p>
      <p>Η Κουμουνδούρου καταδικάζει επίσης «τις απαράδεκτες δηλώσεις του υπουργού Προστασίας του Πολίτη, Μιχάλη Χρυσοχοΐδη, με τις οποίες κάλυψε πλήρως το όργιο της καταστολής που εξαπέλυσαν οι δυνάμεις της Αστυνομίας την περασμένη Παρασκευή».</p>
      <p>«Ο κ. Κρικέτος δήλωσε ευθαρσώς ότι η παρούσα πολιτική ηγεσία "τους έχει λύσει τα χέρια". Είναι πλέον σαφές πως η κυβέρνηση Μητσοτάκη έχει υιοθετήσει την στρατηγική της έντασης ως βασική πολιτική γραμμή. Με αυτές τις άθλιες μεθοδεύσεις, ο κ. Μητσοτάκης επιχειρεί να ανακόψει τις κοινωνικές αντιστάσεις και διεκδικήσεις και να επιβάλλει το νεοφιλελεύθερο αυταρχισμό του. Τα σχέδια του θα μείνουν στα χαρτιά» καταλήγει το κόμμα της αξιωματικής αντιπολίτευσης.</p>
      <figure>
        <iframe src="https://www.youtube.com/embed/Inks_ZtB5LE" width="640" height="360" data-service="Youtube" scrolling="no"/>
      </figure>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/222393_atopima-toy-kyrioy-ypoyrgoy"/>
        <a href="https://www.efsyn.gr/politiki/antipoliteysi/222387_syriza-eite-briskontai-se-syghysi-eite-apla-parakoloythoyn-tis"/>
        <a href="https://www.efsyn.gr/politiki/antipoliteysi/222368_ragkoysis-kakopoioyn-kratos-dikaioy"/>
        <a href="https://www.efsyn.gr/politiki/antipoliteysi/222338_apantisi-syriza-se-hrysohoidi-thrasos-sta-oria-tis-athliotitas"/>
        <a href="https://www.efsyn.gr/politiki/antipoliteysi/222298_enstasi-apo-tin-antarsia-gia-prostimo-ypsoys-50000-eyro-logo-pano"/>
        <a href="https://www.efsyn.gr/politiki/antipoliteysi/222292_erotisi-apo-kinall-gia-tin-akraia-bia-kata-diadiloton"/>
      </related>
    </article>
  </body>
</html>