<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ingiliz-ajanin-olumunde-buyuk-celiski-iste-son-goruntuleri-turkiye-aralik-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-12-09T12:44:00+00:00"/>
    <meta property="og:title" content="İngiliz ajanın ölümünde büyük çelişki! İşte son görüntüleri"/>
    <meta property="og:description" content="İngiliz ajanın ölümünde büyük çelişki! İşte son görüntüleri | aydinlik.com.tr"/>
  </head>
  <body>
    <article>
      <h1>İngiliz ajanın ölümünde büyük çelişki! İşte son görüntüleri</h1>
      <address>
        <time datetime="2019-12-09T12:44:00+00:00">09 Dec 2019, 12:44</time>
      </address>
      <p>
        <b>İngiliz ajan James Gustaf Edward Le Mesurier'in ölümündeki sırrı aydınlatacak önemli görüntüler ortaya çıktı. Eşi ve kendisine ikişer paket sigara alan ajanın intihar edecek ruh hali taşımadığı düşünülüyor...</b>
      </p>
      <p>Eski İngiliz askeri istihbarat subayı James Gustaf Edward Le Mesurier’in ölümüyle ilgili gizem aydınlatılamadı. Hürriyet gazetesinde 15 Kasım tarihli haberde subayın ayağında botlarının olduğu iddia edilirken, Sabah gazetesinin bugünkü haberinde cenin pozisyonunda ölü bulunan subayın ayaklarının çıplak olduğu dile getirildi. Eşinin uyku hapını aldığını söylediği saatlerde subay tekelden sigara alırken görüntülendi.</p>
      <p>Sabah’tan Abdurrahman Şimşek ve Nazif Karaman’ın haberine göre, elde edilen ilk görüntülerde Le Mesurier, öldüğü andan 6 saat kadar önce evine çok yakın mesafedeki tekel bayisinden eşi ve kendisine ikişer paket sigara alırken görülüyor. Le Mesurier ölü bulunduğu kıyafetle, tekel bayisindeki son görüntülerdeki kıyafetleri aynı.</p>
      <figure>
        <img src="https://www.aydinlik.com.tr/_usr/files/img/20191209124732887_05e6fac9f7de84e4b5af2aaa9330e65b1.jpg"/>
      </figure>
      <p>İngiliz subay, tekel bayisine kolları katlanmış beyaz bir gömlek, krem rengi pantolon, kahverengi bir kemer ve yine krem rengi bir ayakkabı ile giriyor. Kolunda tahmini değeri 80 bin dolar olan Rolex marka bir saat var. Le Mesurier’in tekel bayisine giriş saati 22.45, çıkış saati ise 22.46. İkişer paket sigara alırken 100 TL veriyor ve para üzerini alıp çıkıyor.</p>
      <p>Le Mesurier, ölümünden önce tekel bayisinin içinde ve dışındaki kameralara takılan son görüntülerinde sigarayı aldıktan sonra kasiyere gülümseyerek teşekkür ediyor ve dükkândan çıkıyor. Bu görüntülerde kendisine ve eşine ikişer paket sigara aldığı da düşünüldüğünde Mesurier’in intihar edecek bir ruh halinde olup olmadığı tartışılıyor.</p>
      <p>
        <b>EŞİNİN UYKU İLACI İFADESİNDEKİ ÇELİŞKİ</b>
      </p>
      <p>Le Mesurier’in üzerindeki kıyafetler de birebir aynı. Tek fark, İngiliz ajanın ayağında ayakkabılarının olmaması. Oysa Le Mesurier’in eşi İsveç uyruklu Emma Hedvig Christina Winberg, polise verdiği ifadede eşinin eve geldikten sonra uyku ilacı alıp uyuduğunu söylemişti. Görüntüler (Le Mesurier, eğer üzerini hiç değiştirmeden, saatini, kemerini bile çıkarmadan uyumadıysa) Winberg’in ifadesindeki ciddi bir çelişkiyi gözler önüne sermiş oluyor.</p>
      <figure>
        <img src="https://www.aydinlik.com.tr/_usr/files/img/20191209124801571_05e6fac9f7de84e4b5af2aaa9330e65b1.jpg"/>
      </figure>
      <p>
        <b>ÇIKTIĞI VE ATLADIĞI YER ARASI 10 METRE</b>
      </p>
      <p>Öte yandan Mesurier’in evin, sabaha karşı açık olduğu görülen penceresinden çıktığı ve atladığı yer arasında da 10 metre mesafe var. Bu da Mesurier’in atlamadan önce sundurmanın üzerinde bir başkasının zoruyla veya kendi başına 10 metre kadar yürüdüğünü gösteriyor.</p>
      <p>
        <b>CENİN POZİSYONUNDAYDI</b>
      </p>
      <p>Mesurier’in ölümünden sonraki görüntülerde ise Ali Paşa Medresesi Sokağı’ndaki tarihi hamamın duvarının dibinde cenin pozisyonuna yakın biçimde yattığı görülüyor. Kafa kısmından yere epey kan sızmış, gömleği göbeğinin üst kısımlarına dek açılmış, ayakları çıplak halde olan İngiliz ajanın, olay yerinde tüm kıyafetlerinin çıkarıldığı, bedeninin sırt üstü döndürüldüğü ifade ediliyor.</p>
      <figure>
        <img src="https://www.aydinlik.com.tr/_usr/files/img/201912091249071075_05e6fac9f7de84e4b5af2aaa9330e65b1.jpg"/>
      </figure>
      <related>
        <h4>Benzer Haberler</h4>
        <a href="https://www.aydinlik.com.tr/ingiliz-ajanin-evinden-cikanlar-sasirtti-turkiye-kasim-2019"/>
        <a href="https://www.aydinlik.com.tr/olen-ingiliz-ajaninin-buyukada-daki-evinin-onunde-gizemli-kadin-turkiye-aralik-2019"/>
        <a href="https://www.aydinlik.com.tr/olumunden-2-ay-sonra-gulumsedi-dunya-ocak-2018"/>
        <a href="https://www.aydinlik.com.tr/ingiliz-ajanin-esi-ortadogu-ve-guney-asya-da-calismis-turkiye-kasim-2019-1"/>
      </related>
    </article>
  </body>
</html>