<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/biserica-din-targu-jiu-unde-o-centrala-termica-a-fost-montata-peste-o-pictura-veche-inchisa_1411212.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T12:56:52+00:00"/>
    <meta property="og:title" content="Biserica din Târgu-Jiu unde o centrală termică a fost montată peste o pictură veche, închisă"/>
    <meta property="og:description" content="Biserica „Sfântul Nicolae” din Târgu-Jiu, unde o centrală termică a fost montată peste o pictură veche de 200 de ani, a fost închisă. Preoții..."/>
  </head>
  <body>
    <article>
      <h1>Biserica din Târgu-Jiu unde o centrală termică a fost montată peste o pictură veche, închisă</h1>
      <address><time datetime="2019-12-09T12:56:52+00:00">09 Dec 2019, 12:56</time> by <a rel="author">Maria Stan</a></address>
      <p>Biserica „Sfântul Nicolae” din Târgu-Jiu, unde o centrală termică a fost montată peste o pictură veche de 200 de ani, a fost închisă. Preoții susțin că au închis lăcașul de cult pentru că au plecat să dea declarații în acest caz.</p>
      <p>Luni, biserica a fost închisă, însă surse locale spun că imediat ce pe Facebook au apărut imaginile cu centrală termică lăcașul de cult a fost închis.</p>
      <p>„Este închisă, pentru că toți am plecat pe teren, am fost solicitați să mergem să dăm niște declarații. A pus cineva o fotografie și se înțelege altceva. Acolo a fost o sobă, care avea evacuarea pe acolo, o sobă pe gaze, deci au fost și gaze acolo și coșul făcut. Era mult mai gros. S-a deschis o anchetă. Acesta este adevărul. Nu am găurit noi pe acolo sau Doamne ferește. Din contră, eu am făcut proiect de restaurare, pictura s-a restaurat și am îmbunătățit acolo. Se vede foarte bine că este restaurat. Nici vorbă să facem noi nebunii din acestea. A fost înlocuită acea sobă cu o centrală, prin 2002 cred. Eram acolo, dar nu eram paroh. S-a făcut o chetă, nu era căldură în biserică”, a declarat, corespondentului MEDIAFAX, preotul Adrian Porei.</p>
      <p>Acesta susține că, după restaurarea picturii, s-a constatat că centrala termică și coșul se află într-un loc nepotrivit.</p>
      <p>„Suntem în lucru cu un proiect, în care noi am gândit și chestiunea aceasta. Că nu ne place nici nouă cum arată, dar un proiect la un monument istoric este de durată. Este în lucru și o să găsim o soluție, dar nici vorbă să găurim noi. Așa s-a interpretat. Doamne ferește! În momentul când era gaura făcută acolo, pictura de pe biserică nu se vedea, era atât de afumată. După ce s-a restaurat a apărut la iveală unde vine coșul. Nu se vedea nimic, unde este sfânt. Gaura este de 50-100 de ani, oamenii trebuiau să aibă căldură de când lumea și pământul. Duminică, biserica a fost deschisă, am fost la slujbă”, a mai declarat Adrian Porei.</p>
      <p>Luni, polițiștii au făcut cercetări, a spus, pentru MEDIAFAX, Victor Țuhașu, purtătorul de cuvânt al IPJ Gorj.</p>
      <p>Și reprezentanți ai Direcției Județene pentru Cultură Gorj au dispus o anchetă în acest caz.</p>
      <p>Totul a pornit după ce un bărbat a postat imaginile cu centrala termică pe Facebook, fiind revoltat de această situație: „Biserica Sfântul Nicolae din Târgu-Jiu- Ctitorie de la 1795 a protopopului Andrei Schevofilax şi soţiei sale Maria, a pitarului Grigorie Crăsnaru şi a Stancăi slugereasa Crăsnaru, soţia slugerului Gheorghe Crăsnaru a fost terminată în anul 1813, după cum reiese din pomelnicul semnat la 1814 de Dionisie Eclesiarhul. Pictura interioară a fost făcută la 1812 de diaconul Mihai din Târgu-Jiu, Anghel vopsitorul şi de Ion. Și cică de ce sunt eu trist".</p>
      <p>Comentariile nu au întârziat să apară: „Are probleme cu rinichii? De aceea i-au pus sondă?", „Este foarte trist. Am fost de multe ori în Biserica Sfântul Nicolae. Este așezată pe axa Masa Tăcerii - Coloana infinitului. Total neinspirați popii".</p>
    </article>
  </body>
</html>