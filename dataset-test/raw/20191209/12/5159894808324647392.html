<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1170831-tri-nadherne-branky-tri-body-a-posun-na-treti-misto-poradime-si-i-kdyz-ztratime-vedeni-tesi-haska.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="Tři nádherné branky, tři body a posun na třetí místo. Poradíme si, i když ztratíme vedení, těší Haška"/>
    <meta property="og:description" content="Samá kanonáda. V zápasech fotbalistů Sparty s Mladou Boleslaví padá pravidelně hodně gólů, což potvrdil i nedělní duel (5:2). Stejně jako na podzim padlo sedm branek, tentokrát však byli šťastnější Pražané. Zejména první dvě trefy v podání Sáčka a Martina Haška byly výstavní, v druhém poločase je pak napodobil také Kanga, ačkoli jeho střela byla lehce tečována obranou soupeře. Domácí se navíc díky vítězství dostali právě před svého soupeře na třetí místo tabulky. „Soustředíme se hlavně na sebe,“ ujišťuje Hašek."/>
  </head>
  <body>
    <article>
      <h1>Tři nádherné branky, tři body a posun na třetí místo. Poradíme si, i když ztratíme vedení, těší Haška</h1>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author">pd, Sport.cz</a></address>
      <p>Samá kanonáda. V zápasech fotbalistů Sparty s Mladou Boleslaví padá pravidelně hodně gólů, což potvrdil i nedělní duel (5:2). Stejně jako na podzim padlo sedm branek, tentokrát však byli šťastnější Pražané. Zejména první dvě trefy v podání Sáčka a Martina Haška byly výstavní, v druhém poločase je pak napodobil také Kanga, ačkoli jeho střela byla lehce tečována obranou soupeře. Domácí se navíc díky vítězství dostali právě před svého soupeře na třetí místo tabulky. „Soustředíme se hlavně na sebe,“ ujišťuje Hašek.</p>
      <slideshow>
        <figure>
          <img src="https://media.sport.cz/images/gallery/0000000009990665/Amr3ZSCcr3iKFw9Ijv5YkQ/5ded2494949fa3f2549a0100-290104.jpg?20191208173043"/>
          <figcaption>Fotbalisté Sparty se radují z gólu proti Mladé Boleslavi.</figcaption>
        </figure>
        <figure>
          <img src="https://media.sport.cz/images/gallery/0115000106870664/BYD5NAjf_X7H-QamORo9qA/5ded30c36682207999000100-290107.jpg?20191208201408"/>
          <figcaption>Sparťan Guélor Kanga se raduje z trefy proti Mladé Boleslavi.</figcaption>
        </figure>
        <figure>
          <img src="https://media.sport.cz/images/gallery/0000000009990665/FX3YLrGSu0iwn0oz6_8b1A/5ded43c1cf451eb156730100-290119.jpg?20191208194439"/>
          <figcaption>Vyloučení Nikolaje Komličenka z Mladé Boleslavi během utkání 19. kola Fortuna ligy proti Spartě.</figcaption>
        </figure>
        <figure>
          <img src="https://media.sport.cz/images/gallery/0000000009990665/o-thnsua25rBNuQyx8w5pw/5ded43c352d4584117eb0000-290120.jpg?20191208194305"/>
          <figcaption>Michal Sáček ze Sparty Praha během utkání 19. kola Fortuna ligy s Mladou Boleslaví.</figcaption>
        </figure>
        <figure>
          <img src="https://media.sport.cz/images/gallery/0000000009990665/oon6jiVBTHk97rhrLLLmcg/5ded48ec484103321f800100-290128.jpg?20191208201624"/>
          <figcaption>Guélor Kanga ze Sparty oslavuje gól na 3:2 proti Mladé Boleslavi.</figcaption>
        </figure>
        <figure>
          <img src="https://media.sport.cz/images/gallery/0000000009990665/QaFijw_T-9kjKpIpunb4xA/5ded43fef22db0e997430100-290122.jpg?20191208194643"/>
          <figcaption>Fotbalisté Sparty Praha Srdjan Plavšič a Benjamin Tetteh oslavují gól na 4:2 proti Mladé Boleslavi.</figcaption>
        </figure>
        <figure>
          <img src="https://media.sport.cz/images/gallery/0000000009990665/Ualb1L_5EX6O_KyqdOn_gg/5ded43fc36fcbdd893b70100-290121.jpg?20191208194550"/>
          <figcaption>Fotbalisté Sparty Praha oslavují gól na 5:2 proti Mladé Boleslavi.</figcaption>
        </figure>
        <figure>
          <img src="https://media.sport.cz/images/gallery/0000000009990665/uOBRJuXzshb_x9TphxjcFQ/5ded4400fd5b24e7acf30000-290123.jpg?20191208194721"/>
          <figcaption>Michal Sáček ze Sparty v duelu s Mladou Boleslaví.</figcaption>
        </figure>
        <figure>
          <img src="https://media.sport.cz/images/gallery/0000000009991499/ZTFyZo_QDEIUsRCkvszCKg/5ded48e883d180bc3e8d0200-290126.jpg?20191208201433"/>
          <figcaption>Brankář Mladé Boleslavi Jan Stejskal během utkání 19. kola se Spartou.</figcaption>
        </figure>
        <figure>
          <img src="https://media.sport.cz/images/gallery/0000000009990665/moMzceLqGq7kIVnEirDTaA/5ded4b7b12adb5eae6be0000-290130.jpg?20191208201516"/>
          <figcaption>Martin Hašek ze Sparty při utkání na Letné s Mladou Boleslaví.</figcaption>
        </figure>
        <figure>
          <img src="https://media.sport.cz/images/gallery/0000000009990665/QVFmT3g9UvQ21g5nL-1Tmw/5ded4fb53899c40288ff0100-290133.jpg?20191208204153"/>
          <figcaption>Choreo fanoušků Sparty na zápas s Mladou Boleslaví.</figcaption>
        </figure>
        <figure>
          <img src="https://media.sport.cz/images/gallery/0000000009990665/P5K5Nva7PROtzUth8yUneQ/5ded4fb73f3d248be5470100-290134.jpg?20191208204232"/>
          <figcaption>Marco Túlio z Mladé Boleslavi a Adam Hložek ze Sparty (vpravo)</figcaption>
        </figure>
      </slideshow>
      <h3>Odehráli jste atraktivní zápas, ve kterém padlo sedm branek. Ztratili jste dvougólové vedení, bylo těžké vrátit se zpět?</h3>
      <p>Bylo to nepříjemné...První gól jsme dostali z ojedinělé akce, kde nic nenasvědčovalo tomu, že bychom měli inkasovat. Potom jsme trošku znervózněli a nebyli tak dominantní jako na začátku, kdy jsme hráli velmi dobře. Druhý gól byl ještě větší komplikace. Mám radost, že jsme se dokázali zvednout a vyhrát. Navíc padlo sedm branek, takže pro fanoušky to mohl být krásný zápas.</p>
      <h3>Svojí brankou jste napodobil Michala Sáčka a jeho první trefu, která z nich byla hezčí?</h3>
      <p>Mně se můj gól líbil víc! (smích) Ale vážně - oba góly byly velmi důležité, protože jsme vedli rychle 2:0, což je určitě příjemné...</p>
      <figure>
        <iframe data-src="https://twitter.com/ACSparta_CZ/status/1203749728816631809?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Dostali jste se na třetí místo v tabulce právě před Mladou Boleslav. Je to pro vás určitý posun?</h3>
      <p>Znamená to, že jsme třetí. Pro nás je důležité soustředit se na sebe, abychom se pokusili vyhrát každý zápas, a pak uvidíme, na co to bude stačit. Samozřejmě je příjemné, že se náskok Plzně ztenčil na pět bodů. Chceme skončit v tabulce co nejvýš.</p>
      <figure>
        <img src="https://media.sport.cz/images/top_foto1/0249000806290355/qLn1PYiJwKXp51Tw6f7Orw/5ded4fb91f202167bffa0000-290135"/>
      </figure>
      <p>Martin Hašek ze Sparty oslavuje gól na 2:0 během utkání s Mladou Boleslaví.</p>
      <h3>Krátce poté, co jste inkasovali vyrovnávající branku, se vám podařilo opět dostat do vedení. Ukázal se dobrý týmový duch?</h3>
      <p>Ukázalo to asi určitou sílu, protože není jednoduché ztratit dvougólový náskok a hned se dostat zase do vedení. Pocity můžou být různé a my jsme ukázali, že máme sílu a dokážeme si poradit i s nepříznivým vývojem zápasu.</p>
      <h3>Stejně jako v Příbrami vám nebyl uznán gól, není to už trochu k vzteku?</h3>
      <p>Vzhledem k tomu, že jsme oba zápasy vyhráli, tak to tolik nevadí, ale určitě bych byl radši, kdyby obě branky platily.</p>
      <figure>
        <img src="https://media.sport.cz/images/top_foto1/0000005809990564/Amr3ZSCcr3iKFw9Ijv5YkQ/5ded2494949fa3f2549a0100-290104.jpg"/>
      </figure>
      <p>
        <a href="https://www.sport.cz/1170703-kanonada-musi-byt-bitva-o-treti-misto-prinesla-velkou-pomstu.html">
          <b>Kanonáda musí být! Bitva o třetí místo přinesla velkou pomstu</b>
        </a>
      </p>
      <h3>Kapitán soupeře Marek Matějovský tvrdí, že někteří hráči Sparty často padají a někdy zveličují vážnost zákroku. Jak to vidíte vy?</h3>
      <p>Budu mluvit za sebe. Já se snažím vždycky hrát fair play a souboje nepřihrávat. Ostatní mi nepřísluší hodnotit.</p>
    </article>
  </body>
</html>