<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/datyna-katelan-mayritzio-1619880.html"/>
    <meta property="og:site_name" content="Cross"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Мъж изяде банана, който се предлагаше за $150 хил. (Видео)"/>
    <meta property="og:description" content="/КРОСС/ „Харесвам произведенията на Маурицио Кателан и наистина обичам тази инсталация. Много е вкусна“, сподели Дейвид Датуна."/>
  </head>
  <body>
    <article>
      <h1>Мъж изяде банана, който се предлагаше за $150 хил. (Видео)</h1>
      <address>
        <time datetime="2019-12-09T12:22:00+00:00">09 Dec 2019, 12:22</time>
      </address>
      <p>/КРОСС/ <i>„Харесвам произведенията на Маурицио Кателан и наистина обичам тази инсталация. Много е вкусна“, сподели Дейвид Датуна.</i></p>
      <p>
        <b>Необичайното изкуство предизвиква необичайни събития. Представяйки се за <i>„гладен пърформанс артист“</i>, Дейвид Датуна изяде банана от композицията на Маурицио Кателан в изложението на „Арт Базел“ в Маями. Произведението имаше три версии, първите две продадени за по $120 хил., а третата се предлагаше за $150 хил. Преди да си намери купувач, в събота Датуна наруши целостта на инсталацията.</b>
      </p>
      <p>„Гладният артист“ влязъл спокойно в галерията, отишъл до твобрата със заглавие „Комикът“ – банан, залепен с тиксо за стената, необезпокоявано свалил плода, обелил го и изял солидно парче от него, преди да бъде спрян от охраната. Дори поискал и получил салфетка от посетителите, които го снимали.</p>
      <p><i>„Харесвам произведенията на Маурицио Кателан и наистина обичам тази инсталация. Много е вкусна“,</i> написа Датуна в Инстаграм.</p>
      <p>Въпреки че е бил задържан и разпитан, срещу Датуна няма да бъдат предприети никакви действия от страна на полицията. Изяденият банан бил сменен с друг, а кураторът на изложбата заявил в официално изявление, че творбата не е разрушена, защото <i>„бананът е идеята“</i>.</p>
      <p>Извършеното от Датуна е нагледен пример за разликата между инсталация и пърформанс в съвременното „изкуство“. Гладният артист се превърна в съавтор на Кателан.</p>
      <figure>
        <iframe src="https://www.youtube.com/embed/taCCnhoK490" width="640" height="360" data-service="Youtube" scrolling="no"/>
      </figure>
      <p>&amp;feature=emb_logo</p>
    </article>
  </body>
</html>