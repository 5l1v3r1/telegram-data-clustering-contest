<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://vsviti.com.ua/places/city/91658"/>
    <meta property="og:site_name" content="ВСВІТІ"/>
    <meta property="article:published_time" content="2019-12-09T12:40:34+00:00"/>
    <meta property="og:title" content="Варшава: гід по місту на вихідні"/>
    <meta property="og:description" content="Столиця Польщі — це один із найбільш зручних варіантів мандрівки на вихідні. Дістатись туди можна швидко і дешево, зорієнтуватись у місті просто, а подивитись точно є на що! До того ж, ціни у Варшаві цілком прийнятні й занадто економити не доведеться. Тож розповідаємо як дістатись до обраного міста, де краще жити та куди вирушати на […]"/>
  </head>
  <body>
    <article>
      <h1>Варшава: гід по місту на вихідні</h1>
      <address><time datetime="2019-12-09T12:40:34+00:00">09 Dec 2019, 12:40</time> by <a rel="author">Демидюк Вікторія</a></address>
      <figure>
        <img src="http://vsviti.com.ua/wp-content/uploads/2018/12/0.56075200-1510754097warsaw-winter.jpg"/>
      </figure>
      <p>Столиця Польщі — це один із найбільш зручних варіантів мандрівки на вихідні. Дістатись туди можна швидко і дешево, зорієнтуватись у місті просто, а подивитись точно є на що! До того ж, ціни у Варшаві цілком прийнятні й занадто економити не доведеться.</p>
      <p>Тож розповідаємо як дістатись до обраного міста, де краще жити та куди вирушати на прогулянку:</p>
      <h3>Як дістатись із Києва та Львова</h3>
      <p>З обох міст можна дешево дістатись літаком авіакомпаній WizzAir чи Ryanair. Починайте планування подорожі обов’язково з підбору дат. Тоді зможете взяти квитки в обидва боки — дешевше ніж за 30 євро.</p>
      <p>З Львова також зручно добиратись звичайним автобусом. Та часом навіть дешевше, ніж літаком. Можна влаштувати нічні переїзди, щоб раненько вже опинитись у місті, орендувати житло лише на одну ніч, а на наступний вечір вже повертатись додому. Такий вид транспорту можна знайти й за 25 євро.</p>
      <p>Пробуйте компонувати: туди літаком, а назад автобусом чи навпаки. Інколи — це дає хороші результати й вам вдасться здійснити мандрівку за 20-25 євро і з обмеженою кількістю часу.</p>
      <h3>Де винаймати житло</h3>
      <p>Тим, хто хоче відпочити дешево — пощастило. Хостели тут коштують від 6-7 євро з людини за ніч. При цьому розташовані вони прямо у центі, а вибір досить великий. Також це ідеальний варіант для тих, хто подорожує сам.</p>
      <p>Якщо вас двоє — можна витратити на декілька євро більше, але винайняти жило зі значно кращими умовами. Наприклад, апартаменти у центрі міста можна знайти за 21 євро. Тобто, за менш ніж 11 євро з людини ви матимете окреме житло з усіма вигодами.</p>
      <p>Якщо ж ви подорожуєте компанією, то винайняти житло ще простіше. Наприклад, на чотири людини винайняти квартиру можна за 30 євро. І за ціною хостелу — жити окремо із друзями в центрі міста.</p>
      <h3>Де встигнути побувати за два дні</h3>
      <p><b>Королівський замок — обличчя міста</b>. Знаходиться в центрі, прямо на замковій площі.</p>
      <p><b>Прогулятись по старому місту</b>. Особливо, якщо ви потрапили туди під час різдвяних свят, то зрозумієте, що знаходитесь у європейському місті. Всі вулиці в прикрасах, кругом варять глінтвейн, співають святкових пісень та продають цікаві сувеніри. А <b>на площі Ринок</b> така атмосфера панує незалежно від сезону, адже це улюблене місце майстрів, вуличних музикантів і звісно — туристів.</p>
      <p>Приїхати в теплий сезон? Тоді обов’язковою до відвідування є <b>Варшавська бібліотека</b>. А точніше її дах. Який насправді навіть не дах, а сад. Прекрасне місце, де вільний вхід та вид на місто. Відправитись сюди — краще рішення для тих, хто не хоче платити за оглядові майданчики.</p>
      <p><b>Сади Лазєнковського парку</b> — ще одна обов’язкова локація для теплої пори року. Якщо маєте час — вони стануть чудовим місцем для пікніка.</p>
      <p>А тим, хто любить походити по музеях, рекомендуємо у першу чергу йти в <b>музей Шопена</b>. Далі в <b>музей Марії Кюрі</b>, а фанатам історії — відвідати <b>музей Війська Польського</b>.</p>
      <h3>Заклади, на які варто звернути увагу</h3>
      <p>Після довгих прогулянок захочеться відпочити, випити кави та перекусити. Тож зберігайте собі цікаві місця, до яких варто завітати:</p>
      <p><b>Ministerstwo Kawy</b> — приклад того, як виглядає заклад, яким опікуються особисто власники. Неймовірна дружня атмосфера, крутий дизайн та професіонали за кавовою машиною.</p>
      <p><b>Filtry Café</b> — почали готувати альтернативну каву ледь не перші у місті. Після них з’явилось ще безліч кав’ярень нового формату, але це все одно не вплинуло на популярність закладу.</p>
      <p><b>Fabryczna</b> — пропонує цілу палітру кавових смаків. А також смачні десерти й сніданки у вихідні. Тож можна почати тут свій ранок.</p>
      <p>Якщо ж ви хочете смачно перекусити, то варто відвідати <b>Cafe Kulturalna</b>. Супи, салати, пасти подаються швидко, а ціна на страви не вища середньостатистичних по місту.</p>
      <p><b>Tel Aviv Food &amp; Wine</b> — хороший заклад для неквапної вечері із келихом вина. Ізраїльські страви сподобаються всім, адже є великий вибір і для вегетаріанців. Ціни тут середні, а от одну порцію можна замовляти на двох.</p>
      <p><b>А Stary Dom</b> — це ресторан для тих, хто приїхав у Польщу вперше і ще не встиг познайомитись із місцевою кухнею.</p>
      <p>І звісно ж, тим хто приїхав на бюджетний відпочинок, можемо порадити декілька дешевих, але при цьому якісних і популярних закладів:</p>
      <p>Любителям італійської кухні — це <b>Tutti Santi Warszawa </b>та<b> Ciao Napoli</b>. Вегетаріанцям — <b>Oh! My Pho</b> і <b>Lokal Vegan Bistro</b>.</p>
      <p>А тим, хто шукає недорогу традиційну кухню — <b>Manekin </b>і<b> Restauracja Zapiecek</b>.</p>
      <p>Плануйте свою мандрівку не пізніше, ніж за два місяці. Тоді у вас вийде знайти дешеві квитки, житло в центрі, та встигнути зберегти на карті усі цікаві заклади польської столиці.</p>
      <p>
        <i>автор <a href="http://vsviti.com.ua/author/oismereka">Вікторія Демидюк</a> спеціально для <a href="http://vsviti.com.ua/">vsviti.com.ua</a></i>
      </p>
      <related>
        <h4>СТАТТІ ПО ТЕМІ</h4>
        <a href="http://vsviti.com.ua/places/city/107911"/>
        <a href="http://vsviti.com.ua/collections/107913"/>
        <a href="http://vsviti.com.ua/collections/107776"/>
        <a href="http://vsviti.com.ua/collections/107517"/>
        <a href="http://vsviti.com.ua/collections/106898"/>
        <a href="http://vsviti.com.ua/ukraine/26642"/>
      </related>
    </article>
  </body>
</html>