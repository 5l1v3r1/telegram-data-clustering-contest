<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793314/%D8%B4%D9%87%D8%B1%DA%A9-%D8%AA%D8%AE%D8%B5%D8%B5%DB%8C-%D8%B4%DB%8C%D8%B1%DB%8C%D9%86%DB%8C-%D8%B3%D9%86%D8%AA%DB%8C-%D8%AF%D8%B1-%D9%82%D8%B2%D9%88%DB%8C%D9%86-%D8%A7%D8%AD%D8%AF%D8%A7%D8%AB-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:23:51+00:00"/>
    <meta property="og:title" content="مدیر کل دفتر جذب و حمایت از سرمایه گذاری استانداری قزوین:  شهرک تخصصی شیرینی سنتی در قزوین احداث می شود"/>
    <meta property="og:description" content="قزوین- مدیر کل دفتر جذب و حمایت از سرمایه گذاری استانداری قزوین گفت: با احداث شهرک تخصصی شیرینی سنتی در قزوین زمینه رونق تولید، اشتغال و درآمدهای فعالان این حرفه در استان مهیا می شود."/>
  </head>
  <body>
    <article>
      <h1>مدیر کل دفتر جذب و حمایت از سرمایه گذاری استانداری قزوین:  شهرک تخصصی شیرینی سنتی در قزوین احداث می شود</h1>
      <address>
        <time datetime="2019-12-09T12:23:51+00:00">09 Dec 2019, 12:23</time>
      </address>
      <p>به گزارش <a href="https://www.mehrnews.com/">خبرنگار مهر</a>،مرتضی علیخانی در جلسه هماهنگی برگزاری جشنواره شیرینی سنتی قزوین که روز دوشنبه در استانداری قزوین برگزار شد اظهارداشت: در شرایطی که شیرینی سنتی قزوین با استفاده از مواد اولیه مرغوب مانند پسته، بادام، هل، زعفران و گلاب طبیعی و اصیل استفاده می کند و پسته قزوین به آن طعم و رنگ خاصی بخشیده به دلیل غفلت از برنامه های تبلیغاتی همچنان گمنام مانده و بسیاری از مردم کشور نیز با آن آشنا نیستند.</p>
      <p>علیخانی تصریح کرد: باقلوای قزوین از شیرینی باقلوای یزد و ترکیه مرغوب تر و لذیذ تر است اما در اذهان عمومی شناخته شده نیست و باید این غفلت را با برنامه ریزی و تدبیر جبران کنیم.</p>
      <p>وی یادآورشد: موقعیت جغرافیایی قزوین به دلیل نزدیکی به پایتخت و قرار گرفتن در مسیر چند استان مهم بسیار مناسب و استراتزیک است و با استفاده از ظرفیتی که در آثار تاریخی و ثبت بیش از ۱۲۰۰ اثر شاخص داریم می توانیم قزوین را به جهان معرفی کنیم.</p>
      <figure>
        <img src="https://media.mehrnews.com/d/2019/12/09/4/3315318.jpg"/>
      </figure>
      <p>مدیرکل دفتر جذب و حمایت از سرمایه گذاری استانداری قزوین تصریح کرد: یکی از طرح های مناسب در این عرصه که کارهای مطالعاتی آن به پایان رسیده احداث شهرک تخصصی شیرینی در مبادی ورودی و کنار اتوبان است تا بتوانیم ضمن برند سازی شیرینی سنتی به اقتصاد و اشتغال فعالان این بخش کمک کنیم.</p>
      <p>وی اضافه کرد: امیدواریم در ایام دهه فجر کلنگ ساخت شهرک شیرینی در قزوین آغاز شود و با این کار در مسیر معرفی قزوین در صنعت گردشگری نیز گام مهمی برداشته شود.  </p>
      <p>علیخانی خواستار انسجام بیشتر تولیدکنندگان شیرینی سنتی در قزوین شد و اظهارداشت: خوشبختانه با حمایت شرکت شهرک های صنعتی استان، خوشه صنعتی شیرینی سنتی قزوین فعال شده و خانم دکتر چگینی به عنوان کارگزار خوشه صنعتی با نگاه علمی و کارشناسی روی موضوع خوب کار کرده اندکه امیدواریم با همکاری اتحادیه قنادان بتوان به اهداف پیش بینی شده دست یافت.</p>
      <p>وی بیان کرد: برگزاری جشنواره شیرینی سنتی قزوین در بهمن ماه امسال فرصت مناسبی برای معرفی این محصول ارزشمند است لذا از همه دستگاهها بویژه شهرداری، شرکت شهرکهای صنعتی، میراث فرهنگی، اداره پست و رسانه ها انتظار داریم در برگزاری باشکوه این جشنواره مشارکت جدی داشته باشند.</p>
      <figure>
        <img src="https://media.mehrnews.com/d/2019/12/09/4/3315323.jpg"/>
      </figure>
      <p>علیخانی افزود: با برگزاری جشنواره و نمایشگاه شیرینی سنتی در قزوین می توانیم این ظرفیت را به گردشگران ایرانی و خارجی معرفی کرده و به افزایش درآمد تولیدکنندگان سنتی و صنعتی این حرفه نیز کمک کنیم.</p>
      <p>وی گفت: در جشنواره لازم است از پیش کسوتان و فعالان شاخص این صنعت و هنر تجلیل شود و در این راستا توجه به برخی فعالیتها مانند تبلیغ به موضوع بسته بندی ضروری است.  </p>
      <p>مدیرکل دفتر جذب و حمایت از سرمایه گذاری استانداری قزوین یادآورشد: برخی از انواع شیرینی سنتی قزوین مانند باقلوا از قیمت بالایی برخوردار است که شاید تهیه یک یا چند جعبه آن برای همه مقدور نباشد لذا باید روی بسته بندی تک دانه و چند دانه ای شیرینی باقلوا هم اندیشه کنیم تا امکان دسترسی و خرید همه گروهها به انواع شیرینی قزوین هم مهیا شود.</p>
      <figure>
        <img src="https://media.mehrnews.com/d/2019/12/09/4/3315316.jpg"/>
      </figure>
      <p>وی افزود: با استفاده از همه ایده ها و پیشنهادات صاحب نظران امیدواریم جشنواره شیرینی سنتی قزوین به شایستگی در استان برگزار شده و در معرفی محصولات تولیدی استان و شهر قزوین موثر باشد.<br/> </p>
    </article>
  </body>
</html>