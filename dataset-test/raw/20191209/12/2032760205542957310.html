<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91724"/>
    <meta property="og:site_name" content="Denník politika"/>
    <meta property="article:published_time" content="2019-12-09T12:35:11+00:00"/>
    <meta property="og:title" content="Matúš po hádke zaútočil na rodičov, otca bodol do krku a s nožom sa obrátil aj proti matke"/>
    <meta property="og:description" content="9.12.2019 (Webnoviny.sk) – Krvavá rodinná dráma sa odohrala v sobotu v jednom z rodinných domov v okrese Trebišov. Dvadsaťpäťročný Matúš sa po príchode domov pohádal s rodičmi, čo ho zrejme tak vyprovokovalo, že sa ich rozhodol usmrtiť."/>
  </head>
  <body>
    <article>
      <h1>Matúš po hádke zaútočil na rodičov, otca bodol do krku a s nožom sa obrátil aj proti matke</h1>
      <address><time datetime="2019-12-09T12:35:11+00:00">09 Dec 2019, 12:35</time> by <a rel="author">Webnoviny</a></address>
      <p>9.12.2019 (Webnoviny.sk) – Krvavá rodinná dráma sa odohrala v sobotu v jednom z rodinných domov v okrese Trebišov. Dvadsaťpäťročný Matúš sa po príchode domov pohádal s rodičmi, čo ho zrejme tak vyprovokovalo, že sa ich rozhodol usmrtiť.</p>
      <h3>Otca bodol do krku</h3>
      <p>Ako agentúru SITA informovala košická policajná hovorkyňa Lenka Ivanová, 61-ročného otca udrel do tváre, a keď spadol na zem, niekoľkokrát ho kuchynským nožom bodol do krku.</p>
      <p>Potom sa s nožom obrátil aj proti matke. Žena sa jeho útokom bránila, syn jej spôsobil niekoľko rezných rán na krku, ramenách a rukách. Rodičia si po tomto čine ešte sami dokázali privolať pomoc. Privolaní policajti im až do príchodu záchranárov poskytovali prvú pomoc.</p>
      <h3>Hrozí mu doživotie</h3>
      <p>Zaistené stopy, spolu s kuchynským nožom, budú predmetom expertízneho skúmania. Podozrivého mladíka zadržali vo dvore rodinného domu a putoval do cely. Vyšetrovateľ ho obvinil z obzvlášť závažného zločinu vraždy spáchaného v štádiu pokusu.</p>
      <p>Spracoval aj podnet na jeho vzatie do väzby. V prípade dokázania viny mu hrozí trest na dvadsať až dvadsaťpäť rokov alebo trest odňatia slobody až na doživotie.</p>
      <p>Viac k témam: <a href="https://www.webnoviny.sk/tag/pokus-o-vrazdu/"><u>pokus o vraždu</u></a>, <a href="https://www.webnoviny.sk/tag/utok-nozom/"><u>útok nožom</u></a><br/>Zdroj: Webnoviny.sk – <a href="https://www.webnoviny.sk/matus-po-hadke-zautocil-na-rodicov-otca-bodol-do-krku-a-s-nozom-sa-obratil-aj-proti-matke/"><u>Matúš po hádke zaútočil na rodičov, otca bodol do krku a s nožom sa obrátil aj proti matke</u></a> © SITA Všetky práva vyhradené.</p>
    </article>
  </body>
</html>