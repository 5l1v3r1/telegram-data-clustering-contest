<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792780/%D9%85%D8%A7%D9%87%D9%88%D8%A7%D8%B1%D9%87-%D8%A7%D8%B3%D8%AA%D8%A7%D8%B1%D9%84%DB%8C%D9%86%DA%A9-%D8%A8%D8%A7-%D9%BE%D9%88%D8%B4%D8%B4-%D8%AE%D8%A7%D8%B5-%D8%A8%D9%87-%D9%85%D8%AF%D8%A7%D8%B1-%D8%B2%D9%85%DB%8C%D9%86-%D9%85%DB%8C-%D8%B1%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:06:45+00:00"/>
    <meta property="og:title" content="ماهواره استارلینک با پوشش خاص به مدار زمین می رود"/>
    <meta property="og:description" content="اسپیس ایکس قرار است یک ماهواره استارلینک با پوشش خاص به فضا بفرستد که نور کمتری منعکس می کند. حال آنکه ستاره شناسان هشدار داده اند انبوه ماهواره ها در فضا رصد ستارگان را مشکل می کند."/>
  </head>
  <body>
    <article>
      <h1>ماهواره استارلینک با پوشش خاص به مدار زمین می رود</h1>
      <address>
        <time datetime="2019-12-09T12:06:45+00:00">09 Dec 2019, 12:06</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از دیجیتال ترندز، هنگامیکه در می ۲۰۱۹ میلادی اسپیس ایکس برنامه ماهواره اینترنتی خود به نام «پروژه استارلینک» را آغاز کرد بسیاری از کارشناسان اشاره کردند این برنامه بلندپروازانه آسمان شب را غیر قابل رصد می کند. زیرا ماهواره ها نور خورشید را منعکس می کنند و رصد ستارگان برای دانشمندان فرایند مشکلی خواهدبود.</p>
      <p>اکنون این شرکت راه حلی برای این مشکل یافته است. گوین شاتول رییس شرکت و مدیر عملیاتی آن اعلام کرده قرار است تا قبل از پایان سال ۶۰ ماهواره استارلینک به آسمان ارسال شوند. این درحالی است که یکی از این ماهواره ها پوشش مخصوصی دارد که نور کمتری را منعکس می کند. اگر این پوشش کارآمد باشد، روی تمام ماهواره های استارلینک استفاده خواهد شد.</p>
      <p>شاتول در این باره گفت: ما آزمایشی انجام می دهیم تا بهترین روش برای انجام این کار را بیابیم. اسپیس ایکس باید مطمئن شود که پوشش مذکور روی عملکرد ماهواره تاثیر منفی ندارد.</p>
      <p>اسپیس ایکس قصد دارد  طی ۱۲ ماه آتی هر ۲تا۳ هفته یکبار ۶۰ ماهواره به مدار زمین بفرستد. به این ترتیب تا نیمه ۲۰۲۰ میلادی اینترنت برای سراسر جهان فراهم می شود. این شرکت در ماه می و همچنین در نوامبر ۲۰۱۹ میلادی دو محموله ماهواره را به مدار زمین فرستاد.</p>
      <p>این در حالی است که شرکت هایی مانند فیس بوک، آزمازون و وان وب نیز تمایل دارند با ارسال ماهواره به مدار زمین سرویس های اینترنتی را فراهم کنند. بنابراین بسیاری از ستاره شناسان هشدار داده اند این امر رصد ستارگان را مشکل می کند و باید برای آن چاره جویی کرد.</p>
    </article>
  </body>
</html>