<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/aplicatia-de-food-delivery-eucemananc-se-lanseaza-la-cluj-napoca-1922401509002019121219193598"/>
    <meta property="og:site_name" content="News.ro"/>
    <meta property="article:published_time" content="2019-12-09T12:15:00+00:00"/>
    <meta property="og:title" content="Aplicaţia de food delivery EuCeMananc se lansează la Cluj-Napoca"/>
    <meta property="og:description" content="Platforma online de food delivery EuCeMananc se lansează, luni, în Cluj-Napoca, iar clujenii vor putea comanda mâncarea preferată din aplicaţie, de unde pot alege dintre cele peste 50 de restaurante existente."/>
  </head>
  <body>
    <article>
      <h1>Aplicaţia de food delivery EuCeMananc se lansează la Cluj-Napoca</h1>
      <address><time datetime="2019-12-09T12:15:00+00:00">09 Dec 2019, 12:15</time> by <a rel="author">Dinu Boboc</a></address>
      <p>
        <b>Platforma online de food delivery EuCeMananc se lansează, luni, în Cluj-Napoca, iar clujenii vor putea comanda mâncarea preferată din aplicaţie, de unde pot alege dintre cele peste 50 de restaurante existente.</b>
      </p>
      <p>Totodată, clienţii vor beneficia de o ofertă în luna decembrie, care cumulează cele mai atractive beneficii pentru utilizatori: livrare gratuită şi un voucher cadou în valoare de 15 lei pentru prima comandă, potrivit companiei.</p>
      <p>Serviciul introduce totodată şi comanda de grup, oferind astfel utilizatorilor posibilitatea să adune produsele selectate într-o comandă comună cu colegii sau prietenii, economisind astfel timp şi costuri de livrare. EuCeMananc ar fi singura platformă de food delivery din Cluj-Napoca ce oferă acest beneficiu clienţilor, potrivit companiei.</p>
      <p>”Ne bucurăm că de acum serviciile noastre sunt disponibile în cel mai important oraş al ţării din Transilvania, care a cunoscut o dezvoltare fără precedent în ultimii ani din punct de vedere al infrastructurii şi al comerţului online. Cu această ocazie introducem şi o nouă funcţionalitate pe platforma EuCeMananc, respectiv comanda de grup. Datele noastre dinaintea lansării indicau că este o piaţă care foloseşte această funcţionalitate şi ne bucurăm că putem să o oferim încă de la început”, a spus Mihai Brenda, COO EuCeMananc.</p>
      <p>Prin intermediul platformei, locuitorii oraşului Cluj-Napoca vor putea comanda mâncare pentru toate gusturile şi ocaziile, 7 zile pe săptămână, de la peste 50 de restaurante disponibile în aplicaţie.</p>
      <p>Printre restaurantele prezente în acest moment pe platforma EuCeMananc în Cluj-Napoca se numără Marty Delivery, Big Belly, Euphoria Biergarten, Indigo, Pokka, NATUU BY NATURE, Express Chef, Atelierul de Pizza, Wok’n Roll, Poco Loco sau Double Cheese.</p>
      <p>În luna septembrie, EuCeMananc a anunţat tranzacţia prin care eMAG, liderul regional în e-commerce, a devenit acţionar majoritar al platformei, cu obiectivul de a ajuta platforma să devină lider calitativ pe segmentul de food ordering. Platforma este prezentă acum în 19 oraşe din ţară şi este în continua ascensiune.</p>
      <p>Serviciile oferite de EuCeMananc sunt disponibile atât prin aplicaţiile Android şi iOS cât şi online EuCeMananc.ro. Platforma reuneşte în prezent ofertele a peste 700 de restaurante din 19 oraşe precum Bucureşti, Timişoara, Oradea, Arad, Braşov şi Iaşi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>