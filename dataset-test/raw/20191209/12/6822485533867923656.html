<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T12:31:00+00:00"/>
    <meta property="og:title" content="هوای حسابتان را داشته باشید/ رمز یکبار مصرف و کاهش آمار برداشت اینترنتی غیر مجاز از حساب های بانکی"/>
    <meta property="og:description" content="به گزارش"/>
  </head>
  <body>
    <article>
      <h1>هوای حسابتان را داشته باشید/ رمز یکبار مصرف و کاهش آمار برداشت اینترنتی غیر مجاز از حساب های بانکی</h1>
      <address>
        <time datetime="2019-12-09T12:31:00+00:00">09 Dec 2019, 12:31</time>
      </address>
      <p>«از حساب شما پول برداشت‌ می‌کنند بدون اینکه بدانید و این موضوع طی یک سال گذشته رشد بسیار زیادی یافته است». این خلاصه وضعیتی است که مسوولان بانک مرکزی در توضیح دلایل اجباری شدن رمز پویا (یک بار مصرف) در خرید اینترنتی به شهروندان ترسیم می‌کنند. طرحی که قرار است از ابتدای دی ماه اجرایی شود.</p>
      <p>به گزارش <b>الف</b> مدتی است که برخی بانک ها به ارایه خدمات مربوط به رمز یکبار مصرف در خرید‌های اینترنتی مشغول اند اما اهمیت این موضوع مسوولان بانک مرکزی را به این نتیجه رسانده که ارایه و دریافت این خدمت را اجباری کنند تا از سایر هزینه‌ها و مشکلات مربوط به جرایم این حوزه بکاهند و امنیت بیشتری برای پرداخت اینترنتی در فراهم شود.</p>
      <p>به گفته مسوولان پلیس فتا تنها در یک سال گذشته فیشینگ یا تکنیک برداشت از حساب بدون اطلاع شهروندان ۴۰۰ در صد رشد کرده است و برخی نیز در فضای مجازی اقدام به آموزش این کار در ازای دریافت مبالغ ناچیز ۲۰ تا ۳۰ هزار تومانی و بعضا حتی رایگان نموده اند !<br/> <br/>به گفته همین مسوولان استفاده کنندگان از این برنامه ها نیز لزوما شهروندان متخصص یا مجرمان حرفه ای نیستند بلکه بعضا حتی شهروندان معمولی نیز برای بهره مندی از این درآمد نامشروع و راحت وسوسه شده اند به طوریکه ۶۰ درصد پرونده های پلیس فتا مربوط به فیشینگ یا جرایم مرتبط با برداشت اینتنرنتی غیر مجاز است! عددی که در صورت چاره نشدن، با گسترش آموزش روزافزون این سوء استفاده قطعا بزرگ و بزرگ‌تر خواهد شد. </p>
      <p>ناگفته پیداست که ۳۰ میلیون تراکنش بانکی در این حوزه چه زمینه گسترده ای برای سوء استفاده فراهم می‌آورد و باید هر چه زودتر استفاده از رمز یک بار مصرف را مانند تمام کشورهایی که در این حوزه به استانداردهای امنیت سازی توجه کرده اند اجباری کرد.</p>
      <p>بانک مرکزی در این زمینه اقدام به صدور اطلاعیه های دوره‌ای برای شهروندان کرده است  تا در مدت باقی مانده از اجرای این طرح آمادگی لازم در جامعه ایجاد شود. </p>
      <p>هر چند با توضیحات فنی ارایه شده از سوی متخصصان به دلیل پیچیدگی و ماهیت پیشرفت‌های تکنولوژی اطلاعات امکان به صفر رساندن جرایم این حوزه در هیچ کشوری وجود ندارد اما استفاده از رمز یک بار مصرف پویا تاثیر بسیار زیادی در اصلاح وضعیت نابسامان فعلی خواهد داشت و امنیت اقتصادی شهروندان در حال حاضر در گرو انجام این اقدام است.</p>
      <p>برای دریافت رمز یک بار مصرف پویا شهروندان می توانند یا با نصب اپلیکیشن های مربوطه که از سوی بانک ها ارایه شده است اقدام به دریافت آن کنند یا به صورت پیامکی این رمز را دریافت کنند. در هر دو حالت باید به دستگاه های خود پرداز بانک های مربوطه مراجعه کنند و با طی کردن چند مرحله ساده مقدمات این امر را فراهم کنند. </p>
      <p>مراحل انجام این کار در برخی بانک های مشهور به شکل زیر است:</p>
      <p><b>بانک ملی ایران<br/></b><br/> نرم‌افزار 60 را دانلود کرده و با راهنمای فعالسازی آن سرویس 60 ثانیه خود را فعال کنید. البته نرم‌افزار 60 تنها یک دریافت کننده رمز نیست و امکانات بسیاری نیز دارد . برای فعال‌سازی نرم‌افزار 60 باید با یکی از سه روش مراجعه به سامانه بام، مراجعه به دستگاه‌های کیوسک و یا دستگاه‌های خودپرداز فعالسازی اولیه را انجام دهید و پس از آن رمز پویا برای شما در هر بار مراجعه به 60، تولید خواهد شد.</p>
      <p>برای فعالسازی به روش USSD نیز می‌توانید با شماره‌گیری کد *737*60# کلیه عملیات ثبت نام اولیه، فعالسازی و تولید رمز را با این سامانه انجام دهید. مزیت این روش این است که دیگر به اینترنت و یا هیچ گوشی هوشمند و نصب نرم‌افزار جداگانه نیاز نخواهید داشت. دقت کنید در این مرحله پس از ثبت نام، کد فعالسازی اولیه با یک پیامک برای شما ارسال می‌شود که با وارد کردن آن می‌توانید از این پس با استفاده از روش USSD رمز پویای خود را در حین خریدهای اینترنتی دریافت و در صفحه خرید وارد کنید.</p>
      <p>روش غیر رسمی دیگری که با نرم‌افزاری به نام رمزبان ارائه می‌شود نیز برای مشتریان این بانک در دسترس است که در صورت دلخواه می‌توانید آن را دانلود کرده و با استفاده از راهنمای تصویری موجود در داخل برنامه نسبت به فعالسازی و استفاده از آن اقدام نمایید.</p>
      <p><b>بانک سپه<br/></b><br/> برای دسترسی به رمزهای پویا برای حساب‌های بانک سپه باید نرم‌افزار «رمزساز سپه» را از وبسایت این بانک دریافت کرده و روی گوشی خود نصب کنید.</p>
      <p> برای فعالسازی اولیه حتماً لازم است به یکی از شعب بانک سپه در سراسر کشور مراجعه کنید و امکان فعالسازی از طریق دریافت کد برای اولین بار روی گوشی‌های هوشمند و یا از طریق پیامک وجود ندارد. البته اگر از قبل سامانه مشتری محور بانک سپه را فعال کرده باشید نیاز به هیچ عملیات اضافه‌ای نیست و با ورود به سامانه مشتری محور می‌توانید در همان صفحه، رمز یک بار مصرف خود را نیز دریافت کرده و مورد استفاده قرار دهید.</p>
      <p><b>بانک کشاورزی<br/></b><br/>بانک کشاورزی این سامانه جدید را با مخفف SOTP نام‌گذاری کرده است.</p>
      <p>برای استفاده از این سامانه مشتریان این بانک باید به وبسایت اصلی بانک کشاورزی مراجعه کرده و نرم‌افزار ویژه‌ای با نام «ریما» را روی گوشی خود نصب کنند. کاربر می‌تواند با مراجعه به خودپردازهای بانک مربوطه و انتخاب گزینه فعالسازی رمز اول یا دوم یک بار مصرف، رمز مورد نظر خود را فعال نماید. در این مرحله، یک توکن دو بخشی شامل ۸ کاراکتر که از طریق رسید بانکی و مابقی آن از طریق پیامک به کاربر تحویل داده شده است، می بایست در محل مربوطه وارد شود.</p>
      <p>پس از ورود رمزهای دریافتی با لمس کلید ثبت، هر 60 ثانیه یک رمز جدید تولید خواهد شد که در برنامه قابل مشاهده است. افزودن توکن جدید با علامت «+» و مشاهده رمز های یک بار مصرف تولید شده با علامت قفل امکانپذیر می باشد.</p>
      <p><b>بانک مسکن<br/></b><br/>بانک مسکن برای این منظور نرم‌افزار «رمزنما» را معرفی کرده است که به منظور دریافت آن می‌توانید به صفحه اصلی این بانک مراجعه کنید. پس از دانلود نرم‌افزار، برای فعالسازی آن نیاز است تا شما یک بار به خودپردازهای بانک مسکن در سطح شهر مراجعه کنید. پس از مراجعه به دستگاه خودپرداز باید وارد بخش خدمات رمز و سپس زبانه خدمات دیگر شوید و گزینه تخصیص رمز دوم پویا را انتخاب کنید. در این مرحله با وارد کردن شماره تلفن همراه خود که می‌بایست منطبق بر شماره تلفن ثبت شده در شعبه بانک باشد، رمز فعالسازی نرم‌افزار برای گوشی شما ارسال می‌شود.</p>
      <p>در این حالت رسیدی از جانب دستگاه در اختیار شما قرار گرفته، لینک دانلود نرم‌‎افزار «رمزنما» به همراه کد فعالسازی رمز پویا برای گوشی شما پیامک می‌شود که اگر از قبل نرم‌افزار را دانلود کرده باشید کافیست رمز دریافتی (هم از طریق پیامک و هم از طریق رسید چاپی) را در نرم‌افزار وارد کنید و آنگاه است که می‌توانید از نرم‌افزار رمزنما استفاده کنید. دقت کنید که در این حالت با فعالسازی رمز پویا، رمز ایستا غیرفعال می‌شود.</p>
      <p><b>بانک صادرات <br/></b><br/>بانک صادرات به جای طراحی نرم‌افزار جداگانه  تصمیم به ارائه خدمات از طریق کد USSD نموده است و برای این منظور تنها کافیست کد دستوری *719# را در گوشی خود با خطی که به شماره حساب بانکی شما متصل است شماره‌گیری کنید.</p>
      <p>بعد از شماره‌گیری این کد و انتخاب گزینه 5، سامانه شماره کارت بانکی‌تان را مطالبه می‌کند که بعد از وارد کردن آن می‌خواهد که یک اسم چهارکارکتری برای کارتی که شماره‌ آن را وارد کرده‌اید انتخاب نمایید. بعد از وارد کردن نام کارت نوبت به تعیین رمز ورود جهت استفاده از رمز پویا می‌رسد. با انجام موفقیت‌آمیز مراحل فوق برای دفعات بعد تنها کافیست کد *719# را وارد کرده و بعد گزینه 5 را بزنید و یا برای سرعت بیشتر *719*5# را شماره‌گیری کرده و با واردکردن رمز اولیه خود، رمز 60 ثانیه‌ای یا همان رمز پویا که صادر شده را مشاهده نمایید.</p>
      <p>البته نرم‌افزار غیررسمی موسوم به «راز» نیز توانایی ارائه رمز یک‌بار مصرف برای مشتریان این بانک را داراست که می‌توانید در صورت دلخواه آن را دانلود و پس از طی مراحل لازم فعالسازی، مورد استفاده قرار دهید.</p>
      <p><b>بانک ملت<br/></b><br/>بانک ملت راهکار نرم‌افزار موبایلی را به صورت استراتژی اصلی خود در نظر گرفته و برای آن یک نرم‌افزار  به نام «رمزنگار ملت» طراحی کرده است. برای دانلود این نرم‌افزار باید به وبسایت بانک ملت مراجعه کنید. نرم‌افزار رمزنگار علاوه بر تولید رمز پویا، این امکان را به مشتریان خواهد داد تا علاوه بر استفاده از رمز پویا برای خریدهای اینترنتی، در تراکنش‌های مبتنی بر رمز اول نیز بتوانند از آن استفاده کنند.</p>
      <p>برای فعالسازی برنامه رمزنگار ملت در مرحله اول نیاز به مراجعه حضوری به عابربانک‌های ملت است. در این مرحله باید کد دریافتی از عابربانک ملت را در نرم‌افزاری رمزنگار که از قبل دانلود و روی گوشی خود نصب کرده‌اید وارد نموده و مراحل فعالسازی برنامه را تکمیل نمایید. بعد از این مرحله دیگر نیازی به فعالسازی نیست و برای خریدهای اینترنتی و یا عملیات دیگری که نیاز به رمز پویا دارند تنها کافیست به این نرم‌افزار روی گوشی خود مراجعه کنید.</p>
      <p><b>بانک تجارت<br/></b><br/>این بانک برای ارائه خدمات رمز پویا به مشتریان خود نرم‌افزاری به نام «همراز» را طراحی کرده است. در زمان نگارش این راهنما، تنها راهکار فعالسازی این نرم‌افزار مراجعه به دستگاه‌های عابربانک است.</p>
      <p>در این حالت پس از مراجعه به عابربانک و انتخاب گزینه سایر خدمات، باید به بخش فعال‌سازی رمز پویا مراجعه کنید. پس از انجام فعالسازی برای شما رسیدی صادر می‌شود و یک پیامک حاوی کد فعالسازی به شماره تلفن همراهی که در حین افتتاح حساب به آن متصل کرده‌اید ارسال می‌شود. کافیست در این مرحله رمز دریافتی را در نرم‌افزار همراز وارد کرده و آنگاه می‌توانید باقی مراحل تنظیم نرم‌افزار را داخل آن ادامه داده و برای هر بار دریافت رمز پویا، تنها وارد نرم‌افزار همراز شوید.</p>
      <p><b>بانک رفاه کارگران<br/></b><br/>ساختار فعالسازی رمز پویا در بانک رفاه کارگران با دیگر بانک‌های دیگر کمی متفاوت است. در این بانک مشتریان باید حتماً به یکی از شعب بانک مراجعه کرده و نسبت به دریافت شماره سریال و شماره فعالسازی نرم‌افزار یک بار مصرف موبایلی اقدام نمایند.</p>
      <p>در مرحله بعد باید نرم‌افزار «رمز یکبار مصرف موبایلی» با توجه به اینکه شماره سریال دریافتی از شعبه با کد FDL یا FDN شروع شده، از این صفحه دانلود کنند؛ دو نرم‌افزار در ساختار یکسان بوده ولی در عملیات دریافت رمز با هم کمی تفاوت دارند. در انتها نیز با نصب نرم‌افزار شماره سریال و شماره فعالسازی باید در نرم‌افزار دریافت شده وارد شود و پس از آن تنها کافیست در هر زمانی که به رمز پویا احتیاج داشتیم، به نرم‌افزار مراجعه و رمز دریافتی را مشاهده نمود.</p>
      <p><b>بانک شهر<br/></b><br/>بانک شهر برای فعالسازی رمز پویا نرم‌افزار «رمزنت» را طراحی کرده که می‌توانید آن را از وبسایت بانک شهر دانلود کنید. در مرحله بعد باید به یکی از شعب بانک شهر مراجعه کرده و با پر کردن فرم دریافت رمز پویا، کد QR اختصاصی که از طریق شعبه برای شما صادر می‌شود را دریافت کنید. همزمان یک کد احراز هویت نیز برای گوشی شما پیامک می‌شود که در مراحل بعد مورد استفاده قرار خواهد گرفت.</p>
      <p>پس از دریافت بارکد QR باید آن را در گوشی خود اسکن کنید و پس از وارد کردن رمز ورود به نرم‌افزار که می‌تواند رمزی کاراکتری یا بر مبنای اطلاعات اثرانگشت باشد، کافیست تا رمز دریافتی از طریق پیامک را وارد کنید. در این مرحله فعالسازی رمزنت به پایان رسیده و برای دفعات بعد و حین خرید تنها کافیست با احراز هویت، وارد رمزنت شوید تا کد موقت یا همان رمز پویا به شما نمایش داده شود.</p>
      <p><b>بانک دی<br/></b><br/>بانک دی از جمله بانک‌هایی است که از نرم‌افزار جامعی موسوم به «ارس» برای تولید رمز یک بار مصرف استفاده می‌کند. ساز و کار و نحوه عملکرد این نرم‌افزار بسیار شبیه به نرم‌افزارهای دیگری است که از روش کد QR برای فعالسازی رمز یک بار مصرف استفاده می‌کنند.</p>
      <p>برای استفاده از این روش باید ابتدا نرم‌افزار «ارس» را دانلود و روی گوشی خود نصب کنید. در این مرحله باید با یکی از دو روش مراجعه به صورت حضوری به یکی از شعب بانک دی و یا مراجعه به سامانه اینترنت بانک و بخش فعالسازی رمز دوم یک بار مصرف، درخواست صدور QR Code را ترتیب دهید.</p>
      <p>پس از صدور QR Code می‌توانید آن را با نرم‌افزار اسکن کرده و همزمان کد پیامکی که بانک برای شما ارسال کرده است را برای فعالسازی رمز یک بار مصرف خود وارد نمایید. پس از انجام این مراحل، شما توانایی استفاده از رمز یک‌بار مصرف داخل نرم‌افزار ارس را خواهید داشت و در این مورد هیچ محدودیتی در دریافت رمز یک‌بار مصرف پیش روی شما قرار نمی‌گیرد.</p>
      <p><b>بانک اقتصاد نوین<br/></b><br/>بانک اقتصاد نوین نیز  ارائه‌دهنده راهکار نرم‌افزاری «ارس» برای تولید و استفاده از رمز یک بار مصرف است. در این حالت پس از دانلود نرم‌افزار ارس، دو روش حضوری و غیر حضوری برای فعالسازی رمز یک بار مصرف وجود دارد.</p>
      <p>در روش حضوری کاربر با مراجعه به یکی از شعب می‌تواند QR Code صادره از بانک را همراه با کدی که از طریق پیامک، پس از پُر کردن فرم‌های مربوطه در شعبه، برایش پیامک شده را در ارس وارد کرده و پس از طی چند مرحله ساده توانایی استفاده از رمز یک بار مصرف تولیدی نرم‌افزار را خواهد داشت.</p>
      <p>در روش غیر حضوری کاربر باید به سامانه اینترنت بانک اقتصاد نوین مراجعه کند. خبر خوب بانک اقتصاد نوین این است که حتی اگر سامانه اینترنت بانک خود را از قبل فعال نکرده‌ باشید نیز می‌توانید با مراجعه به این صفحه، هم اینترنت بانک خود را فعال کنید و همراه با آن از طریق منوی کارت، بخش فعالسازی رمز دوم یک بار مصرف کارت، عملیات فعالسازی رمز پویا را به صورت غیر حضوری انجام دهید.</p>
      <p><b>بانک پارسیان<br/></b><br/>مشتریان بانک پارسیان برای استفاده از رمز دوم یک بار مصرف می‌بایست در ابتدای کار سیستم همراه بانک خود را فعال کرده باشند. برای این منظور مشتریان باید نرم‌افزار همراه بانک پارسیان موسوم به «پارسیان من» را از وبسایت بانک پارسیان دریافت کرده و نسبت به نصب آن اقدام کنند. قابلیت خوب این روش این است که حتی اگر از قبل سرویس موبایل بانک خود را فعال نکرده باشید نیز امکان فعالسازی آن در خود نرم‌افزار پارسیان من وجود خواهد داشت.</p>
      <p>پس از نصب این نرم‌افزار کافیست تنها برای یک بار به یکی از خودپردازهای بانک پارسیان مراجعه کرده و در بخش خدمات رمز، فعالسازی رمز دوم یک بار مصرف را انتخاب کنید. با انتخاب این بخش، رمزی از طریق پیامک برای شما ارسال می‌شود که باید آن را همراه با شماره کارت خود در نرم‌افزار پارسیان من وارد کنید. دیگر باقی موارد نیاز به حضور و استفاده از خودپرداز ندارد و به راحتی پس از ورود و تأیید موارد ذکر شده می‌توانید روی همین نرم‌افزار و برای همیشه، رمزهای یک بار مصرف خود را دریافت کرده و مورد استفاده قرار دهید.</p>
      <p><b>بانک سامان<br/></b><br/>برای فعالسازی رمز پویا بانک سامان باید به یکی از شعب این بانک مراجعه کرده و درخواست فعالسازی را ثبت نمایید. پس از آن اپراتور شعبه یک کد QR در اختیار شما قرار می‌دهد که همراه با پیامک فعالسازی که برایتان ارسال شده، در حین فعالسازی مورد استفاده قرار خواهد گرفت. نرم‌افزار تولید رمز یک بار مصرف این بانک، رمزینه نام دارد که می‌توانید آن را از وبسایت رسمی بانک سامان دریافت نموده و روی دستگاه خود نصب کنید.</p>
      <p>همچنین این امکان وجود دارد که در صورت فعال بودن سامانه نت‌بانک سامان، بتوانید با مراجعه به بخش مدیریت کارت و انتخاب گزینه فعالسازی رمز دوم یکبار مصرف کارت و پس از آن انتخاب کارت و کلید فعالسازی برنامک، رمز 6 رقمی جهت ورود به رمزینه را صادر نموده و در نرم‌افزار مورد استفاده قرار دهید.</p>
      <p>پس از نصب ابتدا باید کد QR دریافتی از شعبه یا نت‌بانک را در محیط نرم‌افزار اسکن کرده و پس از آن کد 6 رقمی صادره توسط شعبه یا نت‌بانک را داخل نرم‌افزار وارد می‌کنیم. باقی موارد تنها انتخاب رمز ورود به نرم‌افزار و چند مرحله ساده است و پس از آن می‌توانید با هر بار مراجعه به برنامه رمزینه، رمز یک‌بار‌مصرف خود را مشاهده و مورد استفاده قرار دهید.</p>
      <p>
        <b>بانک آینده</b>
      </p>
      <p>بانک آینده نیز از نرم‌افزاری با نام «ریما» جهت تولید رمز پویا برای کاربران خود استفاده خواهد کرد. مشتریان این بانک در ابتدای کار کافیست به وبسایت این بانک مراجعه و نرم‌افزار ریما را متناسب با گوشی هوشمند خود دانلود کنند. پس از دانلود این نرم‌افزار نیاز به مراجعه حضوری به یکی از خودپردازهای بانک آینده و انجام مراحل حضوری است.</p>
      <p>در این مرحله باید پس از وارد نمودن کارت به دستگاه، در منوی خودپرداز گزینه «عملیات رمز» را زده و وارد قسمت «فعالسازی رمز یک بار مصرف اول» یا «فعالسازی رمز یک بار مصرف دوم» شوید. در این مرحله می‌بایست شماره تلفن مشتری (که پیش از این نیز در شعبه و حین افتتاح حساب یا بعد از آن به عنوان شماره تلفن همراه مشتری ثبت شده) را وارد نمایید.</p>
      <p>در صورت صحت شماره تلفن وارد شده متنی جهت تأیید اطلاعات به شما نشان داده شده و در پایان با زدن دکمه «بلی» می‌توانید رضایت خود مبنی بر فعالسازی رمز پویا را اعلام کنید. در این مرحله دستگاه رمز 8 کارکتری را چاپ می‌کند.</p>
      <p>در صورتی که در فرم قبل دکمه «بلی» را انتخاب کرده باشید؛ دستگاه خودپرداز رسید دارای «رمز 8 کارکتری» را برای شما چاپ مینماید؛ در این مرحله می‌توان گزینه «انجام عملیات جدید» به منظور دریافت رمز دوم یکبار مصرف را انتخاب نمایید و یا اینکه با انتخاب دکمه «قطع عملیات و گرفتن کارت» فرآیند را به پایان برسانید.</p>
      <p>در این مرحله «رمز 8 کاراکتری» را از دستگاه خودپرداز دریافت نموده اید و یک «رمز 120 کاراکتری» برای تلفن همراه شما پیامک خواهد شد؛ به منظور بهره‌مندی از رمز یکبار مصرف می‌بایست وارد برنامه ریما شده و دو رمز مذکور را وارد قسمت ها «کد دریافتی از دستگاه» و «کد دریافتی پیامکی» نمایید.</p>
      <p>با انجام مراحل فوق می‌توانید از این پس نرم‌افزار ریما را برای تولید رمز یک‌بار مصرف مورد استفاده قرار دهید.</p>
      <p><b>بانک سینا<br/></b><br/>این بانک نیز در زمره بانک‌های استفاده کننده از روش صدور رمز با نرم‌افزار «ارس» قرار دارد. برای خواندن راهنمای نصب، استفاده و دانلود نرم‌افزار ارس می‌توانید از این صفحه استفاده کنید. مشتریان بانک سینا برای فعالسازی نرم‌افزار ارس نیاز به یک بار مراجعه به یکی از شعب بانک سینا را دارند و پس از آن می‌توانید خودتان باقی مراحل را طی کنید.</p>
      <p>پس از ثبت درخواست صدور رمز پویا در شعبه بانک سینا، کد QR در اختیار شما قرار می‌گیرد که همراه با پیامک ارسال شده به شماره تلفن ثبت و متصل شده به حساب بانکی شما، ابزار مورد نیاز برای فعالسازی رمز پویا حساب کارت بانکی شما خواهند بود.</p>
      <p>بدین منظور پس از نصب ارس و وارد شدن به آن کافیست گزینه افزودن بانک جدید و سپس با انتخاب بانک سینا، گزینه اسکن بارکد را کلیک کرده و کد QR دریافتی از شعبه بانک را اسکن کنید. در مرحله بعد با وارد کردن شماره کد پیامک شده به خط تلفن ثبت شده، مراحل فعالسازی به اتمام رسیده و می‌توانید از نرم‌افزار ارس جهت صدور رمز یک بار مصرف پویا در حین عملیات بانکی مد نظر خودتان، اقدام کنید.</p>
      <p>
        <b>بانک قوامین</b>
      </p>
      <p>بانک قوامین برای تولید رمز پویا نرم‌افزار «جی بی رمز» را معرفی کرده که عملکردی شبیه به دیگر نرم‌افزارها در این زمینه دارد که باید آن را از طریق وبسایت رسمی بانک قوامین دریافت کنید. پس از نصب و راه‌اندازی نرم‌افزار که شامل ثبت در سامانه بانک قوامین و تعیین رمز ورود برای آن است باید به صورت حضوری به یکی از خودپردازهای بانک قوامین مراجعه نموده و در آنجا در بخش خدمات رمز، گزینه فعالسازی رمز دوم پویا را انتخاب کنید.</p>
      <p>در این مرحله کدی 8 رقمی چاپ شده و در اختیار شما قرار داده می‌شود که همراه با کدی که از طریق پیامک برای شماره خط ثبت شده ارسال شده، در نرم‌افزار جی بی رمز، برای فعالسازی رمز پویا مورد استفاده قرار می‌گیرند.</p>
      <p>پس از مرحله بالا باید نرم‌افزار جی بی رمز را روی گوشی خود باز کرده، ابتدا کد 8 رقمی دریافتی از خودپرداز را وارد کرده و سپس کد پیامک شده را در ادامه کار به نرم‌افزار ارائه دهید. در این مرحله کار تمام است و می‌توانید با رمزهای موقت تولید شده توسط جی بی رمز، عملیات احراز هویت حین استفاده از کارت خود را ترتیب دهید.</p>
      <p><b>بانک انصار<br/></b><br/>بانک انصار نیز از جمله بانک‌هایی است که راهکار استفاده از نرم‌افزار «ارس» را پیشنهاد می‌کند. برای دانلود این نرم‌افزار باید به صفحه اختصاصی ارس در وبسایت بانک انصار مراجعه کنید.</p>
      <p>پس از دانلود ارس شما باید به یکی از شعب این بانک مراجعه و درخواست رسمی فعالسازی رمز دوم یک‌بار مصرف را ثبت کنید. پس از این در داخل شعبه برای خط تلفن شما کدی ارسال شده و در همان زمان کد QR از سوی شعبه در اختیار شما قرار می‌گیرد که می‌توانید با ابراز آنها در داخل نرم‌افزار، مراحل فعالسازی رمز دوم در داخل نرم‌‎افزار ارس را به پایان برسانید.</p>
      <p>دقت کنید که این نرم‌افزار توسط این بانک مورد تأیید قرار گرفته و مسئولیت فعالسازی و نصب آن بر عهده خود بانک است. پس بهتر است کلیه مراحل را در داخل شعبه انجام دهید و از صحت عملکرد نرم‌افزار مطمئن شوید.</p>
      <p><b>بانک سرمایه<br/></b><br/>بانک سرمایه از جمله بانک‌هایی است که نرم‌افزار اختصاصی خود را برای دریافت رمز دوم یک بار مصرف طراحی کرده است. نرم‌افزار این بانک رمزساز سرمایه نام دارد . بانک سرمایه در وبسایت خود اعلام نموده که مشتریان برای فعالسازی این رمز باید ابتدا وارد حساب اینترنت بانک خود شده و در بخش تنظیمات، گزینه فعالسازی برنامه رمزساز را انتخاب کنند.</p>
      <p>در این حالت دو گزینه پیش روی کاربر قرار می‌گیرد که به او امکان فعالسازی رمز یک‌ بار مصرف برای سیستم اینترنت بانک و همراه بانک یا رمز یک بار مصرف برای کارت را نشان می‌دهد. کاربر می‌توانید هر دو مورد را فعال کند ولی برای این کار نیاز به طی کردن مراحل برای هر هدف، به صورت مجزا می‌باشد.</p>
      <p>با انتخاب هر گزینه به شماره تلفنی که از پیش به حساب کاربر متصل شده پیامکی ارسال می‌شود و همزمان کد QR روی صفحه وبسایت نمایش داده می‌شود که باید در ابتدای فرایند فعالسازی برنامه رمز ساز سرمایه آن را وارد کنید. پس از طی مراحل بالا شما قابلیت استفاده از رمزهای یک‌بار مصرف برای استفاده از کلیه خدمات مانند اینترنت بانک، موبایل بانک و کارت جهت خریدهای اینترنتی را خواهید داشت.</p>
      <p>البته اگر امکان انجام مراحل بالا برای شما میسر نیست هم می‌توانید به یکی از شعب بانک سرمایه مراجعه کنید و در آنجا با همکاری مسئولین شعبه نسبت به فعالسازی حضوری رمز یک بار مصرف کارت اقدام نمایید.</p>
      <p><b>بانک پاسارگاد<br/></b><br/>بانک پاسارگاد  رمز یک بار مصرف  را روی نرم‌افزار همراه بانک پاسارگاد فعال کرده است. برای این منظور شما باید ابتدا سرویس همراه بانک پاسارگاد را راه‌اندازی کنید که در صورت عدم فعال بودن آن باید یک بار به یکی از شعب بانک مراجعه و درخواست خود را ثبت کنید.</p>
      <p>پس از فعالسازی نرم‌افزار همراه بانک شما دو روش برای فعالسازی رمز دوم یک بار مصرف پیش روی خود دارید که روش اول از طریق همان نرم‌افزار همراه بانک است و روش دوم نیز استفاده از سرویس بانکداری مجازی بانک پاسارگاد است.</p>
      <p>برای روش اول بعد از ورود به نرم‌افزار همراه بانک باید به بخش سایر، سپس بخش عملیات کارت و پس از آن گزینه فعال/غیرفعالسازی رمز یک بار مصرف کارت مراجعه کنید. استفاده از این روش بسیار آسان است و با طی کردن همین مسیر فعالسازی رمز دوم یک بار مصرف شما به اتمام می‌رسد.</p>
      <p>در روش دوم اما شما باید در سامانه بانکداری مجازی بانک پاسارگاد به بخش کارت، سپس بخش کارت‌های من و پس از آن بخش عملیات و در انتها مدیریت نوع رمز دوم مراجعه کرده و باقی مراحل تا احراز هویت روی گوشی خود را ادامه دهید. گفتنی است در صورتی که از پس طی مراحل فوق بر نیامدید شعب بانک موظف به همکاری و راه‌اندازی رمز دوم یک‌بار مصرف کارت شما هستند و می‌توانید به یکی از آنها مراجعه نمایید.</p>
      <p>
        <b>بانک حکمت ایرانیان</b>
      </p>
      <p>برای این بانک نیز نرم‌افزار «ارس» ارائه دهنده خدمات خواهد بود. برای دانلود این نرم‌افزار می‌توانید به این صفحه مراجعه کرده و نرم‌افزار ارس را دانلود کنید. در ابتدای کار باید به یکی از شعب بانک حکمت ایرانیان مراجعه و درخواست فعالسازی رمز دوم یک بار مصرف خود را ثبت کنید. به مانند بانک‌های دیگر در این بانک نیز کد QR چاپ و در اختیار شما قرار خواهد گرفت و همزمان شماره کدی نیز برای خط تلفن متصل به کارت، پیامک می‌شود.</p>
      <p>در نظر داشته باشید که نرم‌افزار ارس حالت عمومی دارد و اگر رمز ورود به آن را یک بار تنظیم کنید دیگر نیازی به تنظیم مجدد نیست و در هر بار ورود به نرم‌افزار ارس، رمز یک بار مصرف خود برای همه بانک‌ها را می‌توانید مشاهده کنید.</p>
      <p><b>بانک گردشگری<br/></b><br/>این بانک نیز نرم افزار ثالثی برای دریافت رمز دوم یک بار مصرف به مشتریان خود ارائه نکرده است و در نقطه مقابل شما می‌توانید رمز دوم یک بار مصرف خود را در هر دو سامانه اینترنت بانک و یا نرم‌افزار همراه بانک گردشگری دریافت کنید.</p>
      <p>در نرم‌افزار همراه بانک گردشگری تنها کافیست در منوی اصلی به بخش عملیات کارت رفته و در آنجا گزینه فعال/غیرفعال سازی رمز یک بار مصرف کارت را بزنید. در این مرحله لیستی از شماره کارت‌های متصل به شماره ملی شما نمایش داده خواهد شد.</p>
      <p>با زدم دکمه دو وضعیتی می‌توانید به راحتی رمز دوم یک بار مصرف را فعال کنید. البته در روش اینترنتی نیز روش به همین منوال است و پس از ورود به سامانه، باید به بخش «کارت‌های من» از منوی کارت مراجعه کنید. پس از انتخاب کارت مورد نظر باید آیتم سه نقطه را فشرده و در پنجره باز شده گزینه مدیریت نوع رمز دوم را کلیک کنید.</p>
      <p>در این حالت نیز می‌توانید به راحتی کارت مد نظر را پیدا کرده و گزینه رمز دوم آن را فعال کنید. دقت داشته باشید که این مراحل امکان انجام داخل شعبه را نیز دارند و در صورت عدم اطمینان کامل به عملکرد اینترنت می‌توانید با مراجعه حضوری در بالا را در کمترین زمان ممکن ترتیب داد.</p>
      <p><b>بانک قرض‌الحسنه مهر ایران<br/></b><br/>بانک قرض‌الحسنه مهر ایران نیز از همکاران روش نرم‌افزار ارس است که می‌توانید آن را از این صفحه دانلود کنید. دقت کنید که برای فعالسازی رمز دوم پویا برای کارت‌های این بانک نیز باید ابتدا یک بار به یکی از شعب بانک مهر ایران مراجعه کرده و از شعبه کد QR حساب خود را مطالبه کنید.</p>
      <p>البته بانک قرض‌الحسنه مهر ایران نیز برای جلوگیری از هرگونه کلاهبرداری یک رمز پیامکی نیز برای شما ارسال می‌کند و باید آن را در مراحل فعالسازی برنامه وارد کنید.</p>
    </article>
  </body>
</html>