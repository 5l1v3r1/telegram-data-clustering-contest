<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840266-golova-postiynoyi-delegatsiyi-parye-perekonana-scho-mir-na-donbasi-potriben-i-rosiyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Голова постійної делегації ПАРЄ переконана, що мир на Донбасі потрібен і Росії"/>
    <meta property="og:description" content="КИЇВ. 9 грудня. УНН. Мир на сході України потрібен не лише Україні, а також іншим країнам “нормандської четвірки”, у першу чергу це стосується …"/>
  </head>
  <body>
    <article>
      <h1>Голова постійної делегації ПАРЄ переконана, що мир на Донбасі потрібен і Росії</h1>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author">Антоніна Карташева</a></address>
      <p><b>КИЇВ. 9 грудня. УНН.</b> Мир на сході України потрібен не лише Україні, а також іншим країнам “нормандської четвірки”, у першу чергу це стосується Росії. Таку позицію у Facebook висловила голова постійної делегації ПАРЄ Єлизавета Ясько, передає <b>УНН</b>.</p>
      <p>“Ми вважаємо, що лише в рамках наших законних вимог, як проведення виборів до органів місцевого самоврядування в ОРДЛО українською ЦВК, роззброєння бойовиків, правосуддя для підозрюваних у воєнних злочинах, — мирний процес реально можливий. Я переконана, що мир на сході України потрібен також і іншим країнам „нормандської четвірки“. Перш за все, це стосується Росії”, — зазначила Ясько.</p>
      <p>За її словами, під час зустрічі в Парижі українська делегація хоче пояснити Путіну та його команді, що українська влада і український народ мають цінності, якими не готові поступатися.</p>
      <p>“Наше завдання — перевести боротьбу за наші території та наших людей за стіл переговорів і виграти цю боротьбу”, — написала Ясько.</p>
      <p>Також вона зазначила, що українська делегація очікує на чесну розмову і готова до найгостріших запитань від Макрона, Меркель і Путіна. Такі ж запитання вони почують і від України.</p>
      <p>“Ми всі чекаємо від Парижа результат, який матиме підтримку більшості українців. Президент Зеленський гарантує, що проінформує суспільство про результати переговорів і буде чесним у своїх намірах та діях. Цього ж ми очікуємо й від інакших учасників зустрічі”, — підсумувала Ясько.</p>
      <p>Нагадаємо, сьогодні, 9 грудня, <a href="https://www.unn.com.ua/uk/news/1840208-samit-normandskoyi-chetvirki-proyde-sogodni-u-parizhi">відбудеться зустріч</a> Президента України Володимира Зеленського із своїми колегами з Франції, Німеччини та Росії в рамках “нормандського формату” у Парижі.</p>
    </article>
  </body>
</html>