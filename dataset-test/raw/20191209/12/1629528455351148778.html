<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/praha/zpravy/doksy-kladensko-pozar-dum-hadka-rodina-policie.A191209_115120_praha-zpravy_chtl"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T12:53:00+00:00"/>
    <meta property="og:title" content="Muž po hádce s matkou zapálil rodinný dům, žena se nadýchala kouře"/>
    <meta property="og:description" content="Hádka matky se synem skončila o víkendu v Doksech na Kladensku požárem rodinného domu. Podle policie oheň zapálil čtyřicetiletý muž úmyslně. Jeho zraněná matka skončila v nemocnici. Dům kompletně vyhořel, zůstaly jen obvodové zdi. Předběžná škoda byla vyčíslena na dva miliony korun."/>
  </head>
  <body>
    <article>
      <h1>Muž po hádce s matkou zapálil rodinný dům, žena se nadýchala kouře</h1>
      <address><time datetime="2019-12-09T12:53:00+00:00">09 Dec 2019, 12:53</time> by <a rel="author" href="https://www.idnes.cz/novinari/jiri-vachtl.N4212" target="_blank">Jiří Vachtl</a></address>
      <p>Hádka matky se synem skončila o víkendu v Doksech na Kladensku požárem rodinného domu. Podle policie oheň zapálil čtyřicetiletý muž úmyslně. Jeho zraněná matka skončila v nemocnici. Dům kompletně vyhořel, zůstaly jen obvodové zdi. Předběžná škoda byla vyčíslena na dva miliony korun.</p>
      <p>Hasiče k rodinnému domu zavolali sousedé, kteří si krátce po půlnoci v noci na neděli všimli plamenů. </p>
      <p>
        <b>
          <a href="https://www.idnes.cz/praha/zpravy/doksy-kladensko-pozar-dum-hadka-rodina-policie.A191209_115120_praha-zpravy_chtl/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/121/org/CHT7fea13_4.jpg"/>
          <figcaption>Dům kompletně vyhořel, zůstaly jen obvodové zdi. Celková škoda je vyčíslena na...</figcaption>
        </figure>
        <figure>
          <img src="https://1gr.cz/fotky/idnes/19/121/org/CHT7fea14_7.jpg"/>
          <figcaption>Hádka matky se synem skončila o víkendu v Doksech na Kladensku požárem...</figcaption>
        </figure>
        <figure>
          <img src="https://1gr.cz/fotky/idnes/19/121/org/CHT7fea13_3.jpg"/>
          <figcaption>Podle policie oheň zapálil čtyřicetiletý muž úmyslně. Jeho zraněná matka...</figcaption>
        </figure>
        <figure>
          <img src="https://1gr.cz/fotky/idnes/19/121/org/CHT7fea14_6.jpg"/>
          <figcaption>Hádka matky se synem skončila o víkendu v Doksech na Kladensku požárem...</figcaption>
        </figure>
      </slideshow>
      <p>
        <a href="https://www.idnes.cz/praha/zpravy/doksy-kladensko-pozar-dum-hadka-rodina-policie.A191209_115120_praha-zpravy_chtl/foto">Zobrazit fotogalerii</a>
      </p>
      <p>„Policisté nás ještě před příjezdem jednotek informovali, že dům je z velké části zasažen požárem a na místě se nachází žena, která se nadýchala zplodin,“ uvedl mluvčí středočeských hasičů Jaroslav Gabriel.</p>
      <p>Plameny navíc ohrožovaly i dům sousedů, který byl na hořící objekt napojen. „Po hodinovém, fyzicky náročném nočním zásahu, byl požár pod kontrolou,“ popsal mluvčí. </p>
      <p>Zraněnou ženu hasiči vynesli z domu do sanitky. Její syn mezitím skončil v poutech. „Policisté podezřelého čtyřicetiletého muže zadrželi a po provedení prvotních úkonů byl umístěn do policejní cely,“ řekla mluvčí kladenských policistů Jana Šteinerová. </p>
      <p>„Pětašedesátiletou majitelku domu záchranka převezla do kladenské nemocnice na ošetření,“ dodala mluvčí. Nikdo jiný se při požáru nezranil.</p>
      <p>Hasiči pokračovali v rozebírání střešní konstrukce a dohašování menších ohnisek až do 4. hodiny ráno. „Na místě zůstala dobrovolná jednotka ze Žiliny na dohlídku. Nad ránem bylo uhašeno menší ohnisko a poté byl celý dům zkontrolován termokamerou,“ uvedl Gabriel. </p>
      <p>Zadržený muž je podezřelý z trestného činu poškození cizí věci, za což mu hrozí až tři roky vězení.</p>
      <figure>
        <img src="https://1gr.cz/data/mapy/5B/50_12674261698909-14_062142746679672-12-560x315.png"/>
        <figcaption>Rodinný dům v Doksech na Kladensku kompletně vyhořel (8. prosince 2019).</figcaption>
      </figure>
    </article>
  </body>
</html>