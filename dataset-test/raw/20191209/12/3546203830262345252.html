<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_785705400_Rusiya_e_aut_ot_golemiya_sport_za_chetiri_godini"/>
    <meta property="og:site_name" content="webcafé"/>
    <meta property="article:published_time" content="2019-12-09T12:47:00+00:00"/>
    <meta property="og:title" content="Русия е аут от големия спорт за четири години!"/>
    <meta property="og:description" content="Русия няма да може да използва знамето и химна си"/>
  </head>
  <body>
    <article>
      <h1>Русия е аут от големия спорт за четири години!</h1>
      <address><time datetime="2019-12-09T12:47:00+00:00">09 Dec 2019, 12:47</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2017/12/06/neutralflagolympics1/1170x723.jpg"/>
        <figcaption>Русия няма да може да използва знамето, химна и да се изписва името й на олимпийски игри и други спортни събития. Спортистите, които докажат, че са чисти, могат да участват под неутрален флаг.<cite>Снимка: © Getty Images</cite></figcaption>
      </figure>
      <p>
        <b>Най-мрачните прогнози за Русия се сбъднаха и страната е аут от големия спорт за четири години. Руснаците получиха пълна забрана да участват в международни състезания, като в това число влизат олимпийските игри в Токио 2020 и Пекин 2022. Освен това страната е лишена от възможността да приема световни първенства.</b>
      </p>
      <p>Решението е на изпълнителния комитет на Световната антидопингова агенция (WADA) и е взето единодушно на заседание в Лозана. То е свързано с последните заключения около разрасналия се допинг скандал, започнал през 2015 г. Тогава WADA откри мащабна схема за допинг, подкрепяна от държавата. Впоследствие Русия беше извадена от олимпийските игри в Рио де Жанейро 2016.</p>
      <p>Преди година WADA възстанови правата на Руската антидопингова агенция (РУСАДА), за което понесе много критики. Тогава страната изпълни условията, едно от най-важните от които беше да предостави данните от московската лаборатория. WADA отчете това като успех, но по-късно обяви, че получената информация вероятно е манипулирана.</p>
      <p>Русия няма да може да използва знамето, химна и да се изписва името й на олимпийски игри и други спортни събития. Спортистите, които докажат, че са чисти, могат да участват под неутрален флаг.</p>
      <related>
        <a href="https://www.webcafe.bg/sportcafe/futbol-svyat/id_1893055315_Dopingskandalat_Kakvo_grozi_ruskiya_futbol_"/>
      </related>
    </article>
  </body>
</html>