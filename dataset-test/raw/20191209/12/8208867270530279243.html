<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/nazionale/2019/12/09/news/nazionale_test_con_inghilterra_e_rep_ceca_per_preparare_l_europeo-243000518/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T12:54:00+00:00"/>
    <meta property="og:title" content="Nazionale, test con Inghilterra e Repubblica Ceca per preparare l'Europeo"/>
    <meta property="og:description" content="La gara contro i Tre Leoni si disputerà a Wembley, il 27 marzo, quattro giorni prima della sfida alla Germania, mentre con i cechi si giocherà in"/>
  </head>
  <body>
    <article>
      <h1>Nazionale, test con Inghilterra e Repubblica Ceca per preparare l'Europeo</h1>
      <h2>La gara contro i Tre Leoni si disputerà a Wembley, il 27 marzo, quattro giorni prima della sfida alla Germania, mentre con i cechi si giocherà in Italia (sede da definire) il 4 giugno</h2>
      <address>
        <time datetime="2019-12-09T12:54:00+00:00">09 Dec 2019, 12:54</time>
      </address>
      <p><b>ROMA</b> - Tre test di alto livello per preparare al meglio l'Europeo del 2020. Così l'Italia di Roberto Mancini, quattro giorni prima <a href="https://www.repubblica.it/sport/calcio/nazionale/2019/12/05/news/nazionale_amichevole_italia_germania_31_marzo-242679114/">dell'amichevole con la Germania</a>, in calendario martedì 31 marzo a Norimberga, affronterà a Londra l'Inghilterra, che ha staccato il pass per la fase finale della rassegna continentale nvincendo il Gruppo A davanti alla Repubblica Ceca. E proprio la nazionale ceca sarà avversaria dell'Italia nell'ultimo collaudo prima dell'inizio dell'Europeo, amichevole in programma il 4 giugno (ore 20.45) in Italia con sede ancora da definire.</p>
      <h3>I precedenti con Inghilterra e Rep. Ceca</h3>
      <p>Contro l'Inghilterra si giocherà a Wembley, lo stadio che il prossimo luglio ospiterà semifinali e finali di Euro 2020 e che è stato teatro il 27 marzo 2018 dell'ultimo confronto con gli inglesi, terminato 1-1 in virtù delle reti realizzate da Jamie Vardy e Lorenzo Insigne. Favorevole agli azzurri il bilancio delle sfide con gli inglesi: nei 27 precedenti l'Italia ha collezionato 10 vittorie, 9 pareggi e 8 sconfitte. Sei i precedenti con la Repubblica Ceca: in perfetta parità il bilancio con due vittorie per parte e due pareggi. L'ultimo incontro risale al 10 settembre 2013 in una gara di qualificazione al Campionato del Mondo 2014, giocata allo Juventus Stadium e terminata 2-1 per l'Italia.</p>
    </article>
  </body>
</html>