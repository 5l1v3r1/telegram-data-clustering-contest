<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/naslovna/drustvo/aktuelno.290.html:834901-Uslovi-za-zene-malo-drugaciji-nego-za-muskarce-Ovo-su-nova-pravila-za-penzionisanje"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T12:02:00+00:00"/>
    <meta property="og:title" content="Uslovi za žene malo drugačiji nego za muškarce: Ovo su nova pravila za penzionisanje"/>
    <meta property="og:description" content="Zahtev se PIO fondu mora predati najkasnije do 31. decembra ove godine"/>
  </head>
  <body>
    <article>
      <h1>Uslovi za žene malo drugačiji nego za muškarce: Ovo su nova pravila za penzionisanje</h1>
      <address><time datetime="2019-12-09T12:02:00+00:00">09 Dec 2019, 12:02</time> by <a rel="author">J. Ž. S.</a></address>
      <p>
        <b>Zahtev se PIO fondu mora predati najkasnije do 31. decembra ove godine</b>
      </p>
      <p>SVI oni koji žele u penziju po ovogodišnjim uslovima imaju još dvadesetak dana da podnesu zahtev Republičkom fondu za penzijsko i invalidsko osiguranje. Nova godina donosi i nova pravila za penzionisanje tako da svaki zahtev koji se podnese posle 31. decembra podleže novim uslovima, koji su za žene malo drugačiji nego za muškarce.</p>
      <p>Naredne godine neće biti izmena u ostvarivanju prava na penziju kod muškaraca. Za to će, kao i ove godine, biti potrebno navršenih 65 godina života i najmanje 15 godina radnog staža za koji su plaćeni doprinosi. S druge strane, ostvarivanje prava na penziju za žene postepeno se pomera, kako bi 2032. godine svi bili izjednačeni.</p>
      <p>Prema važećim propisima, ženama će takođe biti potrebno 15 godina staža, a pravo na penziju moći će da ostvare sa 63 godine, što je šest meseci kasnije nego ove godine.</p>
      <related>
        <a href="https://www.novosti.rs/vesti/naslovna/ekonomija/aktuelno.239.html:834276-Od-Nove-godine-novi-uslovi-za-odlazak-u-penziju"/>
      </related>
      <p>Postoje, međutim, promene i u ostvarivanju prava na prevremenu penziju, i kod žena i kod muškaraca. Tako je muškarcima i ove i naredne godine potrebno 40 godina staža, s tim što ove godine treba da imaju najmanje 57 godina i osam meseci, a ta granica se pomera za osam meseci 2020. godine, na 58 godina i četiri meseca.</p>
      <p>Ukoliko žele da pre vremena napuste radno mesto dame će morati, takođe, da ispune određene uslove. Ove godine neophodno je da imaju najmanje 38 godina i šest meseci staža i 57 godina života, dok će se već od 1. januara obe granice pomeriti. To znači da će u radnoj knjižici morati da imaju najmanje 39 godina rada i 57 godina i osam meseci života.</p>
      <p>Pre nego se krene u prikupljanje dokumenata i podnošenje zahteva za penziju, trebalo bi se u PIO fondu informisati o dužini uplaćenog staža. Svako ima pravo da zatraži listing na kome se vidi pregled radnog angažovanja i koliko godina mu je uplaćivan staž. To se može proveriti ili onlajn ili u nekoj od filijala PIO fonda.</p>
      <p>
        <b>SMANjUJE SE GRANICA</b>
      </p>
      <p>SLEDEĆA. 2020. godina je poslednja godina u kojoj će pomeranje granice za odlazak u penziju kod žena biti šest meseci. Od 2021. ovaj period će se smanjiti na dva meseca. Tako će 1. januara 2021. dame ići sa 63 godine i dva meseca starosti, sledeće sa 63 i četiri meseca, kako bi se do 2032. izjednačile sa muškarcima. Tada će i za njih starosna granica biti 65 godina.</p>
      <related>
        <h4>Srodne vesti</h4>
        <a href="https://www.novosti.rs/vesti/naslovna/drustvo/aktuelno.290.html:833959-Zbog-greske-poslodavca-bila-bez-ikakvih-primanja-Snezani-posle-godinu-dana-stigla-zasluzena-penzija"/>
        <a href="https://www.novosti.rs/vesti/naslovna/reportaze/aktuelno.293.html:831927-Od-njihove-lepote-zastaje-dah-Ovo-su-najzgodnije-Ruskinje-FOTO"/>
        <a href="https://www.novosti.rs/vesti/lifestyle.676.html:834842-Evo-sta-je-zenama-u-Srbiji-na-1-mestu-pri-izboru-partnera-Ne-nisu-ni-novac-ni-dobar-izgled"/>
        <a href="https://www.novosti.rs/vesti/planeta.299.html:828182-Zene-u-EU-od-danas-do-kraja-godine-rade-besplatno-zbog-razlike-u-platama-u-odnosu-na-muskarce"/>
        <a href="https://www.novosti.rs/vesti/srbija.73.html:819709-Zene-ce-sacuvati-selo"/>
      </related>
    </article>
  </body>
</html>