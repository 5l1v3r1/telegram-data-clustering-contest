<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D8%A8%DB%8C%D8%B9%DB%8C-%D8%A2%D9%85%D8%A7%D8%B1-%DA%A9%D8%B4%D8%AA%D9%87-%D8%B4%D8%AF%DA%AF%D8%A7%D9%86-%D8%A2%D8%A8%D8%A7%D9%86-%D9%85%D8%A7%D9%87-%D8%A8%D8%B9%D8%AF-%D8%A7%D8%B2-%D8%AA%D9%81%DA%A9%DB%8C%DA%A9-%D8%A7%D8%B9%D9%84%D8%A7%D9%85-%D8%AE%D9%88%D8%A7%D9%87%D8%AF-%D8%B4%D8%AF-20191209/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-12-09T12:16:22+00:00"/>
    <meta property="og:title" content="ربیعی : آمار کشته شدگان آبان ماه بعد از تفکیک اعلام خواهد شد"/>
    <meta property="og:description" content="علی ربیعی، سخنگوی، دولت جمهوری اسلامی ایران، اظهارات دولت آمریکا را در مورد شمار کشته شدگان اعتراض های آبان ماه در ایران &quot;غیرواقعی&quot; خواند و گفت : &quot;رقمی که [آمریکایی ها] گفتند مثل همیشه غیرواقعی است و هیچ شاهدی برای آن ارایه نکردند.&quot;"/>
  </head>
  <body>
    <article>
      <h1>ربیعی : آمار کشته شدگان آبان ماه بعد از تفکیک اعلام خواهد شد</h1>
      <address><time datetime="2019-12-09T12:16:22+00:00">09 Dec 2019, 12:16</time> by <a rel="author">ناصر اعتمادی</a></address>
      <p>
        <b>علی ربیعی، سخنگوی، دولت جمهوری اسلامی ایران، اظهارات دولت آمریکا را در مورد شمار کشته شدگان اعتراض های آبان ماه در ایران "غیرواقعی" خواند و گفت : "رقمی که [آمریکایی ها] گفتند مثل همیشه غیرواقعی است و هیچ شاهدی برای آن ارایه نکردند."</b>
      </p>
      <p>علی ربیعی سپس گفت که جمهوری اسلامی ایران قصد دارد پس از "تفکیک" کشته شدگان اعتراض های آبان ماه "آمار [آنها] را با هماهنگی قوۀ قضائیه و وزارت کشور اعلام کند."</p>
      <p>دولت آمریکا هفتۀ گذشته اعلام کرد که در جریان سرکوب اعتراض های آبان ماه در ایران دست کم هزار تن از تظاهرکنندگان کشته شدند.</p>
      <p>علی ربیعی در جای دیگری از سخنان امروزش انتخابات پیش روی مجلس شورای اسلامی را "مسیر نجات کشور" خواند و از اینکه "چهره های سیاسی بیشتری در این انتخابات حضور" نیافته اند ابراز تأسف نمود. با این حال، سخنگوی دولت تصریح کرد که "چهره های سیاسی و نخبگانی از جناح های مختلف" قدرت در این انتخابات ثبت نام کرده اند که به گفتۀ ربیعی "امکان رقابت سالم" را فراهم می سازند.</p>
      <p>ربیعی تلویحاً ابراز امیدواری کرد که علاوه بر شورای نگهبان که وظیفۀ احراز صلاحیت نامزدها را برعهده دارد دیگر نهادهای حکومتی نیز با "درک شرایط حاضر کشور" از خود "نهایت تعامل" را جهت برگزاری یک انتخابات "باشکوه تر" از گذشته نشان بدهند. او گفت : "ما معتقدیم تنها راه نجات کشور از شرایط دشواری که در آن قرار دارد فراهم کردن امکان رقابت انتخاباتی برای همه سلیقه های [...] جناحی است."     </p>
    </article>
  </body>
</html>