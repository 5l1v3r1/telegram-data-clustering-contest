<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/esteri/cina-tecnologia-huawei-1.4929128"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-12-09T12:36:16+00:00"/>
    <meta property="og:title" content="Cina, Ft: &quot;Stop a software e pc stranieri. Piano triennale di Pechino&quot;"/>
    <meta property="og:description" content="Secondo il Financial è un &quot;colpo ad Hp, Dell e Microsoft&quot; in risposta al sabotaggio dell'amministrazione di Trump all'uso di tecnologia cinese negli Usa"/>
  </head>
  <body>
    <article>
      <h1>Cina, Ft: "Stop a software e pc stranieri. Piano triennale di Pechino"</h1>
      <h2>Secondo il Financial è un "colpo ad Hp, Dell e Microsoft" in risposta al sabotaggio dell'amministrazione di Trump all'uso di tecnologia cinese negli Usa</h2>
      <address><time datetime="2019-12-09T12:36:16+00:00">09 Dec 2019, 12:36</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4929174.1575894976!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Huawei, tecnologia cinese (Ansa)</figcaption>
      </figure>
      <p>Pechino, 9 dicembre 2019 - Il governo cinese mette <b>al bando la tecnologia straniera</b>. Secondo il <b>Financial Times</b> la Cina ha ordinato a tutti gli uffici governativi e alle istituzioni pubbliche la <b>rimozione "dei computer e dei software esteri entro il 2022</b>". Un vero editto, sottolinea Ft, "per spingere gli enti pubblici ad adottare kit nazionali", dando "un <b>colpo ad Hp, Dell e Microsoft</b>" in risposta al sabotaggio dell' amministrazione di Trump all'uso di tecnologia cinese negli Usa, tra cui quella di Hawei.</p>
      <p>Si tratta del programma "3-5-2": non uno schema calcistico ma una strategia definita nella primavera scorsa e pronta a entrare in vigore, puntando a rimpiazzare la tecnologia straniera con quella prodotta nel Paese asiatico, all'interno degli uffici governativi e nelle istituzioni pubbliche. La "3-5-2" riguarda sia le componenti <b>hardware </b>(computer desktop e laptop, router, stampanti), sia quelle <b>software</b>, e quindi include i sistemi operativi e, si presume, i servizi a partire da quelli cloud. <br/>Inevitabili le ripercussioni per i grandi produttori statunitensi. Il nomignolo attribuito alla direttiva è legato agli obiettivi fissati: 30% di tecnologia straniera da rimpiazzare entro il 2020, 50% nel 2021 e il restante 20% non oltre la fine del 2022. La mossa inevitabilmente rappresenterà un taglio nella catena di approvvigionamenti tra Stati Uniti e Cina.</p>
      <h3>Le mosse Usa contro Huawei</h3>
      <p>All'inizio di quest'anno, Washington ha<b> vietato alle aziende statunitensi</b> di intrattenere <b>rapporti commerciali</b> con il produttore cinese di apparecchiature per telecomunicazioni <b>Huawei</b> (mossa finora congelata, in vista del negoziato Usa-Cina, ma mai ritirata), e l'amministrazione Trump ha recentemente proposto che le vendite di tecnologia negli "avversari stranieri" negli Stati Uniti sarebbero state esaminate per motivi di sicurezza nazionale dal dipartimento al Commercio.</p>
      <p>Inoltre gli Usa hanno esercitato <b>pressioni sugli alleati europei,</b> Italia inclusa, affinché congelino i progetti di infrastrutture 5G di Huawei.</p>
      <p>Secondo il Financial Times gli analisti del broker China Securities hanno osservato che <b>l'ordine è arrivato dall'ufficio centrale del Partito comunista </b>cinese all'inizio di quest'anno. Sebbene i documenti sulla politica dell'ufficio centrale siano riservati, i dipendenti di due società di sicurezza informatica hanno dichiarato al Ft che anche i loro clienti governativi hanno confermato questa politica. Le fonti, spiega il giornale, hanno chiesto di rimanere anonime in quanto le informazioni sono politicamente sensibili.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>