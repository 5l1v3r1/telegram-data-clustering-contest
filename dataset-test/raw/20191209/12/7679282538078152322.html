<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-onion-price-onion-rate-onion-price-hike-mamata-banerjee-visits-kolkata-market-amid-onion-crisis-2891985.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T12:57:52+00:00"/>
    <meta property="og:title" content="Onion Price Hike: जब प्याज का दाम पता करने अचानक कोलकाता के बाजार पहुंच गईं ममता बनर्जी, जानें क्या हुआ"/>
    <meta property="og:description" content="देश भर में प्याज के बढ़े मूल्य को लेकर मचे हंगामे के बीच पश्चिम बंगाल की मुख्यमंत्री ममता बनर्जी सोमवार को अचानक दक्षिण कोलकाता के भवानीपुर क्षेत्र के एक बाजार में पहुंचीं और सब्जियों की आपूर्ति और..."/>
  </head>
  <body>
    <article>
      <h1>Onion Price Hike: जब प्याज का दाम पता करने अचानक कोलकाता के बाजार पहुंच गईं ममता बनर्जी, जानें क्या हुआ</h1>
      <address><time datetime="2019-12-09T12:57:52+00:00">09 Dec 2019, 12:57</time> by <a rel="author">एजेंसी,कोलकाता</a></address>
      <p>देश भर में प्याज के बढ़े मूल्य को लेकर मचे हंगामे के बीच पश्चिम बंगाल की मुख्यमंत्री ममता बनर्जी सोमवार को अचानक दक्षिण कोलकाता के भवानीपुर क्षेत्र के एक बाजार में पहुंचीं और सब्जियों की आपूर्ति और मूल्यों के बारे में जानकारी ली। खड़गपुर के मेदिनीपुर में एक कार्यक्रम में शामिल होने के लिए रवाना होने से पहले वह अपने आवास के पास स्थित जादूबाबर बाजार पहुंची और वहां विक्रेताओं और स्थानीय लोगों से सब्जियों के मूल्यों के बारे में बात की।</p>
      <p>ममता बनर्जी ने विक्रेताओं से पूछा कि वो आलू-प्याज किस मूल्य पर बेच रहे हैं? उन्हें आलू-प्याज जैसी सब्जियों की आपूर्ति कहां से होती है? उन्होंने यह भी पूछा कि क्या उन्हें बंगाल सरकार द्वारा सफल बांग्ला भंडारों पर उपलब्ध कराए जा रहे 59 रुपये प्रति किलो वाला प्याज मिल रहा है।</p>
      <p>राज्य सरकार शहर की सफल बांग्ला भंडारों जैसी उचित दर की 935 दुकानों पर 59 रुपये प्रतिकिलो की दर से प्याज की बिक्री कर रही है। इन दुकानों से प्रत्येक परिवार को राशन कार्ड दिखाने पर एक किलो प्याज दिया जा रहा है। बाजार सूत्रों के अनुसार सोमवार को बाजार में प्याज का खुदरा विक्रय मूल्य 164 रुपये प्रतिकिलो था।<br/>    <br/> </p>
    </article>
  </body>
</html>