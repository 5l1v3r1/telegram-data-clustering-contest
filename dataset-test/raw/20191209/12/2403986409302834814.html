<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/rada_rozblokuvala_pidpisannya_zakonu_pro_anbandling_naftogazu_shho_tse_oznachaye_n1234622"/>
    <meta property="og:site_name" content="24 Канал"/>
    <meta property="article:published_time" content="2019-12-09T12:06:00+00:00"/>
    <meta property="og:title" content="Зеленський підписав закон про анбандлінг &quot;Нафтогазу&quot;: що це означає"/>
    <meta property="og:description" content="Верховна Рада України 15 листопада усунула неузгодженості з європейськими нормами та розблокувала підписання закону про відокремлення газотранспортної системи України від &quot;Нафтогазу&quot;. Документ уже підписав Президент України Володимир Зеленський."/>
  </head>
  <body>
    <article>
      <h1>Зеленський підписав закон про анбандлінг "Нафтогазу": що це означає</h1>
      <address><time datetime="2019-12-09T12:06:00+00:00">09 Dec 2019, 12:06</time> by <a rel="author">Анастасія Зазуляк, Ірина Юрковська</a></address>
      <p>
        <b>Верховна Рада України 15 листопада усунула неузгодженості з європейськими нормами та розблокувала підписання закону про відокремлення газотранспортної системи України від "Нафтогазу". Документ уже підписав Президент України Володимир Зеленський.</b>
      </p>
      <p>Зеленський підписав закон про анбандлінг "Нафтогазу" 9 грудня, про це йдеться на <a href="http://w1.c1.rada.gov.ua/pls/zweb2/webproc4_1?pf3511=67291">сайті Верховної Ради.</a> Напередодні депутати Ради розблокували можливість підписання документу президентом (<b>292 голоси "за", </b>з яких 235 від "Слуги народу", 18 від ЄС та 19 від "Голосу").</p>
      <blockquote>Про головне:<a href="https://24tv.ua/tranzit_gazu_cherez_ukrayinu_2020_novini_gazovi_peregovori_v_bryusseli_n1226275"> Газові переговори з Росією: що потрібно знати про транзит і новий контракт</a></blockquote>
      <p>Загалом закон про проведення анбандлінгу – відокремлення ГТС від "Нафтогазу" – Рада підтримала ще 31 жовтня 2019 року, однак депутати зареєстрували постанову про скасування ухвалення цього документу (тому президент не міг підписати цей закон).</p>
      <p>Тепер нардепи відхилили скасування документу та <b>ухвалили правки до законопроєкту</b>, щоб уникнути неузгодженості його положень.</p>
      <blockquote>Анбандлінг "Нафтогазу" – це<b> необхідна умова для того, аби Україна могла укласти новий контракт про транзит газу</b> з Росією за європейськими правилами.</blockquote>
      <h3>Що таке анбандлінг і для чого він Україні?</h3>
      <ul>
        <li>Наприкінці 2019 року <a href="https://24tv.ua/ukrayina_vidmovitsya_vid_propozitsiyi_rf_prodovzhiti_tranzit_gazu_na_rik_n1216840">завершується контакт між Україною та Росією щодо транзиту газу </a>через українську територію, тому вже 1 січня 2020 року сторони мають укласти нову угоду.</li>
        <li>Наразі відбулося<a href="https://24tv.ua/gazoviy_kontrakt_tag7023/"> кілька раундів тристоронніх переговорів</a> між Україною, Росією та Єврокомісією, однак чітких результатів поки немає.</li>
        <li>Підписати новий договір саме за європейськими правилами наполягає Україна та ЄС. Він дозволить легше вирішувати газові суперечки та уникнути "політичної складової" у газових питаннях.</li>
        <li>Україна зобов'язалася здійснити "анбандлінг" "Нафтогазу"<b> ще кілька років тому у межах домовленостей із Європейським енергетичним співтовариством</b> Це означає розділення транспортування, зберігання, видобутку і продажу газу.</li>
        <li>Український уряд затвердив план анбалдінгу "Нафтогазу" ще в 2016 році. Тоді розраховували, що ГТС новому оператору передадуть вже через 30 днів після закінчення судового розгляду з "Газпромом" в Стокгольмському арбітражі.</li>
        <li>Втім, після винесення судового рішення у бік України, процес призупинився, оскільки, як пояснюють у "Нафтогазі", компанії не вдалося домогтися дозволу на передачу іншій структурі своїх прав та зобов'язань за транзитним контрактом з "Газпромом".</li>
        <li>Нещодавно президент Росії Володимир Путін заявив, що<a href="https://24tv.ua/putin_nazvav_umovu_za_yakoyi_rosiya_pidpishe_z_ukrayinoyu_noviy_kontrakt_na_tranzit_gazu_n1213656"> РФ готова укласти новий транзитний контракт з Україною за європейським законодавством</a>. У "Нафтогазі" зазначили, що таку заяву Путін зробив через те, що Росія не вірить, що Україна встигне запровадити європейське законодавство до кінця року.</li>
      </ul>
      <blockquote>Знайте більше:<a href="https://24tv.ua/shho_bude_yakshho_ukrayina_ne_pidpishe_noviy_kontrakt_z_rosiyeyu_shhodo_tranzitu_gazu_n1232781"> Що буде, якщо Україна не підпише новий контракт з Росією щодо транзиту газу</a></blockquote>
      <p><b>Що це змінює?</b>Європейські правила транзиту газу передбачають прозорий процес формування тарифів на газ та його транзит. Компанія, яка постачає газ, не може відповідати за його транспортування. Саме тому України повинна розділити свою найбільшу енергетичну компанію – "Нафтогаз" – та виокремити оператора газотранспортної системи в окрему юридичну особу.</p>
    </article>
  </body>
</html>