<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555500/"/>
    <meta property="og:site_name" content="חרדים10"/>
    <meta property="article:published_time" content="2019-12-09T12:20:00+00:00"/>
    <meta property="og:title" content="ראש אכ”א: ‘מאד מסובך להצביע מי חרדי’ • קצין: ‘אנו לא שקרנים’"/>
    <meta property="og:description" content="ועדת חוץ וביטחון של הכנסת דנה בנתונים השגויים שהכין צה&quot;ל על גיוס החרדים • ראש אכ&quot;א: &quot;איסוף הנתונים, להצביע מיהו חרדי, זה דו שיח שלם בינינו למשרד החינוך - והוא מאד מסובך. זה לעבור שם-שם ושורה-שורה&quot; • לפחות 300 חיילים שהוצגו בשנת 2018 כחרדים, הם חיילים חילונים"/>
  </head>
  <body>
    <article>
      <h1>ראש אכ”א: ‘מאד מסובך להצביע מי חרדי’ • קצין: ‘אנו לא שקרנים’</h1>
      <address><time datetime="2019-12-09T12:20:00+00:00">09 Dec 2019, 12:20</time> by <a rel="author">אריה ריבקינד</a></address>
      <p>
        <b>ועדת חוץ וביטחון של הכנסת דנה בנתונים השגויים שהכין צה"ל על גיוס החרדים • ראש אכ"א: "איסוף הנתונים, להצביע מיהו חרדי, זה דו שיח שלם בינינו למשרד החינוך - והוא מאד מסובך. זה לעבור שם-שם ושורה-שורה" • לפחות 300 חיילים שהוצגו בשנת 2018 כחרדים, הם חיילים חילונים</b>
      </p>
      <p><b>זיוף נתוני גיוס החרדים לצה”ל:</b> ועדת החוץ והביטחון של הכנסת התכנסה היום (שני) כדי לדון על הדוחות השגויים שהוצגו.</p>
      <p>בצה”ל ידעו על הפערים כבר לפני כמה חודשים, אבל לא דיווחו על כך. ראש אגף כוח אדם (אכ”א) תא”ל מוטי אלמוז הסביר בדיון כי “מאוד מסובך להצביע על מי הוא חרדי”, וכי עיקר הבעיה קשורה בהגדרות.</p>
      <p>ראש אכ”א, אלוף מוטי אלמוז, הבהיר בפתח הישיבה, כי הוא רואה בעצמו את האחראי לדיווח השגוי אודות מספר המתגייסים החרדים שהתגלה. “כשאני מסתכל מעלי, מתחתי ומצדדי אני לא רואה אף אחד אחר, רק אני אחראי לאירועים, לא אף אחד אחר, לא אף אחד מתחתי, ולא אף אחד מקודמי”, אמר אלמוז בפתח הדיון.</p>
      <p>לדבריו, “צה”ל הקים בשנת 2017 מנהלת חרדים, היא לא רק מגייסת, היא גם סופרת. אנחנו מבינים בדיעבד שלא נכון שמנהלת החרדים תספור את הנתונים. רק מקום אחד שמתמחה בתכנון כוח אדם יספור ויקבע לאן האוכלוסיות שייכות”.</p>
      <p>הוא הסביר: “מלאכת איסוף הנתונים, להצביע מיהו חרדי, זה דו שיח שלם בינינו למשרד החינוך – והוא מאד מסובך. זה לעבור שם שם ושורה שורה. אם אני צריך לשער, יש כאן חוסר מקצועיות בקביעת שיעור חלק מהאוכלוסיות האלה”.</p>
      <p>ראש אכ”א סיפר בדיון כי לפני כמה חודשים נאמר לו שמשהו במספרי המתגייסים החרדים לא מסתדר. “יש אי סדר, הרשימות לא מסודרות, תוך כדי החודשים האלה נקבעים 8-9 דיונים כדי להגיע למספרים האמיתיים בחטיבת תכנון כוח אדם. בערך לפני חודש נפגשתי עם הרמטכ”ל, עדכנתי אותו ואמרתי לו שיש בעיה עם תמונת המצב של 2018 ושהחלטנו לפתוח את 2017 וגם שם מצאנו בעיה. הרמטכ”ל סיכם שנכין נייר עם השתלשלות העניינים והוא מתכוון להעבירו למשרד הביטחון ולוועדת חוץ וביטחון”.</p>
      <p>קצין בודק שמונה כבר לפני כמה חודשים גילה כשנידרש לבדוק את המחלוקת כי לפחות 300 חיילים שהוצגו בשנת 2018 כחרדים, הם חיילים חילונים שמשרתים ביחידות השונות של הצבא, ולמדו בבתי ספר תיכוניים רגילים. החיילים לא ידעו שהם נמצאים ברשימות החיילים החרדים.</p>
      <p>האלוף אלמוז התייחס בדיון לכמה מהכשלים ברשימות: “יש קבוצה שלא עומדת בהגדרות הפורמליות, אנחנו מבינים שזה לא מסתדר עם ההגדרות אבל כשאתה מסתכל על האוכלוסייה, עולמם חרדי. עיקר הפער בחישוב של האוכלוסייה הזו כעומדת בדרישות החוק. יש עוד קבוצה ב-2017, של בערך 300 איש, שלא מגיעים מהעולם החרדי והם נכנסו לרשימות. אנחנו לא יודעים את הסיבה, הם בטוח לא צריכים להיות ברשימות”.</p>
      <figure>
        <iframe src="https://www.youtube.com/embed/WoRGI-Ipfks" width="600" height="400" data-service="Youtube" scrolling="no"/>
      </figure>
      <p>תא”ל אמיר ודמני, ראש חטיבת תיכנון ומחקר כוח אדם באגף כח אדם בצה”ל, התייחס בדיון בוועדת חוץ וביטחון לאי הסדר שהתגלה בדיווח.</p>
      <p>ודמני ציין כי הפער נחשף בבדיקה שנערכה בצה”ל והוא אף מינה קצין בדרגת אל”מ לבדוק את הנתונים. “תהליך העברת הנתונים הוא תהליך מאוד מורכב. ההגדרות בחוק מדויקות אבל אני אומר לכם שיש לא מעט אנשים שלא עומדים בהגדרות החוק אבל אני יכול להגיד שהם חרדים”.</p>
      <p>הוא הדגיש: “אנחנו לא שקרנים, לא זייפנים ולא מנפחי נתונים. כשמבינים שיש פער, מיד שמים את זה על השולחן. לצערי הרב, הקדים אותנו הפרסום. קשה לבדוק את נתוני 2016 כי יש קושי לעקוב אחרי אנשים שכבר השתחררו מצה”ל”.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555481/"/>
        <a href="https://www.ch10.co.il/news/555259/"/>
        <a href="https://www.ch10.co.il/news/554969/"/>
        <a href="https://www.ch10.co.il/news/554895/"/>
        <a href="https://www.ch10.co.il/news/554839/"/>
        <a href="https://www.ch10.co.il/news/554733/"/>
      </related>
    </article>
  </body>
</html>