<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/12/09/news/troppo_smog_a_bologna_e_dintorni_scattano_le_misure_d_emergenza-242997334/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T12:17:00+00:00"/>
    <meta property="og:title" content="Troppo smog, a Bologna e dintorni scattano le misure d'emergenza"/>
    <meta property="og:description" content="Dal 10 al 12 dicembre, per il superamento dei livelli di guardia delle pm10"/>
  </head>
  <body>
    <article>
      <h1>Troppo smog, a Bologna e dintorni scattano le misure d'emergenza</h1>
      <h2>Dal 10 al 12 dicembre, per il superamento dei livelli di guardia delle pm10</h2>
      <address>
        <time datetime="2019-12-09T12:17:00+00:00">09 Dec 2019, 12:17</time>
      </address>
      <p>BOLOGNA - Tre giorni di misure emergenziali per combattere l'eccesso di smog (con polveri sottili alle stelle) registrato per tre giorni consecutivi a Bologna e dintorni. Dal 10 al 12 dicembre a Bologna, Imola e nei comuni dell’agglomerato, entrano in vigore le misure eccezionali. In questi giorni, alle limitazioni alla circolazione previste dal lunedì al venerdì (veicoli benzina fino all'euro 1, diesel fino all'euro 3 e ciclomotori pre euro), si aggiunge il divieto di circolazione per i diesel euro 4, il divieto di uso di biomasse per il riscaldamento domestico (in presenza di impianto alternativo) con classe di prestazione emissiva minore di 3 stelle, l’abbassamento del riscaldamento fino a un max di 19° nelle case e 17° in attività produttive e artigianali, divieto di combustione all’aperto, divieto di sosta con motori accesi, divieto di spandimento di liquami zootecnici senza tecniche ecosostenibili.<br/><br/>Per avvertire i cittadini interessati quando scattano le misure emergenziali e le domeniche ecologiche, la Città metropolitana ha attivato <a href="https://alertsms-smog.cittametropolitana.bo.it/;jsessionid=C9C76B67D17E1565A3E97DE48FA4DF8F?0&amp;lista=1">il servizio gratuito di alert sms (o mail)</a> che<b> </b>ha superato in questi giorni i 6mila iscritti.<br/> </p>
    </article>
  </body>
</html>