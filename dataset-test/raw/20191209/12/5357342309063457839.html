<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/S022.asp?ID=13688"/>
    <meta property="og:site_name" content="GRY-Online.pl"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Co się stanie, gdy połączysz Obcego z Destiny? Graliśmy w GTFO"/>
    <meta property="og:description" content="GTFO to nowa gra kooperacyjna, która naprawdę wystawi na próbę wasze umiejętności. Brak matchmakingu, potrzeba opracowywania w zespole taktyk i ograniczona amunicja, a wszystko to w ciężkim i mrocznym klimacie rodem z &quot;8. pasażera Nostromo&quot;."/>
  </head>
  <body>
    <article>
      <h1>Co się stanie, gdy połączysz Obcego z Destiny? Graliśmy w GTFO</h1>
      <h2>GTFO to nowa gra kooperacyjna, która naprawdę wystawi na próbę wasze umiejętności. Brak matchmakingu, potrzeba opracowywania w zespole taktyk i ograniczona amunicja, a wszystko to w ciężkim i mrocznym klimacie rodem z "8. pasażera Nostromo".</h2>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author" href="https://www.gry-online.pl/user.asp?ID=3807" target="_blank">DM</a></address>
      <p>Zapowiadana premiera gry: <b>2020</b>.</p>
      <p>Artykuł powstał na bazie wersji <a href="https://www.gry-online.pl/gry/gtfo/z2507f">PC</a>.</p>
      <p><a href="https://www.gry-online.pl/S022.asp?ID=13688">1</a> <a href="https://www.gry-online.pl/S022.asp?ID=13688&amp;STR=2">2</a> <a href="https://www.gry-online.pl/S022.asp?ID=13688&amp;STR=2">Następna Strona</a> <br/><br/>GTFO to:</p>
      <ul>
        <li>hardcorowy miks strzelanki i survival-horroru;</li>
        <li>brak matchmakingu – musisz mieć czteroosobową ekipę znajomych;</li>
        <li>bardzo trudne misje wymagające planowania i ciągłej komunikacji;</li>
        <li>brak tradycyjnej kampanii fabularnej;</li>
        <li>podział gry na ograniczone czasowo sezony – każdy przyniesie kolejny pakiet misji.</li>
      </ul>
      <p>Otwierasz potężne, metalowe drzwi. W gęstej mgle i słabym oświetleniu widzisz dwie pokraczne sylwetki stojących nieruchomo monstrów. Kilka serii z karabinu załatwia sprawę. Ruszasz dalej, znajdujesz jeden z szukanych identyfikatorów, ale po chwili maszkary nadbiegają ze wszystkich kierunków. Terkot broni nie ustaje, droga odwrotu jest odcięta, przeciwników nie ubywa, a zapas amunicji zbliża się do zera. I wtedy pojawia się stwór dwa razy większy od innych, a w dodatku jakby niewrażliwy na pociski. <b>W 40 sekund z czterech ludzi w drużynie zostały dwie osoby, po chwili już tylko jedna. I koniec.</b> Rozkaz Strażnika nie został spełniony. Wipe. Trzeba zacząć od nowa.</p>
      <figure>
        <img src="https://www.gry-online.pl/galeria/galeria_topki/169894031.jpg"/>
        <figcaption>FUBAR - z takiej sytuacji będzie ciężko wyjść żywym. W GTFO lepiej nie grać samemu.</figcaption>
      </figure>
      <p><i>GTFO</i> nie jest zwykłą strzelanką kooperacyjną, w której wystarczy iść razem do przodu i strzelać do wszystkiego, co się rusza. <b>Może na pierwszy rzut oka gra wydaje się podobna do </b><b><i>Killing Floor 2</i></b><b>, ale tak naprawdę </b><b><i>GTFO</i></b><b> bliżej do złożonych rajdów z </b><b><i>Destiny</i></b><b>, tyle że w klimacie pierwszych filmów o </b><b><i>Obcym</i></b>. To prawdziwy hardcore dla najbardziej zgranych i potrafiących ze sobą współpracować zespołów, dlatego na razie możecie zapomnieć o matchmakingu. Każde otwarcie drzwi i wejście do nowego pomieszczenia trzeba najpierw dobrze omówić i zaplanować. Jak często podkreślają twórcy, to nie jest rozgrywka dla osób z podejściem Leeroya Jenkinsa!</p>
      <figure>
        <img src="https://www.gry-online.pl/galeria/galeria_topki/169897343.jpg"/>
        <figcaption>Dobry plan i odpowiednie przygotowania przed każdym otwarciem drzwi to podstawa rozgrywki w GTFO.</figcaption>
      </figure>
      <p>
        <b>Kto to ten Leeroy Jenkins?</b>
      </p>
      <p>Chodzi oczywiście o słynny klip video, który szybko stał się internetowym memem. Pokazuje on przygotowania graczy <i>World of Warcraft</i> do starcia z jednym z bossów i ich drobiazgowe omawianie konkretnego planu działania. W pewnym momencie jeden z nich po prostu zaczyna szarżować na wrogów wykrzykując przy tym swoje imię „Leeroy Jeeeennkkinnnss”, co w jednej chwili burzy wszelkie przygotowania grupy i doprowadza do śmierci całej ekipy.</p>
      <h3>Leeroy Jennkinnss!</h3>
      <figure>
        <img src="https://www.gry-online.pl/galeria/galeria_topki/169900359.jpg"/>
        <figcaption>Czasem nie da się przewidzieć, jakie niespodzianki kryją się w następnym pomieszczeniu.</figcaption>
      </figure>
      <p>Przykład niecierpliwości Jenkinsa nie jest przytaczany bez powodu, gdyż <b>sukces przechodzenia misji w GTFO zależy właśnie od dobrej komunikacji między graczami oraz przygotowaniu zawczasu dobrego planu</b>. Główni przeciwnicy – przerażające stwory o nazwie Sleepers – są zwykle nieświadome naszej obecności, dopóki nie zaświecimy im latarką po… czymś w rodzaju głowy. Lub nie narobimy hałasu. Czasami więc lepiej jest obejść po cichu zagrożenie lub zlikwidować za pomocą broni białej, najlepiej w skoordynowany sposób, gdy w korytarzu znajduje się kilka monstrów. W akcji o wiele bardziej przydatny niż strzelby okazał się skaner wykrywający Sleepersów i należy bezwzględnie pamiętać, by jeden członek drużyny zawsze miał go przy sobie.</p>
      <figure>
        <img src="https://www.gry-online.pl/galeria/galeria_topki/169941750.jpg"/>
      </figure>
      <p><b>Misji nie da się jednak przejść w całości po cichu i prędzej czy później dojdzie do bezpośredniego starcia</b>. Zwykle w wyniku ludzkiego błędu, przez zaalarmowanie stworów jakimś nieuważnym zachowaniem, a czasem z konieczności, gdy otwieramy drzwi podpięte do głośnego alarmu. Wtedy przydają się autonomiczne wieżyczki strażnicze, miny czy pomysłowy generator pianki spowalniającej Sleepersów lub uszczelniającej drzwi. No i oczywiście krótki moment „ciszy przed burzą” potrzebny na przygotowania i ostanie narady. <b>Gadżety wydają się bardzo dobrze dobrane i jest ich akurat tyle, ile potrzeba, choć tak jak w przypadku broni, prawie zawsze będziemy narzekać na zbyt mało amunicji do wykorzystania</b>.</p>
      <figure>
        <img src="https://www.gry-online.pl/galeria/galeria_topki/169903453.jpg"/>
        <figcaption>Klimat grozy oraz niezwykła atmosfera kreowana półmrokiem, światłem oraz mgłą to największe zalety GTFO.</figcaption>
      </figure>
      <p>To właśnie te bardzo ograniczone zasoby wpływają na wysoki poziom trudności <i>GTFO</i>. <b>Ograniczone zasoby amunicji zmieniają zasady gry. Rozmowa z towarzyszami ma duże znaczenie – trzeba zaplanować wszystko tak, by zapewnić sobie możliwość bezpiecznego odwrotu, a pułapki i obronę skoncentrować tam, gdzie będą najbardziej przydatne</b>. Na szczęście gracze w drużynie mogą dzielić się zapasami pocisków lub apteczek, a także znajdywać je w postawionych tu i ówdzie szafach. Duże znaczenie mają też projekty pomieszczeń, w których niewiele widać, a na drodze ustawiono schody, drabiny czy inne elementy utrudniające poruszanie się, zarówno nam jak i przeciwnikom. A tak właściwie, to… gdzie i z kim w ogóle walczymy?</p>
      <p><a href="https://www.gry-online.pl/S022.asp?ID=13688">1</a> <a href="https://www.gry-online.pl/S022.asp?ID=13688&amp;STR=2">2</a> <a href="https://www.gry-online.pl/S022.asp?ID=13688&amp;STR=2">Następna Strona</a></p>
    </article>
  </body>
</html>