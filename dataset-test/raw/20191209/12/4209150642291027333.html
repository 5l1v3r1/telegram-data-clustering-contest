<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Mahmutbegovic-Nedopustiva-upotreba-policijske-sile-protiv-gradjana-Mostara/572730?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T12:25:23+00:00"/>
    <meta property="og:title" content="Mahmutbegović: Nedopustiva upotreba policijske sile protiv građana Mostara"/>
    <meta property="og:description" content="MOSTAR - Potpredsjednica Federacije Bosne i Hercegovine Melika Mahmutbegović oštro osuđuje jutrošnju upotrebu specijalnih snaga Ministarstva unutrašnjih poslova Hercegovačko-neretvanskog kantona protiv građana Mostara prilikom deblokiranja deponije &quot;Uborak&quot;."/>
  </head>
  <body>
    <article>
      <h1>Mahmutbegović: Nedopustiva upotreba policijske sile protiv građana Mostara</h1>
      <address><time datetime="2019-12-09T12:25:23+00:00">09 Dec 2019, 12:25</time> by <a rel="author">M.B.</a></address>
      <p>MOSTAR - Potpredsjednica Federacije Bosne i Hercegovine Melika Mahmutbegović oštro osuđuje jutrošnju upotrebu specijalnih snaga Ministarstva unutrašnjih poslova Hercegovačko-neretvanskog kantona protiv građana Mostara prilikom deblokiranja deponije "Uborak".</p>
      <p>"Zahtijevamo da se provede istraga o načinu upotrebe specijalnih policijskih snaga, kao i okolnostima u kojima je više osoba povrijeđeno, te da oni koji su upotrijebili prekomjernu policijsku silu da rastjeruje građane koji već mjesecima mirno i nenasilno protestiraju, tražeći samo svoja prava, ponesu odgovornost", saopštila je Mahmutbegović.</p>
      <p>Kako je navela "policijske organe poziva na rad u skladu sa zakonom i na korektno postupanje prema onima koji se nalaze na mirnim okupljanjima".</p>
      <p>"Vlasti Grada Mostara i nadležne kantonalne institucije moraju uvažiti opravdane zahtjeve svojih građana koji već mjesecima upozoravaju na nezakonite aktivnosti u vezi sa deponijom 'Uborak'. Oni imaju pravo da dignu svoj glas protiv onoga što smatraju nedopustivim, a to je, prema njihovim javnim istupima, nepropisno odlaganje otpada svih vrsta, kojem nije mjesto na jednoj ovakvoj sanitarnoj deponiji. Tim prije jer navedeno samo po sebi nanosi ogromnu štetu lokalnoj zajednici, Gradu Mostaru i svim građanima, a najviše mještanima naselja Vrapčići i Bijelo Polje", navedeno je u saopštnju.</p>
      <p>Mahmutbegović ističe da je "nedopustivo silom ići na građane koji samo traže da se poštuju zakoni ove zemlje". </p>
      <p>Dodala je da je posebno je šokantno da se sve ovo čini uoči sutrašnjeg Međunarodnog dana ljudskih prava, što još jednom ukazuje na potrebu dubokog preispitivanja našeg društva u pogledu zaštite interesa svakog čovjeka i njegovih sloboda.</p>
      <p>"Pozivamo nadležno Ministarstvo okoliša i turizma Federacije BiH na aktivno učešće u rješavanju navedenog problema, a nadležne u preduzeću koje upravalja deponijom da poštuju ranije donesene naloge Federalne uprave za inspekcijske polove. Apeliramo na sve strane da se do sistemskog i dugoročnog rješenja za ovaj problem može doći isključivo dijalogom i međusobnim uvažavanjem", navedeno je u saopštenju.</p>
    </article>
  </body>
</html>