<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965108/%D9%88%D8%B2%DB%8C%D8%B1-%D9%86%DB%8C%D8%B1%D9%88-%D9%82%D8%B1%D8%A7%D8%B1%D8%AF%D8%A7%D8%AF-%D8%B5%D8%A7%D8%AF%D8%B1%D8%A7%D8%AA-%D8%A8%D8%B1%D9%82-%D8%A8%D9%87-%D8%B9%D8%B1%D8%A7%D9%82-%D8%AA%D9%85%D8%AF%DB%8C%D8%AF-%D8%B4%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T12:34:00+00:00"/>
    <meta property="og:title" content="وزیر نیرو: قرارداد صادرات برق به عراق تمدید شد"/>
    <meta property="og:description" content="وزیر نیرو از تمدید صادرات برق ایران به عراق خبر داد و گفت: ایران یک سند همکاری سه ساله با عراق برای کمک به صنعت برق این کشور در ابعاد مختلف امضا کرده است."/>
  </head>
  <body>
    <article>
      <h1>وزیر نیرو: قرارداد صادرات برق به عراق تمدید شد</h1>
      <address><time datetime="2019-12-09T12:34:00+00:00">09 Dec 2019, 12:34</time> by <a rel="author">پایگاه خبری تحلیلی فردا | Farda News</a></address>
      <p>
        <b>وزیر نیرو از تمدید صادرات برق ایران به عراق خبر داد و گفت: ایران یک سند همکاری سه ساله با عراق برای کمک به صنعت برق این کشور در ابعاد مختلف امضا کرده است.</b>
      </p>
      <p>خبرگزاری مهر: رضا اردکانیان در حاشیه سی و چهارمین کنفرانس بین‌المللی برق با بیان اینکه ایران یک سند همکاری سه ساله با عراق برای کمک به صنعت برق این کشور در ابعاد مختلف امضا کرده است، اظهارداشت: صادرات برق موضوعی است که در انتهای آن سند قید شده و تا زمانی که آن‌ها به برق ایران نیاز دارند ما به این کشور برق صادر کنیم.</p>
      <p>وی اضافه کرد: قراردادی که ایران با دولت عراق امضا کرده است مثل تمام قرارداد‌ها سالانه است، چون بودجه عراق نیز سالانه است.</p>
      <p>وزیر نیرو از تمدید صادرات برق ایران خبر داد و گفت: طبق برنامه پیش‌بینی شده، سیستم برق عراق و ایران حدود یک ماه پیش سنکرون شده و در ارتباط با صنعت برق این دو کشور سیستم برق‌شان به هم پیوسته است.</p>
      <p>اردکانیان در بخش دیگری از سخنان خود با اشاره به اینکه بودجه ۹۹ با بودجه ۹۸ تفاوت معناداری از لحاظ منابع آب و برق ندارد، گفت:صنعت برق به میزان زیاد و صنعت آب هم همین‌طور به منابع داخلی متکی است یعنی به فروش آب و برق متکی هستند.</p>
      <p>وی با بیان اینکه بخش برق ۲۳ هزار میلیارد تومان و بخش آب ۵ تا ۶ هزار میلیارد تومان فروش دارند، تصریح کرد: بنابراین قانون بودجه به ما کمک می‌کند، ولی بیش از آنکه منابع به ما کمک کند این سازوکار و راهکار‌ها هستند که به ما کمک می‌کنند.</p>
      <p>وزیر نیرو افزود: به عبارت دیگر راهکار‌های قانونی به ما امکان می‌دهد که مثلاً امسال مثل پارسال تبصره‌ای وجود دارد مبنی بر اینکه از ما می‌خواهند کنتور‌های هوشمند را برای پرمصرف‌ها تدارک ببینیم. این یک سازوکار است و موجب می‌شود که مصرف کاهش یابد و باعث می‌شود که ما بدانیم در چه ساعاتی پرمصرف‌ها شامل چه تعرفه‌ای می‌شوند.</p>
      <p>وی اظهار امیدواری کرد: مواردی که در مجلس تصویب می‌شود بیشتر در سازوکار‌های قانونی به ما کمک کند که بتوانیم صنعت آب و برق را به خوبی اداره کنیم.</p>
      <p>اردکانیان گفت: بر اساس مصوبه دولت در سال ۹۶، اعلام شد برای سال‌های آینده وزارت نیرو مجاز نیست که بیش از ۷ درصد قیمت آب و برق را برای کسانی که الگوی مصرف را رعایت می‌کنند افزایش دهد.</p>
    </article>
  </body>
</html>