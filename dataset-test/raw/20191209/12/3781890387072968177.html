<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746050"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="''ไต้หวัน''ต้องการแรงงานไทย 20 อัตรา"/>
    <meta property="og:description" content="กรมการจัดหางานรับสมัครคนหางานเพื่อไปทำงานกับนายจ้างบริษัท CHING FENG HOME FASHIONS CO.,LTD ไต้หวัน จำนวน 20 อัตรา ระยะเวลาการจ้างงาน 3 ปี ค่าจ้างกว่า 23,000 บาท รับสมัครตั้งแต่วันนี้ถึงวันที่ 17ธ.ค.62 ฟรีไม่เสียค่าใช้จ่าย"/>
  </head>
  <body>
    <article>
      <h1>''ไต้หวัน''ต้องการแรงงานไทย 20 อัตรา</h1>
      <address>
        <time datetime="2019-12-09T12:00:00+00:00">09 Dec 2019, 12:00</time>
      </address>
      <p>
        <b>กรมการจัดหางานรับสมัครคนหางานเพื่อไปทำงานกับนายจ้างบริษัท CHING FENG HOME FASHIONS CO.,LTD ไต้หวัน จำนวน 20 อัตรา ระยะเวลาการจ้างงาน 3 ปี ค่าจ้างกว่า 23,000 บาท รับสมัครตั้งแต่วันนี้ถึงวันที่ 17ธ.ค.62 ฟรีไม่เสียค่าใช้จ่าย</b>
      </p>
      <p><b>นายสุชาติ พรชัยวิเศษกุล อธิบดีกรมการจัดหางาน</b> เปิดเผยว่า  กรมการจัดหางาน รับสมัครคนหางานเพื่อไปทำงานกับนายจ้างบริษัท CHING FENG HOME FASHIONS CO.,LTD. ไต้หวัน ประกอบกิจการผลิตภัณฑ์สิ่งทอ ตำแหน่งคนงานทั่วไป จำนวน 20 อัตรา อัตราค่าจ้างเดือนละ 23,100 เหรียญไต้หวัน หรือประมาณ 23,000 บาท (อัตราแลกเปลี่ยน ณ วันที่ 9 ธันวาคม 2562) คุณสมบัติเป็นเพศชาย อายุ 23 – 40 ปี จบการศึกษา ม. 3 ขึ้นไป มีความรู้พื้นฐานในการใช้ภาษาจีนกลาง และภาษาอังกฤษ พ้นภาระการรับราชการทหาร ระยะเวลาการจ้างงาน 3 ปี ทำงานวันละ 8 ชั่วโมง สัปดาห์ละ 40 ชั่วโมง<br/><br/>นายจ้างรับผิดชอบค่าใช้จ่ายในประเทศไทย ได้แก่ ค่าตรวจสุขภาพ ค่าวีซ่า ค่าตรวจประวัติอาชญากรรม ค่าโดยสารเครื่องบินจากประเทศไทยไปยังไต้หวันก่อนเริ่มงาน และค่าใช้จ่ายในไต้หวัน ได้แก่ ค่าตรวจสุขภาพ ค่าใบถิ่นที่อยู่ ค่าบริการบริษัทจัดหางานในไต้หวัน ค่าโดยสารเครื่องบินกลับประเทศไทยเมื่อทำงานครบสัญญาจ้าง และค่าเบี้ยประกันภัยหมู่ คนหางานรับผิดชอบค่าอาหารและที่พักเดือนละ 2,500 เหรียญไต้หวัน ค่าเบี้ยประกันภัยแรงงานเดือนละ 462 เหรียญไต้หวัน และค่าเบี้ยประกันสุขภาพเดือนละ 325 เหรียญไต้หวัน</p>
      <figure>
        <img src="https://www.dailynews.co.th/admin/upload/20191209/news_sbPDChMPuj173734_533.jpg?v=20191212029?v=6874"/>
      </figure>
      <p>หลักฐานการรับสมัคร ได้แก่ ใบสมัคร ซึ่งสามารถดาวน์โหลดแบบฟอร์มได้ที่ <a href="https://www.doe.go.th/overseas">https://www.doe.go.th/overseas</a> หรือขอรับได้ ณ สถานที่รับสมัครงาน สำเนาบัตรประจำตัวประชาชน สำเนาหนังสือเดินทาง ซึ่งยังมีอายุการใช้งาน (ถ้ามี) สำเนาวุฒิการศึกษาล่าสุด อย่างละ 1 แผ่น รูปถ่าย สีขนาด 2 นิ้ว สนใจสมัครด้วยตนเองได้ตั้งแต่วันนี้จนถึงวันที่ 17 ธันวาคม 2562 พร้อมยื่นหลักฐานการสมัครงาน ณ สำนักงานจัดหางานจังหวัดทุกจังหวัด สำนักงานจัดหางานกรุงเทพมหานครพื้นที่ 1 – 10 หรือกองบริหารแรงงานไทยไปต่างประเทศ กรมการจัดหางาน อาคารสำนักงานประกันสังคมกรุงเทพมหานครพื้นที่ 3 ชั้น 10 ถนนมิตรไมตรี เขตดินแดง กรุงเทพฯ<br/><br/><br/><b>อธิบดีกรมการจัดหางาน</b> กล่าวย้ำเตือนว่า การรับสมัครคนหางานเพื่อไปทำงานกับนายจ้างดังกล่าว เป็นการดำเนินการเพื่อจัดส่งคนหางานไปทำงานต่างประเทศโดยวิธีรัฐจัดส่ง คนหางานไม่ต้องเสียค่าสมัครหรือค่าบริการใด ๆ ทั้งสิ้น ผู้ได้รับการคัดเลือกให้ไปทำงานจะต้องจ่ายค่าใช้จ่ายเท่าที่จำเป็น ได้แก่ ค่ารูปถ่าย ค่าหนังสือเดินทาง (กรณียังไม่มี) ค่าตรวจสุขภาพ ค่าตรวจประวัติอาชญากรรม ค่าวีซ่า ค่าโดยสารเครื่องบินเที่ยวไป และ ค่าสมาชิกกองทุนเพื่อช่วยเหลือคนหางานไปทำงานในต่างประเทศ รวมค่าใช้จ่ายทั้งสิ้นประมาณ 15,000 บาท<br/><br/><b>ดังนั้นจึงอย่าหลงเชื่อผู้ไม่หวังดีแอบอ้างว่าสามารถช่วยให้ไปทำงานได้ เพราะอาจถูกหลอกเสียเงินฟรี สอบถามรายละเอียดเพิ่มเติมได้ที่กองบริหารแรงงานไทยไปต่างประเทศ 02-245 - 1034 หรือสายด่วนกระทรวงแรงงาน 1506 กด 2 กรมการจัดหางาน</b></p>
    </article>
  </body>
</html>