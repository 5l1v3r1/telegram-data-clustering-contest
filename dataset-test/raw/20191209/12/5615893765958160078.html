<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/life/continuarea-animatiei-frozen-pentru-al-treilea-weekend-pe-primul-loc-in-box-office-ul-nord-american-19193417?utm_source=Rss&amp;utm_medium=Referral&amp;utm_campaign=Cross"/>
    <meta property="og:site_name" content="Profit.ro"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Continuarea animației „Frozen”, pentru al treilea weekend pe primul loc în box office-ul nord-american"/>
    <meta property="og:description" content="Lungmetrajul de animație „Frozen II” s-a clasat, pentru al treilea weekend consecutiv, pe primul loc în box office-ul nord-american."/>
  </head>
  <body>
    <article>
      <h1>Continuarea animației „Frozen”, pentru al treilea weekend pe primul loc în box office-ul nord-american</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">Profit.ro</a></address>
      <p>
        <b>Lungmetrajul de animație „Frozen II” s-a clasat, pentru al treilea weekend consecutiv, pe primul loc în box office-ul nord-american.</b>
      </p>
      <p>Potrivit boxofficemojo.com, filmul a generat încasări de 34,6 milioane de dolari în al treilea weekend de la premieră, astfel că, în total, la nivel global, producția Disney are încasări de 919,6 milioane de dolari, scrie <a href="http://News.ro/">News.ro</a>.</p>
      <p>Comedia „Knives Out”, ce spune povestea unui detectiv care investighează moartea patriarhului unei familii excentrice, s-a menținut pe locul al doilea în clasament, cu încasări de 14,1 milioane de dolari în al doilea weekend de la premieră. Filmul este regizat de Rian Johnson, iar din distribuție fac parte Daniel Craig, Chris Evans, Ana de Armas și Jamie Lee Curtis.</p>
      <p>Filmul biografic „Ford v Ferrari”, cu Matt Damon și Christian Bale în distribuție, și drama „Queen &amp; Slim”, cu Daniel Kaluuya și Jodie Turner-Smith, se află la egalitate privind încasările.</p>
      <p>Lungmetrajul „Ford v Ferrari” și-a menținut poziția în top - a treia - după ce, în al patrulea weekend de la debut, a generat încasări de 6,537 milioane de dolari. După al doilea weekend de top, drama a ocupat poziția a patra, cu încasări de 6,530 milioane de dolari.</p>
      <p>Filmul biografic „A Beautiful Day in the Neighborhood”, cu Tom Hanks în rolul vedetei de televiziune Fred Rogers, s-a menținut pe locul al cincilea, cu încasări de 5,2 milioane de dolari în al treilea weekend de la debut.</p>
      <p>Drama biografică „Dark Waters”, regizată de Todd Haynes, cu Mark Ruffalo în rol principal, a urcat 13 locuri în top, până pe șase, cu încasări de 4,1 milioane de dolari în al treilea weekend de la premieră.</p>
      <p>Thrillerul „21 Bridges”, cu Chadwick Boseman în rol principal, a coborât un loc, până pe șapte, după ce, în al treilea weekend de la lansare, a generat încasări de 3,8 milioane de dolari.</p>
      <p>Comedia „Playing With Fire”, regizată de Andy Fickman, s-a clasat pe poziția a opta, în coborâre un loc, după ce, în al cincilea weekend de la premieră, a generat încasări de 2 milioane de dolari.</p>
      <p>Filmul de acțiune „Midway”, cu Woody Harrelson în distribuție, a coborât și el un loc, până pe nouă. În al cincilea weekend de la debut, a generat încasări de 1,94 milioane de dolari.</p>
      <p>În al zecelea weekend de la premieră, „Joker” al lui Todd Phillips s-a menținut pe locul al zecelea, după ce a generat încasări de 1 milion de dolari. Lungmetrajul, cu Joaquin Phoenix și Robert DeNiro în distribuție, este unul dintre favoritele pentru nominalizare la Oscar 2020. Până în prezent, la nivel global, filmul a generat încasări de 1,05 miliarde de dolari.</p>
    </article>
  </body>
</html>