<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361401"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T12:07:00+00:00"/>
    <meta property="og:title" content="УКЦ: Десет година Центра за перитонеумску дијализу"/>
    <meta property="og:description" content="Универзитетски клинички центар обиљежио је 10 година од отварања Центра за перитонеумску дијализу, првог таквог у Републици Српској."/>
  </head>
  <body>
    <article>
      <h1>УКЦ: Десет година Центра за перитонеумску дијализу</h1>
      <address>
        <time datetime="2019-12-09T12:07:00+00:00">09 Dec 2019, 12:07</time>
      </address>
      <p>
        <i>Универзитетски клинички центар обиљежио је 10 година од отварања Центра за перитонеумску дијализу, првог таквог у Републици Српској.</i>
      </p>
      <p>Током десет година, овом методом лијечено је 89 пацијената, а данас је доступна и у Универзитетској болници у Фочи.</p>
      <p>Поводом 10-годишњице организован је стручни семинар и промовисана нова метода лијечења.</p>
      <p>Шеф Одјељења нефрологије са општом интерном медицином УКЦ-а Властимир Влатковић рекао је новинарима да је у протеклих 10 година перитонеумском дијализом лијечено 89 пацијената.</p>
      <p>Он је навео да је поводом овог јубилеја, данас у УКЦ одржан семинар под називом "Аутоматска перитонеумска дијализа" и представљен систем који омогућава лијечење ових пацијената уз онлајн контролу током 24 часа, без доласка у болницу.</p>
      <p>- У Републици Српској тренутно је помоћу ове методе на лијечењу 27 пацијената. Она представља један вид самолијечења, гдје се пацијенти у болници едукују, а онда се отпуштају кући са потрошним материјалом како би ову методу могли спроводити у кућним условима - појаснио је Влатковић.</p>
      <p>Начелник Центра за интерну медицину Универзитетске болнице Фоча нефролог Маријана Ковачевић рекла је да је ова здравствена установа 2015. године, захваљујући сарадњи са УКЦ Републике Српске, почела са методом континуиране амбулантне перитонеумске дијализе. </p>
    </article>
  </body>
</html>