<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/kultura/kyivskomu-plastu-vypovnylosia-30-rokiv-iak-sviatkuvaly-richnytsiu-orhanizatsii-siuzhet-204311.html"/>
    <meta property="og:site_name" content="5 канал"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="Київському &quot;Пласту&quot; виповнилося 30 років: як святкували річницю організації – сюжет"/>
    <meta property="og:description" content="Загальна ж кількість пластунів у київській станиці - близько тисячі"/>
  </head>
  <body>
    <article>
      <h1>Київському "Пласту" виповнилося 30 років: як святкували річницю організації – сюжет</h1>
      <address>
        <time datetime="2019-12-09T12:10:00+00:00">09 Dec 2019, 12:10</time>
      </address>
      <p>30 років київському "Пласту". На свято вирішили запросити не лише чинних пластунів, а й навіть засновників столичної організації. Саме ж дійство провели під гімн та молитву. Відвідала свято і наша Єва Ніколашвілі.</p>
      <p>З молитвою та під гімн "Пласту" скаути столичної станиці розпочали святкувати річницю організації. Цьогоріч їй виповнюється 30 років.</p>
      <blockquote>"Вирішили відзначити не просто веселим святом, як в попередні роки, а покликати на наше свято усіх людей, які коли-небудь, хоча б один рік, може два роки, але в певний період свого життя були пластунами", – розповів пластун В'ячеслав Западнюк.</blockquote>
      <p>Семирічний Роман пластує вже чотири роки. Каже, найбільше подобається збирати відмітки. Нині їх має з десяток, утім зупинятися не планує.</p>
      <p>"Є такі от завдання вмілості. За них дається такий трикутник, в мене їх два, то мені подобається виконувати такі завдання. В мене от рій Козацькі чайки - це відмітка рою, є теж число і це називається проба", – пояснює пластун Роман.</p>
      <p>В лавах скаутів і батько Романа. Офіційно до пластунів не належить, утім вже майже рік готується ним стати. Долучитися до "Пласту" його надихнули сини.</p>
      <blockquote>"Мета пласту: виховання добрих громадян. Не так багато організацій, які цим займаються і от мені захотілося долучитися до цієї організації. Щоб якось збільшити швидкість росту пластової організації, щоб добрих громадян ставало більше і більше і відповідно держава ставала міцніша", – переконаний батько пластуна.</blockquote>
      <p>На свято приїхали і одні із засновників київського "Пласту". Сергій та Лілія Прудко розповідають: ідея створити його в Києві зародилася після розпаду Радянського Союзу.</p>
      <blockquote>"Перші пластуни київські - це були діти наших парафіян. В неділю ми збиралися на службу божу, а потім після служби діти та батьки мали якісь вареники, борщ. Діти теж мали. А ми з ними йшли на прогулянку. Чи в ліс, чи в парк і там проводили з ними заняття", – зауважує один із засновників київського "Пласту" Сергій Прудко.</blockquote>
      <p>"Головне питання стало, що треба носити однострій. Психологічно, чесно кажучи, це було дуже важно прийняти. Привезли оцей однострій, прийшлось одягати", – каже Лілія Прудко, співзасновниця київського "Пласту".</p>
      <p>Тепер вже пластують їхні діти та внуки. Загальна ж кількість пластунів у київській станиці - близько тисячі.</p>
      <p><b>Єва Ніколашвілі, Василь Дендін, "5 канал</b>".</p>
    </article>
  </body>
</html>