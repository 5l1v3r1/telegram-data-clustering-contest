<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002994_vodachut_na_frenskata_kraina_levica_poluchi_3_meseca/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:45:00+00:00"/>
    <meta property="og:title" content="Водачът на френската крайна левица получи 3 месеца затвор условно за сплашване"/>
    <meta property="og:description" content="Водачът на &quot;Непокорна Франция&quot; определи процеса като политически."/>
  </head>
  <body>
    <article>
      <h1>Водачът на френската крайна левица получи 3 месеца затвор условно за сплашване</h1>
      <address><time datetime="2019-12-09T12:45:00+00:00">09 Dec 2019, 12:45</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Лидерът на френското крайноляво движение "Непокорна Франция" Жан-Люк Меланшон беше осъден на три месеца затвор условно и глоба от 8000 евро за сплашване на представители на властите, разследващи го за финансови нарушения, предаде "Ройтерс", като се позова на съда.</p>
      <p>Съдебното решение е по дело, свързано с обиски в дома на Меланшон и в партийните офиси, извършени през 2018 г. по разпореждане на парижката прокуратура. Водачът на "Непокорна Франция" определи процеса като политически.</p>
      <p>Меланшон, водеща фигура на съпротивата срещу икономическата политика на президента Еманюел Макрон и поддръжник на антиправителствените протести на "жълтите жилетки", спечели безпрецедентните 19.5 процента от гласовете на първия тур на президентските избори през 2017 г., припомня "Ройтерс", цитирана от БТА.</p>
    </article>
  </body>
</html>