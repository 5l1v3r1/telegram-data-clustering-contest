<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/2020-m-stojantiesiems-i-aukstasias-mokyklas-islieka-tos-pacios-salygos-kaip-siemet/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-12-09T12:44:00+00:00"/>
    <meta property="og:title" content="2020 m. stojantiesiems į aukštąsias mokyklas išlieka tos pačios sąlygos, kaip šiemet"/>
    <meta property="og:description" content="Kitais metais stosiantiesiems į universitetus ir kolegijas konkursinio balo skaičiavimo principai išlieka tokie pat kaip 2019 m. Švietimo, mokslo ir sporto ministras Algirdas Monkevičius patvirtino konkursinę eilę stosiantiesiems į aukštąsias"/>
  </head>
  <body>
    <article>
      <h1>2020 m. stojantiesiems į aukštąsias mokyklas išlieka tos pačios sąlygos, kaip šiemet</h1>
      <address>
        <time datetime="2019-12-09T12:44:00+00:00">09 Dec 2019, 12:44</time>
      </address>
      <p>
        <i>Kitais metais stosiantiesiems į universitetus ir kolegijas konkursinio balo skaičiavimo principai išlieka tokie pat kaip 2019 m. Švietimo, mokslo ir sporto ministras Algirdas Monkevičius patvirtino konkursinę eilę stosiantiesiems į aukštąsias mokyklas 2020 m. Vienintelė naujovė – atnaujintas olimpiadų, už kurias galima gauti papildomus balus, sąrašas.</i>
      </p>
      <p>Kaip ir anksčiau, stojančiųjų į aukštąsias mokyklas konkursinis balas skaičiuojamas pagal keturių mokomųjų dalykų rezultatus, išskyrus menų ir sporto studijas. Mokomųjų dalykų sąrašas skiriasi priklausomai nuo studijų programos, į kurią pretenduojama. Skirtingų dalykų įvertinimai turi skirtingą svorį.</p>
      <p>Stojantiesiems į menus konkursinis balas skaičiuojamas tik iš stojamojo egzamino.</p>
      <p>Stojant į sporto studijų krypčių grupės studijų programas vietoje pagrindinio dalyko imami sporto pasiekimai.</p>
      <p>Stojantiesiems į pedagogines studijas privalomas motyvacijos vertinimas.</p>
      <p>Kai kurių nacionalinių ir tarptautinių olimpiadų laureatams, profesinių mokyklų absolventams, baigusiems mokyklą su pagyrimu arba turintiems vienerių metų darbo stažą, turintiems brandos darbo ne žemesnį negu 9 įvertinimą, atlikusiems ilgalaikę savanorystę, taip pat baigusiesiems karinius mokymus arba atlikusiesiems privalomąją karo tarnybą pridedami papildomi balai.</p>
      <p>2020 m. skaičiuojant konkursinę eilę išplėstas olimpiadų, už kurias teikiami papildomi balai, sąrašas.</p>
      <p>Pagal prieš dvejus metus patvirtintus minimalius kriterijus, stojant į valstybės finansuojamas studijų vietas bus atsižvelgiama į egzaminų ir metinių pažymių įvertinimus. Pretenduojantiems gauti valstybės finansavimą studijoms reikia būti išlaikius tris – lietuvių kalbos ir literatūros, matematikos ir užsienio kalbos – valstybinius brandos egzaminus, o jų aritmetinis vidurkis stojant į universitetus turi būti ne žemesnis nei 40 balų, stojant į kolegijas – ne žemesnis nei 25 balai. Penkių privalomų mokomųjų dalykų geriausių metinių pažymių, įrašytų į brandos atestatą, vidurkis turi būti ne žemesnis nei 7 balai – stojant į universitetus, ne žemesnis nei 6 balai – stojant į kolegijas.</p>
      <p>Daugiau informacijos apie 2020 m. priėmimo į aukštąsias mokyklas sąlygas galima rasti čia: <a href="https://bit.ly/2qjd8rc">https://bit.ly/2qjd8rc</a>.</p>
      <p>Švietimo, mokslo ir sporto ministerijos inf.</p>
    </article>
  </body>
</html>