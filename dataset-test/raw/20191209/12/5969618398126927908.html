<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/evangelos-michos/giati-o-oliveira-einai-o-kaluteros-for-toy-prwtathlhmatos.5653426.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T12:35:00+00:00"/>
    <meta property="og:title" content="Γιατί ο Ολιβέιρα είναι ο καλύτερος φορ του πρωταθλήματος"/>
    <meta property="og:description" content="O Ευάγγελος Μίχος κάνει τον απολογισμό του πρώτου γύρου του πρωταθλήματος, γράφει για τη συγκλονιστική μάχη που έρχεται ενόψει playoffs και συγκρίνει τους στράικερ."/>
  </head>
  <body>
    <article>
      <h1>Γιατί ο Ολιβέιρα είναι ο καλύτερος φορ του πρωταθλήματος</h1>
      <h2>O Ευάγγελος Μίχος κάνει τον απολογισμό του πρώτου γύρου του πρωταθλήματος, γράφει για τη συγκλονιστική μάχη που έρχεται ενόψει playoffs και συγκρίνει τους στράικερ.</h2>
      <address><time datetime="2019-12-09T12:35:00+00:00">09 Dec 2019, 12:35</time> by <a rel="author">Ευάγγελος Μίχος</a></address>
      <p>Ολοκληρώθηκε ο πρώτος γύρος του πρωταθλήματος της <a href="https://www.sport24.gr/football/ellada/SuperLeague/">Super League 1</a> που για πρώτη φορά στην ιστορία δυο ομάδες είναι πρωτοπόρες και αήττητες, Ολυμπιακός και ΠΑΟΚ. Επίσης για πρώτη φορά θα έχουμε playoffs με τη συγκεκριμένη μορφή και τις πρώτες έξι της βαθμολογίας, με επτά ομάδες να διεκδικούν τα μισά (τρία) εισιτήρια, δηλαδή ΑΕΛ, ΟΦΗ, Ξάνθη, Άρης, Λαμία, Παναθηναϊκός κι Ατρόμητος.</p>
      <p>Οπότε, στην κορυφή θα έχουμε μεν μια μάχη δυο διαφορετικών ταχυτήτων ενόψει playoffs, η οποία αναμένεται να προσδώσει πολύ μεγάλο σασπένς στο δεύτερο γύρο μαζί με... μπόλικη ίντριγκα και επικοινωνία συν διάφορες θεωρίας συνωμοσίας.</p>
      <p>Για παράδειγμα, στις συζητήσεις που γίνονται στην ποδοσφαιρική πιάτσα, λένε πως ο μεν Ολυμπιακός θα προτιμούσε στα playoffs να μπουν Άρης και Παναθηναϊκός, ενώ ο ΠΑΟΚ τις Ξάνθη και ΟΦΗ. Θυμίζω πως στα playoffs οι ομάδες μπαίνουν με τη βαθμολογία της κανονικής περιόδου και οι δυο ισόβαθμοι πρωταθλητές χειμώνα (οι ερυθρόλευκοι, βέβαια, κερδίζουν τον άτυπο τίτλο λόγω καλύτερης διαφοράς τερμάτων) τελείωσαν τον πρώτο γύρο με διαφορά τριών νικών και μιας ισοπαλίας από την 3η ΑΕΚ, η οποία Δεκέμβριο μήνα πρόλαβε να αλλάξει για τρίτη φορά προπονητή.</p>
      <h3>ΠΡΟΠΟΝΗΤΟΦΑΓΙΑ</h3>
      <p>Παρεμπιπτόντως και... σημειολογικά, από τις 14 ομάδες οι 10 έχουν αλλάξει προπονητή, σε σχέση με αυτούς που ξεκίνησαν την καλοκαιρινή προετοιμασία (χρεώνω και τον ΠΑΟΚ, λόγω αποχώρησης του Ραζβάν Λουτσέσκου). Και το πιο εντυπωσιακό από τις πρώτες δέκα της βαθμολογίας, δηλαδή από τις ομάδες που διεκδικούν θέση στην 6άδα –playoffs, μόνο τρεις, Ολυμπιακός - ΟΦΗ - Παναθηναϊκός, συνεχίζουν με τους ίδιους προπονητές (Μαρτίνς, Σίμος, Δώνης αντίστοιχα). Άραγε θα τελειώσουν κιόλας με τους ίδιους;</p>
      <h3>ΠΡΩΤΙΑ ΚΑΙ ΣΤΑ ΔΟΚΑΡΙΑ</h3>
      <p>Ολυμπιακός και ΠΑΟΚ στο τέλος του πρώτου γύρου έκαναν νίκες από αυτές που λέμε... διαδικαστικές. Μπορεί ο δικέφαλος να ζορίστηκε λίγο αλλά αυτό συνέβη βασικά λόγω... δοκαριών και VAR. Η Ξάνθη ήταν άκρως παθητική και δεν μπορούσε ο Άμπαντ να τα βγάζει όλα ή οι παίκτες του Αμπέλ Φερέιρα να συνεχίσουν να αστοχούν όταν έκαναν τόσες ευκαιρίες. Παρεμπιπτόντως ο ΠΑΟΚ πήρε προβάδισμα και στα δοκάρια: Μετράει πλέον 9, έναντι 8 των Άρη και ΟΦΗ.</p>
      <h3>ΤΑ ΕΙΔΕ ΟΛΑ Ο ΚΑΡΕΡΑ</h3>
      <p>Μπορεί η ματσάρα της αγωνιστικής να έγινε στο Περιστέρι, <a href="https://www.sport24.gr/football/ellada/SuperLeague/atromhtos-arhs-tromero-gkol-me-psalidaki-apo-ton-vellio.5653091.html">όπου σημειώθηκε και το γκολ του... μήνα από τον Βέλλιο με ανάποδο ψαλίδι</a> (σπεσιαλιτέ του αυτές οι εκτελέσεις), αλλά η αναμέτρηση που έστειλε το πιο ξεκάθαρο μήνυμα για μένα ήταν το ΑΕΚ - Πανιώνιος. Εκεί, δηλαδή, που ο στιλάτος Μάσιμο Καρέρα, είδε όλες τις αρετές και τις παθογένειες της νέας του ομάδας. Τι εννοώ;</p>
      <p>Η ΑΕΚ διαθέτει αυτή τη στιγμή τον κορυφαίο και πληρέστερο σέντερ φορ της Super League 1, τον Νέλσον Ολιβέιρα. Για το ελληνικό πρωτάθλημα ο Πορτογάλος επιθετικός αποδεικνύεται πραγματικό φονικό υπερόπλο. Κόντρα στον Πανιώνιο πέτυχε χατ-τρικ, ουσιαστικά χωρίς να πάρει ασίστ. Κι αυτό είναι το εντυπωσιακό στην περίπτωσή του, γιατί σε αντίθεση με τους καλούς σέντερ φορ που υπάρχουν σε Ολυμπιακό και ΠΑΟΚ, εκεί τους... υποστηρίζει και η ομάδα τους με το πλάνο της.</p>
      <h3>ΠΡΩΤΟΣ ΣΚΟΡΕΡ ΧΩΡΙΣ ΠΑΣΕΣ</h3>
      <p>Στην ΑΕΚ τόσο του Καρντόσο όσο και του Κωστένογλου, ο Ολιβέιρα ήταν της ατομικής πρωτοβουλίας, χωρίς ουσιαστικά να υπάρχει έστω επαρκής τροφοδότησή του. Με τον Ιταλό κόουτς να καλείται να κτίσει μια ομάδα κυριολεκτικά πάνω στον σπουδαίο Πορτογάλο σέντερ φορ της. Αυτό θα πρέπει να είναι το μεγαλύτερο στοίχημα των Ίβιτς - Καρέρα στην επόμενη ημέρα των κιτρινόμαυρων.</p>
      <p>Χωρίς υπερβολή για αυτή, τη σημερινή ΑΕΚ, ο Νέλσον Ολιβέιρα αποτελεί... πολυτέλεια. Και όσο κι αν κακοφαίνεται στον Λιβάγια επειδή ο Πορτογάλος έχει πλέον το υψηλότερο συμβόλαιο (plus 1 εκατ. ευρώ έναντι 700.000 του Κροάτη), η ομάδα επιβάλετε να κτιστεί στον Ολιβέιρα και όχι στον τρελοΛιβάγια (μεγάλη κλάση αλλά λόγω χαρακτήρα κι ασταθούς ψυχολογίας δεν...) ή στον Μάνταλο.</p>
      <p>Ο σούπερ Ολιβέιρα των 8 γκολ είναι πρώτος σκόρερ παρότι δεν του έχουν "πιστωθεί" αλλά δυο γκολ ενώ του έχουν κόψει ένα ακόμη χατ-τρικ. Και μην ξεχνάμε πως έχει λιγότερα παιχνίδια λόγω του τραυματισμού του. Εκτός από κυνηγός που βρίσκεται μέσα στις φάσεις για γκολ, είναι μαχητικός, πιέζει και καλός με την μπάλα εκτός περιοχής. Έχει όλο το πακέτο δηλαδή και στην πιο ώριμη ηλικία (28 χρονών).</p>
      <h3>Ο ΕΛ ΑΡΑΜΠΙ ΚΑΙ Η ΔΙΑΧΕΙΡΙΣΗ</h3>
      <p>Μιλώντας για σέντερ φορ στο ελληνικό πρωτάθλημα πρέπει να σταθούμε και στο φαινόμενο Ελ Αραμπί. Είναι ένας "κίλερ" που αποδεδειγμένα μπορεί να κάνει πάρτι στη δική μας λίγκα. Ειδικά στα εκτός έδρας ματς, όπως φάνηκε και στο Αγρίνιο, παρότι ο Μαρτίνς τον χρησιμοποίησε βασικό περισσότερο στα παιχνίδια του Καραϊσκάκης. Ο Μαροκινός φορ, όμως, έχει κλείσει και τα 32 του χρόνια, άρα με συνεχείς αγώνες σε Ελλάδα και Ευρώπη χρειάζεται και σωστή διαχείριση. Φανταστείτε όμως, τον Ολυμπιακό, με το πλαναρισμένο του παιχνίδι, να έχει ως δίδυμο φορ τους Ελ Αραμπί - Ολιβέιρα (αντί του Γκερέρο), πόσο πιο ωραία που θα ήταν.</p>
      <p>
        <i>*** Η συνεργασία ΑΕΚ - Καρέρα θα επαναπροσδιοριστεί το καλοκαίρι αφού τόσο η μια πλευρά όσο και η άλλη μπορεί να την σπάσει πληρώνοντας ένα ποσό ως "πέναλτι".</i>
      </p>
    </article>
  </body>
</html>