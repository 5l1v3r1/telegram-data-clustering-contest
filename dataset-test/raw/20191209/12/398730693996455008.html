<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/skyddsombud-pa-af-larmar-till-arbetsmiljoverket/"/>
    <meta property="og:site_name" content="DN.SE"/>
    <meta property="article:published_time" content="2019-12-09T12:29:07+00:00"/>
    <meta property="og:title" content="Skyddsombud på AF larmar till Arbetsmiljöverket"/>
    <meta property="og:description" content="Arbetsförmedlingens skyddsombud larmar Arbetsmiljöverket om ohållbar arbetsbelastning efter varslet och massuppsägningarna."/>
  </head>
  <body>
    <article>
      <h1>Skyddsombud på AF larmar till Arbetsmiljöverket</h1>
      <address><time datetime="2019-12-09T12:29:07+00:00">09 Dec 2019, 12:29</time> by <a rel="author" href="https://www.dn.se/av/andreas-lindberg/" target="_blank">Andreas Lindberg</a></address>
      <p>
        <b>Varslet och massuppsägningarna på Arbetsförmedlingen har fått ett skyddsombud att slå larm till Arbetsmiljöverket. Balansen mellan krav och resurser fungerar inte längre och arbetssituationen är nu ohållbar i region syd, enligt facket.<br/>– Vi bedömer att man inte har några förutsättningar att bedriva verksamhet längre, säger Dan Ribbenborg, huvudskyddsombud i Arbetsförmedlingens region syd. </b>
      </p>
      <p>Antalet arbetsförmedlare på avdelningen som ska hjälpa arbetssökande i Arbetsförmedlingens region syd, har närapå halverats två gånger i år. Samtidigt är det lika många arbetslösa som ska ha hjälp.</p>
      <p>Efter varsel, personalflykt och interna organisationsförändringar är belastningen på handläggarna i regionen nu så hög att huvudskyddsombudet slår larm till Arbetsmiljöverket. </p>
      <p>– Personalstyrkan är kraftigt decimerad, men har kvar samma uppdrag. Vår bedömning är att man inte ens klarar av att följa lag och förordning längre, säger Dan Ribbenborg från fackförbundet ST, huvudskyddsombud i regionen.</p>
      <p><b>Efter varslet i januari </b>har myndigheten gjort sig av med 1.600 anställda och över 1.300 har sagt upp sig på egen begäran, <a href="https://www.dn.se/ekonomi/personal-fortsatter-lamna-arbetsformedlingen/">som DN rapporterat tidigare</a>. I region syd har detta enligt Dan Ribbenborg inneburit att personalstyrkan har minskat med 43 procent. </p>
      <p>Dessutom har region syds handläggare som ska hantera de inskrivna sökande delats in i två grupper, där bara den ena ska hantera inskrivna sökande i fortsättningen. </p>
      <p>
        <a href="https://www.dn.se/ekonomi/114-kommuner-saknar-alternativ-till-arbetsformedlingen/">Läs mer: 114 kommuner saknar privata alternativ till Arbetsföremedlingen</a>
      </p>
      <figure>
        <img src="https://cached-images.bonnier.news/cms30/UploadedImages/2019/12/9/0f345594-6880-4bd8-986c-a147f599b1e8/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Dan Ribbenborg, huvudskyddsombud på Arbetsförmedlingen region syd, från fackförbundet ST.<cite>Foto: Privat.</cite></figcaption>
      </figure>
      <p>– Vi har ungefär 100.000 inskrivna i region syd. 80.000 av dem står i arbetssökandespåret. Först halveras vi nästan med 43 procent, sedan är det bara 65 procent av de kvarvarande som ska stödja de arbetssökande. Det går inte, det är helt omöjligt att lösa uppdraget, säger Dan Ribbenborg. </p>
      <p>Det har inte synts i rapporteringen till facket än, men han fruktar att antalet anmälningar om hot och våld mot handläggare kan komma att öka om myndigheten inte gör någonting. </p>
      <p>– Många är beroende av Arbetsförmedlingen för sin försörjning och vi måste fatta beslut i rätt tid så att de får pengar. Personer som inte får beslut är potentiella risker för personalen, och som det ser ut i dag hinner vi inte med att fatta rätt beslut, säger Dan Ribbenborg. </p>
      <p><a href="https://www.dn.se/ekonomi/dn-erfar-hon-tar-over-krisdrabbade-arbetsformedlingen/">Läs mer: Maria Mindhammar ny chef för Arbetsförmedlingen</a> </p>
      <p><b>Verksamhetsområdeschefen</b> för avdelningen har enligt honom svarat att man är medveten om att kraven är större än resurserna och att man prioriterar och planerar framöver.</p>
      <p>Men enligt facket kommer det inte räcka med att bara prioritera om.</p>
      <p>– Som statstjänsteman kan man inte prioritera mellan lagar och förordningar. Det går inte att välja vilken lag jag ska uppfylla i dag, men det är det vi tvingas göra just nu, säger Dan Ribbenborg. </p>
      <p>I stället kräver han nu att Arbetsförmedlingen antingen backar om organisationsförändringen som delar avdelningen i två, eller ser till att den får mer resurser så att fler kan anställas. </p>
      <p>Arbetsmiljöverket ska besöka regionen den 17 december, för att avgöra om åtgärder i form förelägganden eller viten är aktuellt. </p>
      <p>DN söker Arbetsförmedlingen. </p>
      <p><a href="https://www.dn.se/nyheter/politik/regeringen-skjuter-upp-andring-av-arbetsformedlingen/">Läs mer: Regeringen backar om Arbetsförmedlingen</a> </p>
    </article>
  </body>
</html>