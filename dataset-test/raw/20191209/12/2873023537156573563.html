<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/asia/eirinikos/222421_kanenas-epizon-meta-tin-ekrixi-ifaisteioy-sti-nea-zilandia"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T12:16:00+00:00"/>
    <meta property="og:title" content="«Κανένας επιζών» μετά την έκρηξη ηφαιστείου στη Νέα Ζηλανδία"/>
    <meta property="og:description" content="«Δεν υπάρχει κανένα ίχνος ζωής» έπειτα από την έκρηξη του ηφαιστείου Ουακατάνε στο νησί Γουάιτ, σύμφωνα με την αστυνομία της Νέας Ζηλανδίας που ανακοίνωσε ότι δεν αναμένει να βρει άλλους επιζώντες."/>
  </head>
  <body>
    <article>
      <h1>«Κανένας επιζών» μετά την έκρηξη ηφαιστείου στη Νέα Ζηλανδία</h1>
      <address><time datetime="2019-12-09T12:16:00+00:00">09 Dec 2019, 12:16</time> by <a rel="author">efsyn.gr</a></address>
      <p>«Δεν υπάρχει κανένα ίχνος ζωής» έπειτα από την έκρηξη του ηφαιστείου Ουακατάνε στο νησί Γουάιτ, σύμφωνα με την αστυνομία της Νέας Ζηλανδίας που ανακοίνωσε ότι δεν αναμένει να βρει άλλους επιζώντες.</p>
      <p>«Η αστυνομία θεωρεί ότι όποιος θα μπορούσε να έχει απομακρυνθεί ζωντανός από το νησί, διασώθηκε την ώρα της εκκένωσης», σημειώνει η ανακοίνωση έπειτα από τις αναγνωριστικές πτήσεις ελικοπτέρων και άλλων αεροσκαφών.</p>
      <p>Νωρίτερα είχε επιβεβαιωθεί ο θάνατος πέντε ανθρώπων, ενώ οι αρχές είχαν γνωστοποιήσει πως την ώρα της τραγωδίας λιγότεροι από 50 άνθρωποι βρίσκονταν στο νησί. Επίσης, το Reuters μετέδωσε ότι έως και 20 άνθρωποι τραυματίστηκαν και ο ραδιοσταθμός Radio New Zealand ότι η κατάσταση μερικών από αυτούς είναι σοβαρή.</p>
      <p>Εκτός από το φόβο για νέα έκρηξη την επιχείρηση έρευνας δυσχέρανε η πυκνή στήλη λευκής ηφαιστειακής τέφρας και καυτών αερίων, ενώ πλέον έχει πέσει το σκοτάδι στη Νέα Ζηλανδία.</p>
      <h3>Καταγραφές από κάμερες</h3>
      <p>Mια διαδικτυακή κάμερα, η οποία ήταν τοποθετημένη πάνω στο ηφαίστειο έδειξε ότι τουλάχιστον μια ομάδα τουριστών βρισκόταν μέσα στον κρατήρα λίγα λεπτά πριν την έκρηξη. Ο αναπληρωτής Επίτροπος Νέας Ζηλανδίας, Τζον Τιμς, δήλωσε ότι στο νησί Γουάιτ βρίσκονταν τόσο ξένοι όσο και Νεοζηλανδοί.</p>
      <p>Η κάμερα αυτή, η οποία ήταν τοποθετημένη στον κρατήρα και την οποίαν διαχειριζόταν η υπηρεσία γεωλογικών κινδύνων της Νέας Ζηλανδίας GeoNet, δείχνει μια ομάδα ανθρώπων να περπατά κοντά στο χείλος του κρατήρα, όπου η παρουσία λευκού καπνού σε χαμηλό επίπεδο είναι διαρκής.</p>
      <p>Αυτός ο τύπος κάμερας, μαζί με τρεις ακόμη που ήταν τοποθετημένες σε διαφορετικά σημεία με καλή οπτική, καταγράφει και μεταδίδει στο διαδίκτυο εικόνες του ηφαιστείου -που στη γλώσσα των Μαορί είναι γνωστό και ως Γουακαάρι- ανά δεκάλεπτο.</p>
      <p>Δεν είναι σαφές αν η ομάδα, η οποία φαίνεται να περιλάμβανε περίπου 12 ανθρώπους, κλήθηκε να απομακρυνθεί ή απλώς συνέχισε την περιήγησή της αγνοώντας τον κίνδυνο που πλησίαζε.</p>
      <p>Οι άλλες τρεις κάμερες που ήταν τοποθετημένες στο ηφαίστειο δείχνουν μια παρεμφερή αλληλουχία εικόνων. Η κάμερα από τον πυθμένα του ηφαιστείου γίνεται μαύρη, η κάμερα από το δυτικό χείλος του κρατήρα δείχνει μια πελώρια στήλη μαύρου και γκρίζου καπνού.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/asia/eirinikos/222347_toylahiston-pente-nekroi-apo-ifaisteiaki-ekrixi-sti-nea-zilandia"/>
        <a href="https://www.efsyn.gr/kosmos/asia/eirinikos/218235_nekroi-traymaties-kai-agnooymenoi-sti-flegomeni-aystralia"/>
        <a href="https://www.efsyn.gr/kosmos/asia/eirinikos/216953_tesseris-nekroi-stis-filippines-apo-ton-trito-seismo-toy-oktobrioy"/>
        <a href="https://www.efsyn.gr/kosmos/asia/eirinikos/216928_pano-apo-70-nekroi-apo-ekrixi-fialis-gkazioy-se-treno-sto-pakistan"/>
        <a href="https://www.efsyn.gr/kosmos/asia/eirinikos/216300_aimatobammenes-diadiloseis-kata-toy-nompelista-prothypoyrgoy-stin"/>
        <a href="https://www.efsyn.gr/kosmos/asia/eirinikos/214572_mahi-me-ton-hrono-meta-ton-foniko-tyfona-stin-iaponia"/>
      </related>
    </article>
  </body>
</html>