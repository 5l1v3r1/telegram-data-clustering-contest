<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/12/09/dzhuliani_znyav_lucenka_dubinskogo_i_shokina_u_seriali_spryamovanomu_proty_demokratychnoyi_partiyi_zmi"/>
    <meta property="og:site_name" content="espreso.tv"/>
    <meta property="article:published_time" content="2019-12-09T12:28:00+00:00"/>
    <meta property="og:title" content="Джуліані зняв Луценка, Дубінського і Шокіна у серіалі, спрямованому проти Демократичної партії, - ЗМІ"/>
    <meta property="og:description" content="Адвокат президента США Дональда Трампа Рудольф Джуліані зустрівся з низкою українських політиків, розмови з якими планує використовувати у виробництві серіалу на прореспубліканському американському телеканалі One America News"/>
  </head>
  <body>
    <article>
      <h1>Джуліані зняв Луценка, Дубінського і Шокіна у серіалі, спрямованому проти Демократичної партії, - ЗМІ</h1>
      <address>
        <time datetime="2019-12-09T12:28:00+00:00">09 Dec 2019, 12:28</time>
      </address>
      <p>Адвокат президента США Дональда Трампа Рудольф Джуліані зустрівся з низкою українських політиків, розмови з якими планує використовувати у виробництві серіалу на прореспубліканському американському телеканалі One America News</p>
      <p>Про це повідомляє <a href="https://thebabel.com.ua/texts/39308-advokat-trampa-rudolf-dzhuliani-znimaye-serial-pro-poganih-demokrativ-u-golovnih-rolyah-ukrajinski-politiki-hto-voni-i-chim-dopomagayut-bilomu-domu-istoriya-v-detalyah?utm_source=group&amp;utm_medium=telegram">the Бабель</a>.</p>
      <p>Серед співрозмовників Джуліані - ексгенпрокурори Юрій Луценко і Віктор Шокін, народні депутати Андрій Деркач (позафракційний) і Олександр Дубінський (партія "Слуга народу"), а також колишній співробітник посольства України в США Андрій Теліженко.</p>
      <p>Серіал рекламують у США як альтернативу розслідуванню у справі імпічмента Трампа. Серіал має на меті спростувати обвинувачення демократів у бік президента США та розповісти про діяльність в Україні головного конкурента Трампа на наступних президентських виборах - демократа Джо Байдена і його сина Хантера.</p>
      <p>Ексспівробітник посольства України у США Андрій Теліженко познайомився з Джуліані в травні 2019 року. За словами Теліженка, у листопаді 2019 року він, ексголова Центральної виборчої комісії Михайло Охендовський і екснардеп від Радикальної партії Олега Ляшка Олександр Артеменко літали у Вашингтон, де 30 листопада дали інтервʼю для серіалу One America News.</p>
      <p>Ексголова ЦВК Охендовський разом із екскерівником передвиборчого штабу Трампа і експоліттехнологом Віктора Януковича Полом Манафортом фігурував у справі про "чорну бухгалтерію" Партії регіонів. Артеменко відкрито підтримував Трампа і закликав карати його опонентів, а Теліженко у 2017 році заявляв, що під час американських виборів посольство симпатизувало кандидатці від демократів Гілларі Клінтон, а український посол Валерій Чалий давав вказівки не підтримувати кампанію Трампа.</p>
      <p>Наступного разу Теліженко зустрівся з Джуліані 3 грудня в Будапешті, де адвокат Трампа також зустрівся з ексгенпрокурором Юрієм Луценком, розмову з яким також записали на відео для серіалу One America News. За словами прессекретарки Луценка Лариси Сарган, ексгенпрокурор час зустрічі ще раз повторив, що свого часу посольство США в Україні "заблокувало слідство про $7 млрд доларів організованого злочинного угруповання Януковича, які були розміщені в американському хедж-фонді Franklin Tempelton Fund.</p>
      <p>Однією з винних у блокуванні коштів Луценко назвав експосла США в Україні Марі Йованович, проте, за даними Wall Street Journal, Йованович намагалася перешкодити Джуліані вмовити українських правоохоронців на розслідування проти Джо Байдена і хотіла, щоб усі комунікації у справі були публічними.</p>
      <p>Теліженко повідомив, що у Будапешті Луценко і Джуліані спілкувалися увесь день. За даними theБабеля, напередодні зустрічі ексгенпрокурор поставив умовою розмови публікацію у Twitter Трампа допису на підтримку України, на що Джуліані погодився.</p>
      <p>За словами Теліженка, у Києві Джуліан вперше особисто зустрівся з Віктором Шокіним, який керував розслідуванням справи компанії Burisma. У 2018 році Байден-старший публічно заявив, що наполіг на відставці Шокіна. Його тиск на українську владу - одна з тем, яку розкривають у своєму серіалі.</p>
      <p>Теліженко повідомив, що Шокін розповів Джуліані про Tempelton Fund і передав "сотні, тисячі сторінок документів".</p>
      <p>Крім того, Джуліані обговорив питання виведення з України мільярдів доларів, у тому числі через Tempelton Fund, із народним депутатом від "Слуги народу" Олександром Дубінським. Можливість створення спеціальної слідчої комісії в парламенті та надання підтримки органами юстиції США для повернення цих коштів Джуліані також обговорював з ексчленом фракції Партії регіонів, нардепом Андрієм Деркачем.</p>
      <p>Теліженко також розповів, що всі інтервʼю, зібрані Джуліані в Угорщині та в Україні, використають на слуханнях щодо імпічменту Трампа в Сенаті на початку 2020 року.</p>
    </article>
  </body>
</html>