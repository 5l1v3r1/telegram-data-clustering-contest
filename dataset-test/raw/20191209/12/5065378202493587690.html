<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ygeia/story/1036286/zerostigma-me-symmaxo-tin-texni-enantia-sto-stigma-toy-hiv"/>
    <meta property="og:site_name" content="Newsbomb"/>
    <meta property="article:published_time" content="2019-12-09T12:23:32+00:00"/>
    <meta property="og:title" content="#ZeroStigma: Με «σύμμαχο» την τέχνη ενάντια στο στίγμα του HIV!"/>
    <meta property="og:description" content="Ανέλπιστο το ενδιαφέρον και η προσέλευση κόσμου, που σημειώθηκαν φέτος στους εορτασμούς της Παγκόσμιας Ημέρας κατά του AIDS, η οποία από το 1988 έχει καθιερωθεί η 1η Δεκέμβρη. Παρότι πολλά έχουν αλλάξει από εκείνη τη δεκαετία, με την ασθένεια μέσω θεραπειών να θεωρείται πλέον χρόνια, το κοινωνικό στίγμα των φορέων του ιού, παραμένει ένας ανίκητος «εχθρός», ο οποίος πρέπει με κάθε τρόπο να εξαλειφθεί."/>
  </head>
  <body>
    <article>
      <h1>#ZeroStigma: Με «σύμμαχο» την τέχνη ενάντια στο στίγμα του HIV!</h1>
      <h2>Ανέλπιστο το ενδιαφέρον και η προσέλευση κόσμου, που σημειώθηκαν φέτος στους εορτασμούς της Παγκόσμιας Ημέρας κατά του AIDS, η οποία από το 1988 έχει καθιερωθεί η 1η Δεκέμβρη. Παρότι πολλά έχουν αλλάξει από εκείνη τη δεκαετία, με την ασθένεια μέσω θεραπειών να θεωρείται πλέον χρόνια, το κοινωνικό στίγμα των φορέων του ιού, παραμένει ένας ανίκητος «εχθρός», ο οποίος πρέπει με κάθε τρόπο να εξαλειφθεί.</h2>
      <address><time datetime="2019-12-09T12:23:32+00:00">09 Dec 2019, 12:23</time> by <a rel="author">Newsroom</a></address>
      <p>Η αβάσιμοι μύθοι που επικρατούν εδώ και χρόνια γύρω από το AIDS σε συνδυασμό με την άγνοια και την εξαιρετικά ελλιπή ενημέρωση των πολιτών πάνω στο συγκεκριμένο ζήτημα, είναι δύο από τους πρωταρχικούς λόγους που το στίγμα συνεχίζει να εξαπλώνεται. Λαμβάνοντας υπόψιν όλα τα παραπάνω, η βιοφαρμακευτική εταιρεία Gilead Sciences Ελλάς, με την έμπρακτη στήριξη της Ελληνικής Εταιρείας Μελέτης και Αντιμετώπισης του AIDS (Ε.Ε.Μ.Α.Α.), του Συλλόγου Οροθετικών Ελλάδος «Θετική Φωνή» και υπό την αιγίδα των Δήμων Αθήνας και Θεσσαλονίκης, πραγματοποίησε φέτος μία ξεχωριστή εκστρατεία, τη #ZeroStigma, η οποία έδωσε ένα ηχηρό και… δημιουργικό «παρών» σε Αθήνα, Θεσσαλονίκη και Πάτρα!</p>
      <figure>
        <img src="https://nb.bbend.net/media/news/2019/12/09/1036286/6320.jpg"/>
      </figure>
      <p>Σε συνεργασία με δύο νέους καλλιτέχνες της street art σκηνής, τον Kez και τον Same84 της ομάδας UrbanAct, αξιοποίησε εμβληματικά σημεία των τριών πόλεων, την είσοδο του σταθμού Μετρό «Μοναστηράκι», το παλιό αμαξοστάσιο του ΟΣΥ στο Γκάζι, την Αντιδημαρχία Κοινωνικής Πολιτικής στη Θεσσαλονίκη και την πλατεία Τριών Συμμάχων στην Πάτρα, μεταμορφώνοντάς τα σε μοναδικά έργα τέχνης ή αλλιώς murals! Σκοπός των συγκεκριμένων murals, είναι να συμβάλλουν στον διάλογο για το AIDS, μιλώντας μία πιο σύγχρονη και δημιουργική «γλώσσα», καταπολεμώντας έτσι την άγνοια και τις προκαταλήψεις που κυριαρχούν στην κοινωνία, ιδιαίτερα στις νεαρότερες ηλικίες που είναι ακόμη πιο ευάλωτες απέναντι στον ιό.</p>
      <figure>
        <img src="https://nb.bbend.net/media/news/2019/12/09/1036286/32087.jpg"/>
      </figure>
      <p>Όπως δήλωσε μάλιστα χαρακτηριστικά και ο Γενικός Διευθυντής της Gilead Hellas κ. Σάββας Χαραλαμπίδης: «Η Gilead είναι εδώ για να στηρίξει την ενημέρωση για την HIV λοίμωξη και κυρίως να συμβάλλει στην εξάλειψη του στίγματος αλλά και όλων των προκαταλήψεων που βιώνουν οι άνθρωποι που ζουν με τον ιό HIV. Το HIV σήμερα λόγω των διαθέσιμων θεραπειών έχει καταστεί χρόνια νόσος. Ωστόσο, δεν πρόκειται να δούμε το τέλος του ΗΙV αν δεν αντιμετωπίσουμε την άγνοια και τις προκαταλήψεις γύρω από το θέμα. Ο φόβος του κοινωνικού στίγματος είναι πολλές φορές χειρότερος από την ίδια την ασθένεια. Γι’ αυτό και το μήνυμά μας για την Παγκόσμια Ημέρα AIDS είναι #zerostigma».</p>
      <figure>
        <img src="https://nb.bbend.net/media/news/2019/12/09/1036286/3210.jpg"/>
      </figure>
      <p>Εκτός από πλήθος κόσμου που έσπευσε φορώντας το χαρακτηριστικό κόκκινο κορδελάκι στα κεντρικά σημεία των πόλεων και ενημερώθηκε από υπαλλήλους της Gilead, διακεκριμένα μέλη της ιατρικής κοινότητας, ασθενείς και εθελοντές, τη δράση τίμησαν επίσης με την παρουσία τους και μέλη από τον πολιτικό χώρο. Συγκεκριμένα παρευρέθηκαν ο Γιώργος Πατούλης Περιφερειάρχης Αττικής, ο Χαράλαμπος Μπονάνος Αντιπεριφερειάρχης Δυτικής Ελλάδος, ο Κώστας Μπακογιάννης Δήμαρχος Αθηναίων, ο Κώστας Ζέρβας Δήμαρχος Θεσσαλονίκης, ο Χάρης Αηδονόπουλος Αντιδήμαρχος Κοινωνικής Πολιτικής Θεσσαλονίκης και ο Δρόσος Τσαβλής Πρόεδρος του Δ.Σ. του Δήμου Θεσσαλονίκης.</p>
      <p>Κλείνοντας, είναι σημαντικό να υπογραμμίσουμε για μία τελευταία φορά πως το AIDS είναι μία ασθένεια που δεν κάνει διακρίσεις και μας αφορά όλους ανεξαιρέτως φύλου, ηλικίας, σεξουαλικότητας και επιλογών. Μόνο όταν μπορέσουμε να κατανοήσουμε την παραπάνω παραδοχή, θα είμαστε σε θέση να εξαφανίσουμε το στίγμα που ταλαιπωρεί τόσους χιλιάδες συνανθρώπους μας, και να συμβιώσουμε όλοι μαζί με απόλυτο σεβασμό τη διαφορετικότητα.</p>
    </article>
  </body>
</html>