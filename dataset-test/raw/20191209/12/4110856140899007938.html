<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/sana_marin_poia_einai_h_34xroni_finlandi_pou_egine_h_neoteri_prothypourgos_ston_kosmo-593030/"/>
    <meta property="og:site_name" content="Real.gr"/>
    <meta property="article:published_time" content="2019-12-09T12:30:00+00:00"/>
    <meta property="og:title" content="Σαουδική Αραβία: Τέλος οι διαφορετικές είσοδοι για τις γυναίκες σε εστιατόρια και καφέ"/>
    <meta property="og:description" content="Η υπουργός Μεταφορών της Φινλανδίας Σάνα Μάριν επιλέχτηκε από το Σοσιαλδημοκρατικό Κόμμα της για να αναλάβει την πρωθυπουργία έπειτα από την παραίτηση του πρωθυπουργού Άντι Ρίνε και αναμένεται να ορκιστεί αύριο, Τρίτη."/>
  </head>
  <body>
    <article>
      <h1>
        <a href="https://www.real.gr/kosmos/arthro/saoudiki_arabia_telos_oi_diaforetikes_eisodoi_gia_tis_gynaikes_se_estiatoria_kai_kafe-593022/">Σαουδική Αραβία: Τέλος οι διαφορετικές είσοδοι για τις γυναίκες σε εστιατόρια και καφέ</a>
      </h1>
      <address><time datetime="2019-12-09T12:30:00+00:00">09 Dec 2019, 12:30</time> by <a rel="author">The Guardian, BBC, The Sun</a></address>
      <p>
        <b>Η υπουργός Μεταφορών της Φινλανδίας Σάνα Μάριν επιλέχτηκε από το Σοσιαλδημοκρατικό Κόμμα της για να αναλάβει την πρωθυπουργία έπειτα από την παραίτηση του πρωθυπουργού Άντι Ρίνε και αναμένεται να ορκιστεί αύριο, Τρίτη.</b>
      </p>
      <p>Θα ηγηθεί μιας κεντροαριστερής πεντακομματικής κυβέρνησης συνασπισμού με γυναίκες επικεφαλής στα τέσσερα από τα πέντε κόμματα.</p>
      <p>Ο Ρίνε θα παραμείνει ηγέτης των Σοσιαλδημοκρατών τουλάχιστον μέχρι το συνέδριο του κόμματος τον Ιούνιο.</p>
      <p>Οι Σοσιαλδημοκράτες αναδείχτηκαν στο μεγαλύτερο κόμμα στις εκλογές που έγιναν τον Απρίλιο και επομένως μπορούσαν να ορίσουν εκείνοι τον πρωθυπουργό που θα ηγείτο της κυβέρνησης συνασπισμού.</p>
      <p>Όταν θα αναλάβει τα καθήκοντά της η Μάριν θα είναι η νεότερη εν ενεργεία πρωθυπουργός στον κόσμο. Άλλοι νέοι διεθνείς ηγέτες είναι η νεοζηλανδή πρωθυπουργός Τζασίντα Άρντερν, 39 ετών, ο ουκρανός πρωθυπουργός Ολέξιι Χόντσαρουκ, 35 ετών, ο βορειοκορεάτης ηγέτης Κιμ Γιονγκ-ουν που φέρεται ότι είναι 36 ετών και ο πρόεδρος του Ελ Σαλβαδόρ Ναγίμπ Μπουκέλε, 38 ετών.</p>
      <p>"Έχουμε πολλή δουλειά να κάνουμε για να επαναφέρουμε την εμπιστοσύνη", είπε στους δημοσιογράφους η Μάριν, η οποία εξελέγη με μικρή διαφορά (32-29).</p>
      <p>Η Μάριν αναφερόταν στην παραίτηση του Ρίνε του Σοσιαλδημοκρατικού Κόμματος. Ο Ρίνε παραιτήθηκε μετά την απόφαση του Κόμματος του Κέντρου, μέλους του κυβερνητικού συνασπισμού, να αποσύρει την εμπιστοσύνη του προς το πρόσωπό του λόγω του τρόπου που διαχειρίστηκε μια απεργία των ταχυδρομείων.</p>
      <p>Το Κόμμα του Κέντρου κατέκρινε τον Ρίνε για τον τρόπο με τον οποίο διαχειρίστηκε την απεργία αυτή, η οποία επεκτάθηκε στον κρατικό αερομεταφορέα Finnair και σε άλλους τομείς της οικονομίας πριν τελικά διευθετηθεί.</p>
      <p>Στη συνέχεια αγνόησε τις ερωτήσεις των δημοσιογράφων σχετικά την ηλικία της λέγοντας: "Ποτέ δεν σκέφτηκα την ηλικία ή το φύλο μου, σκέφτομαι τους λόγους που εισήλθα στην πολιτική και τα πράγματα εκείνα για τα οποία κερδίσαμε την εμπιστοσύνη του εκλογικού σώματος".</p>
      <p>Η Μάριν θα είναι η τρίτη γυναίκα πρωθυπουργός και η νεότερη στην ιστορία της σκανδιναβικής αυτής χώρας.</p>
      <p>Σύμφωνα με το φινλανδικό δίκτυο YLE, η Σάνα Μάριν είναι παιδί μονογονεϊκής οικογένειας και είναι το πρώτο μέλος της οικογένειάς της που φοίτησε στο πανεπιστήμιο. Μιλάει αγγλικά και σουηδικά και είναι βουλευτής από το 2015 και υπουργός Μεταφορών από τις 6 Ιουνίου 2019.</p>
      <p>Γεννημένη στο Ελσίνκι, μεγάλωσε στο Έσποο και στην Πίρκαλα προτού εγκατασταθεί στο Τάμπερε. Αποφοίτησε από το πανεπιστήμιο του Τάμπερε με μεταπτυχιακό στη Δημόσια Διοίκηση. Είναι μητέρα ενός παιδιού, το οποίο έχει αποκτήσει με τον επί μακρόν σύντροφό της Μάρκους Ράικονεν.</p>
      <p>Το 2012 εξελέγη στο δημοτικό συμβούλιο του Τάμπερε και το 2017 επανεξελέγη, ενώ το 2014 εξελέγη δεύτερη αναπληρώτρια ηγέτης του κόμματός της.</p>
      <p>Η Μάριν αναμένεται να διορίσει υπουργό Οικονομικών μια γυναίκα δύο χρόνια νεότερή της, την επικεφαλής του Κόμματος του Κέντρου 32χρονη Κάτρι Κουλμούνι. Παράλληλα, η 34χρονη ηγέτης των Πρασίνων Μαρία Οχισάλο θα διατηρήσει το υπουργείο Εσωτερικών, η 32χρονη επικεφαλής της Αριστερής Συμμαχίας Λι Άντερσον θα είναι η νέα υπουργός Παιδείας και η 55χρονη αρχηγός του Λαϊκού Κόμματος Σουηδίας 'Ανα-Μάγια Χένρικσον θα είναι υπουργός Δικαιοσύνης.</p>
      <p>Πάντως κάποιοι υποστηρίζουν πως η Μάριν αναλαμβάνει την πρωθυπουργία σε μια μάλλον ατυχή συγκυρία, καθώς η Φινλανδία ασκεί την εναλλασσόμενη προεδρία της ΕΕ κατά το τρέχον εξάμηνο και μέχρι το τέλος του χρόνου και έχει ηγετικό ρόλο στις προσπάθειες της ΕΕ να καταλήξει σε έναν νέο προϋπολογισμό για το μπλοκ.</p>
      <p>Επίσης η Μάριν αναλαμβάνει καθήκοντα εν μέσω ενός απεργιακού κύματος, το οποίος θα σταματήσει την παραγωγή σε ορισμένες από τις μεγαλύτερες εταιρείες της χώρας από σήμερα. Η Συνομοσπονδία Φινλανδικών Βιομηχανιών εκτιμά ότι οι απεργίες θα κοστίσουν στις εταιρείες συνδυαστικά 500 εκατ. ευρώ από διαφυγόντα κέρδη.</p>
    </article>
  </body>
</html>