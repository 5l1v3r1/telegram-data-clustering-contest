<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/ekonomija/privreda/Pocelo-probijanje-tunela-Zenica-projekat-vrijedan-595-miliona-evra/572725?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T12:05:47+00:00"/>
    <meta property="og:title" content="Počelo probijanje tunela &quot;Zenica&quot;, projekat vrijedan 59,5 miliona evra"/>
    <meta property="og:description" content="ZENICA - U mjestu Ponirak kod Vranduka počela je izgradnja tunela Zenica dužine blizu 2,5 kilometara, a vrijednost projekta je 59,5 miliona evra."/>
  </head>
  <body>
    <article>
      <h1>Počelo probijanje tunela "Zenica", projekat vrijedan 59,5 miliona evra</h1>
      <address><time datetime="2019-12-09T12:05:47+00:00">09 Dec 2019, 12:05</time> by <a rel="author">N.N.</a></address>
      <p>ZENICA - U mjestu Ponirak kod Vranduka počela je izgradnja tunela Zenica dužine blizu 2,5 kilometara, a vrijednost projekta je 59,5 miliona evra.</p>
      <p>Tunel Zenica je najznačajniji objekt na poddionici Ponirak – Vraca koja je duga 2,65 km. Dužina tunela iznosiće 2.475 metara lijeva cijev i 2.420 metara desna cijev, a predviđeni rok za izvođenje radova je 30 mjeseci, prenosi Klix.</p>
      <p>Direktor JP Autoceste FBiH Adnan Terzić je izjavio da je ponosan što BiH ima izvođače za gradnju ovakvih objekata.</p>
      <p>"Zadovoljstvo mi je da simbolično možemo otvoriti radove iako vidite da su oni već počeli. Izvođač je ušao u iskop tunela i ponosan sam da BiH ima izvođače koji u najzahtjevnijim granama građevinske industrije imaju znanje za ove objekte", izjavio je Terzić te se zahvalio svima koji su pomogli finansijski, ali i na drugi način realizaciju gradnje Zeničke obilaznice.</p>
      <p>"Ništa ne bi mogli postići bez podrške Federalne vlade i minista Lasića te ministra prostornog uređenja Josipa Martića koji je dao puni doprinos i shvatio koliko je angažman njegovog ministarstva bitan za gradnju ovakvih objekata. S lokalnom zajednicom smo napravili prijateljsko okruženje, znamo da građani u zonama gradilišta imaju problema, ali u obostranoj pomoći ćemo završiti ove pobjede", dodao je Terzić.</p>
      <p>Ministar saobraćaja i komunikacija FBiH Denis Lasić se osvrnuo na nekoliko važnih činjenica naglasivši da je najbitniji projekt na ovoj dionici tunel Zenica te da će se izgradnjom ove dionice stvoriti bolji uslovi za razvoj BiH.</p>
      <p>Događaju je prisustvovao i predsjednik FBiH Marinko Čavara koji je kazao da će se svi prisjećati ovih trenutaka otvaranja velikih projekata koji su značajni za temelj napretka BiH prilikom prolaska ovom trasom.</p>
      <p>"Hvala i predstavnicima evropskih institucija i banaka koji su prepoznali važnost gradnje Kordiora 5C. Vjerujem da ćemo u buduće svi mi na ovaj način graditi infrastrukturu i pravnu državu te je napraviti ugodnom za sve narode koji u njoj žive", izjavio je Čavara.</p>
      <p>Predstavnica Evropske investicijske banke za BiH Sandrine Friscia je poručila da BiH ovim projektima jača svoj razvoj i unaprijeđuje bezbjednost saobraćaja kroz modernizaciju putne infrastrukture.</p>
      <p>"Ovaj projekt je primjer dugogodišnje saradnje koju imamo s Autocestama FBiH, ali i s drugima koji su osigurali nepovratna sredstva. Današnja ceremonija označava novi temelj na dionici Koridora 5C i već unaprijed pozdravljamo njegov blagovremeni završetak", kazala je Friscia.</p>
      <p>Direktorica EBRD kancelarije u BiH Manuela Naessl je kazala da je Kordior 5C strateški projekt te da izostanak kvalitetne infrastrukture predstavlja i prepreku ekonomskom razvoju, a protok ljudi i roba se može obezbijediti samo kroz kvalitetnu infrastrukturu.</p>
      <p>"Koridor 5C je signal za bržu integraciju u regiju Balkana, a samim tim i Evrope. Mi smo ponosni da smo u realizaciji ovog cilja partneri sa EIB, EU i lokalnim vlastima", poručila je Naessl te dodala da se nada da će krajem 2022. godine svjedočiti uspješno završenom projektu.</p>
      <p>Šef Delegacije EU u BiH i specijalni predstavnik EU u BiH ambasador Johan Satler je poručio da ovi projekti stvaraju bolji ambijent građanima BiH.</p>
      <p>"Povećaće se i trgovinska veza zapadnog Balkana i EU te će dovesti do povećanja broja radnih mjesta. Ovo je dio veće priče o povezivanju BiH sa zemljama susjedstva te evrospkim gradovima Zagreba, Ljubljane, Beča... Zadovoljstvo mi je što EU finansijski prati ovaj projekt i što je osigurala 31 milion nepovratnih sredstava sa svojim partnerima. Ovo danas je pozitivna priča, jedna od čestih percepcija BiH", poručio je Satler dodavši da je BiH za projekte infrastrukture iskoristila 200 miliona evra.</p>
      <p>Događaj je završen svečanim pritiskom na dugme koje je označilo početak rada mašine na simboličnom probijanju tunela Zenica.</p>
      <p>Trasa autoceste poddionica Ponirak – Vraca je dio dionice Poprikuše – Zenica sjever (Donja Gračanica) koja se na sjeveru nastavlja na poddionicu Vranduk – Ponirak i na jugu na poddionicu Tunel Zenica – Donja Gračanica.</p>
      <p>Poddionicu Ponirak - Vraca gradi Euro-asfalt, a vrijednost radova je 59,4 miliona evra.</p>
      <hr/>
      <figure>
        <iframe src="https://www.youtube.com/embed/bQef22FTg5w" width="560" height="315" data-service="Youtube" scrolling="no"/>
      </figure>
    </article>
  </body>
</html>