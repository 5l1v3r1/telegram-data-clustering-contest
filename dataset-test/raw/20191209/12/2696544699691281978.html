<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191209_Donald_Trump_lehet_az_igazi_karacsonyi_Grincs"/>
    <meta property="og:site_name" content="HVG.hu"/>
    <meta property="article:published_time" content="2019-12-09T12:47:00+00:00"/>
    <meta property="og:title" content="Donald Trump lehet az igazi karácsonyi Grincs"/>
    <meta property="og:description" content="A Kínával vívott kereskedelmi háború újabb lépéseként 155 milliárd dollárnyi vámot vetne ki az országba importált, Kínában készült termékekre, aminek legfőképpen az amerikai játékgyártók és végső soron a háztartások fogják meginni a levét."/>
  </head>
  <body>
    <article>
      <h1>Donald Trump lehet az igazi karácsonyi Grincs</h1>
      <address><time datetime="2019-12-09T12:47:00+00:00">09 Dec 2019, 12:47</time> by <a rel="author">hvg.hu</a></address>
      <p>
        <b>A Kínával vívott kereskedelmi háború újabb lépéseként 155 milliárd dollárnyi vámot vetne ki az országba importált, Kínában készült termékekre, aminek legfőképpen az amerikai játékgyártók és végső soron a háztartások fogják meginni a levét.</b>
      </p>
      <p>Karácsonyi rémálom lehet az amerikai játékcégeknek az idei december az év leggyümölcsözőbb időszaka helyett: a Trump-kormány december 15-én tervez kivetni újabb 155 milliárd forintnyi vámot a <a href="https://hvg.hu/gazdasag/20191208_Varatlanul_nagy_aranyban_csokkent_a_kinai_export">Kínából érkező termékekre</a> – írta a <a href="https://www.theguardian.com/lifeandstyle/2019/dec/09/trump-trade-war-creates-nightmare-before-christmas-for-us-toy-makers">Guardian</a>. Az amerikai játékok körülbelül 70 százaléka, egyes játékfiguráknak pedig több mint 90 százalékban az ázsiai országban készül.</p>
      <p>A kereskedelmi háború korábbi köreiben a vám már sújtotta az ipari termékeket és az amerikai farmereket, az új tervek szerint pedig a vámok a mobiltelefonok, tabletek, laptopok, irodai és iskolaszerek, és a ruházat mellett a karácsonyi díszeket és a játékokat is érintené. Az újabb lépés az amerikai játékgyártók szerint nem csak eltörölné a cégek idei nyereségét, de veszélyeztetné a dolgozóiknak nemcsak a bónuszát és a béremelését, de akár az állását is. A játékgyártók azért is nehéz helyzetbe kerülnének, mert kis árréssel dolgoznak, a fogyasztóik árérzékenyek és az egyik legnagyobb játékkereskedő elhúzódó bezárása is érezteti a hatását.</p>
      <p>Nem játék az amerikai játékszegmens: több mint 691 ezer embert foglalkoztat és közel 10 milliárd dollárnyi adó folyik be a játékcégektől a The Toy Association adatai alapján. Bár van esély arra, hogy a tervezett vámokat végül elvetik, de Trump arra is tett már utalást, hogy a végső döntést lehet, hogy csak a 2020-as választások után hozza majd meg. Az elnök protekcionista gazdaságpolitikájának a része, hogy a gyártást visszahozzák az Amerikai Egyesült Államokba, a játékgyártók azonban ezt kivitelezhetetlennek tartják. A JP Morgan becslése alapján a tervezett vámok éves szinten 1000 dollárba kerülhetnek egy átlagos amerikai háztartásnak.</p>
      <related>
        <a href="https://hvg.hu/gazdasag/20191128_Sajat_magat_bunteti_Trump_a_kereskedelmi_haboruval"/>
        <a href="https://hvg.hu/gazdasag/20191119_Elveszitette_az_ertelmet_Trump_Kina_elleni_kereskedelmi_haboruja"/>
      </related>
    </article>
  </body>
</html>