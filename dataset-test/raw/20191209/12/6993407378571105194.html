<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-rudkovskyi-sud0vyrok/30315878.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T12:43:36+00:00"/>
    <meta property="og:title" content="Українському ексміністрові Рудьковському в Москві присудили 2 роки ув’язнення"/>
    <meta property="og:description" content="Московський міський суд у Росії засудив до двох років ув’язнення в колонії загального режиму ексміністра транспорту і колишнього народного депутата України Миколу Рудьковського через напад на посольст"/>
  </head>
  <body>
    <article>
      <h1>Українському ексміністрові Рудьковському в Москві присудили 2 роки ув’язнення</h1>
      <address>
        <time datetime="2019-12-09T12:43:36+00:00">09 Dec 2019, 12:43</time>
      </address>
      <p>Московський міський суд у Росії засудив до двох років ув’язнення в колонії загального режиму ексміністра транспорту і колишнього народного депутата України Миколу Рудьковського через напад на посольство Росії в Києві у червні 2014 року, повідомляють у понеділок російські інформагенції.</p>
      <p>Рудьковського визнали винним у нападі на установу, яка користується міжнародним захистом, «з метою ускладнення міжнародних відносин».</p>
      <p>Згідно з повідомленнями, Рудьковському зарахований термін перебування в СІЗО з 28 вересня 2018 року із розрахунку один день за півтора.</p>
      <p>Повідомляється, що Микола Рудьковський повністю визнав провину і розкаявся. Він також має сплатити матеріальне відшкодування.</p>
      <p>Колишній міністр транспорту та ексдепутат Верховної Ради Микола Рудьковський <a href="https://www.radiosvoboda.org/a/news-rudkovskiy-aresht-moskva/29519043.html">був затриманий у Москві</a> наприкінці вересня минулого року.</p>
      <figure>
        <video src="https://flashvideo.rferl.org/Videoroot/Pangeavideo/2014/06/4/47/47e9ce6b-70d5-4acc-8785-5f7b74d2752e_mobile.mp4?download=1"/>
      </figure>
      <p>У лютому 2017 року Слідчий комітет Росії повідомив, що <a href="https://www.interfax.ru/russia/548600">Рудьковському було заочно висунуто обвинувачення</a> в нападі на установу, що має міжнародний захист (стаття 360 Кримінального кодексу Росії).</p>
      <p>Згідно з повідомленням російського відомства, 14 червня 2014 року Рудьковский, «діючи в групі з іншими особами, взяв участь у розкраданні майна посольства Росії, в тому числі з використанням підручних засобів закидав фасад будівлі».</p>
    </article>
  </body>
</html>