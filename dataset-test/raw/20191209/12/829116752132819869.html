<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191209-hatastalanitas-kozben-felrobbant-egy-foldbe-rejtett-pokolgep-delkelettorokorszagban.html"/>
    <meta property="og:site_name" content="Origo"/>
    <meta property="article:published_time" content="2019-12-09T12:41:00+00:00"/>
    <meta property="og:title" content="Földbe rejtett pokolgép robbant fel Törökországban, többen meghaltak"/>
    <meta property="og:description" content="Éppen hatástalanították, amikor a szerkezet felrobbant. A török biztonsági erők közül két ember meghalt, hét megsebesült"/>
  </head>
  <body>
    <article>
      <h1>Földbe rejtett pokolgép robbant fel Törökországban, többen meghaltak</h1>
      <address><time datetime="2019-12-09T12:41:00+00:00">09 Dec 2019, 12:41</time> by <a rel="author">MTI</a></address>
      <p><b>Hatástalanítás közben felrobbant hétfőn egy házilag készített, földbe rejtett pokolgép a főként kurdok lakta, délkelet-törökországi Sirnak tartomány Idil körzetében, Sariköy falu külterületén, a török biztonsági erők két tagja meghalt, további hét tagja pedig megsebesült - jelentette az Anadolu török állami hírügynökség.<br/></b>Sirnak tartomány kormányzói hivatala közleményében a Délkelet-Törökországban a kurd kisebbség függetlenségéért immár több mint 35 éve fegyveres lázadást folytató Kurdisztáni Munkáspártot (PKK) tette felelőssé a robbanószerkezet elkészítéséért és elrejtéséért.</p>
      <aside>A PKK-t Törökország mellett az Európai Unió és az Egyesült Államok is terrorszervezetnek minősítette.</aside>
      <figure>
        <iframe data-src="https://twitter.com/Boztepeli54/status/1203996825893498880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A török biztonsági erők és a felkelők között 2015 júniusában mintegy két és fél év fegyvernyugvást követően újultak ki a harcok a délkeleti országrészben. Ugyan a milicisták már 2016 nyarára visszaszorultak a városokból a régió hegyvidéki területeire, a fegyveres összecsapások továbbra is rendszeresek és intenzívek.</p>
      <figure>
        <iframe data-src="https://twitter.com/didem3447/status/1203999582499278849?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Süleyman Soylu török belügyminiszter november végén Ankarában a csendőrség évértékelő rendezvényén azt mondta, hogy <br/><mark>a délkelet-törökországi hegyekben körülbelül 500 terrorista maradt. <br/></mark>Egyúttal jelezte: 2020-ban az a céljuk, hogy a lázadókat teljesen felszámolják. Az évtizedes konfliktusban már több tízezer ember vesztette életét.</p>
    </article>
  </body>
</html>