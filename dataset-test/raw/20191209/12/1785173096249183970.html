<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/stere-gulea-lucreaza-la-incheierea-povestii-morometilor-1922403509002019121219193601"/>
    <meta property="og:site_name" content="News.ro"/>
    <meta property="article:published_time" content="2019-12-09T12:35:00+00:00"/>
    <meta property="og:title" content="Stere Gulea lucrează la încheierea poveştii Moromeţilor"/>
    <meta property="og:description" content="Cineastul Stere Gulea lucrează la finalizarea poveştii Moromeţilor, aflându-se în prezent în faza de cercetare şi scriere a scenariului, după cum a declarat luni pentru News.ro."/>
  </head>
  <body>
    <article>
      <h1>Stere Gulea lucrează la încheierea poveştii Moromeţilor</h1>
      <address><time datetime="2019-12-09T12:35:00+00:00">09 Dec 2019, 12:35</time> by <a rel="author">Patricia Marinescu</a></address>
      <p>
        <b>Cineastul Stere Gulea lucrează la finalizarea poveştii Moromeţilor, aflându-se în prezent în faza de cercetare şi scriere a scenariului, după cum a declarat luni pentru News.ro.</b>
      </p>
      <p>Stere Gulea a adaptat primul roman „Moromeţii” al lui Marin Preda în 1987. Din distribuţie au făcut parte Victor Rebengiuc, Luminiţa Gheorghiu, Florin Zamfirescu şi Gina Patrichi. Trei decenii mai târziu, a lansat „Moromeţii 2”, cu Horaţiu Mălăele, Iosif Paştină, Dana Dogaru şi Oana Pellea în distribuţie.</p>
      <p>Al doilea film a fost lansat pe 16 noiembrie 2018 şi a generat încasări de 3,7 milioane de lei, fiind vizionat în cinematografe de peste 192.000 de spectatori, potrivit cifrelor Cinemagia.</p>
      <p>„Lucrez acum la un scenariu. Vreau să închei povestea cu anii 1950, povestea Moromeţilor. Cercetez mai multe cărţi despre acea perioadă, despre comunism. Mi-am fixat un fel de datorie, mai ales după «Moromeţii 2». Văzând interesul şi discuţiile stârnite, mi-am zis să încerc”, a declarat Stere Gulea pentru News.ro. „Sunt în faza scrierii scenariului şi voi vedea dacă iese ceva care să mă convingă. Mai am mult de lucru”, a completat el.</p>
      <p>Filmul „Moromeţii 2”, producţie Libra Film, îl are în prim-plan pe mezinul Niculae. Anii 1945 - 1946 îl găsesc pe Ilie Moromete îmbătrânit, dar încă în putere. Tensiunile continuă între el şi cea de-a doua soţie, Catrina, în timp ce Niculae este pus la încercare de promisiunile lumii noi.</p>
      <p>Dacă primul film a fost o adaptare fidelă a romanului lui Marin Preda, continuarea are la bază un scenariu inspirat din volumul al doilea, din „Viaţa ca o pradă” şi publicistica lui Preda.</p>
      <p>Stere Gulea, născut pe 2 august 1943, a mai regizat filme precum „Iarba verde de acasă” (1977), „Piaţa Universităţii, România” (1991), „Stare de fapt” (1996) şi „Sunt o babă comunistă” (2013). Între 1990 şi 1995, a fost decanul Academiei de Teatru şi Film, apoi, din 1996, a fost timp de doi ani director general interimar al Televiziunii Române.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>