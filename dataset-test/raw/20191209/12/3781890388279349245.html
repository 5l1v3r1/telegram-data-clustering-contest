<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746070"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T12:41:00+00:00"/>
    <meta property="og:title" content="รพ.ลั่นพร้อมเยียวยาทารกถูกตัดนิ้ว ยันยืดกระดูกรักษาได้"/>
    <meta property="og:description" content="ผอ.รพ.ชิระภูเก็ต แถลงข่าวปมพ่อแม่เด็กร้องสื่อ อ้างลูกสาวถูกตัดนิ้วก้อยขาด รับผู้ช่วยพยาบาลทำผิดจริง ตั้งกรรมการสอบสวนแล้ว แจงการรักษาต้องรอให้เด็กอายุ 8 ขวบก่อนจะยืดกระดูกได้"/>
  </head>
  <body>
    <article>
      <h1>รพ.ลั่นพร้อมเยียวยาทารกถูกตัดนิ้ว ยันยืดกระดูกรักษาได้</h1>
      <address>
        <time datetime="2019-12-09T12:41:00+00:00">09 Dec 2019, 12:41</time>
      </address>
      <p>
        <b>ผอ.รพ.ชิระภูเก็ต แถลงข่าวปมพ่อแม่เด็กร้องสื่อ อ้างลูกสาวถูกตัดนิ้วก้อยขาด รับผู้ช่วยพยาบาลทำผิดจริง ตั้งกรรมการสอบสวนแล้ว แจงการรักษาต้องรอให้เด็กอายุ 8 ขวบก่อนจะยืดกระดูกได้</b>
      </p>
      <p>กรณีนายสตาวุธ ชาญกล อายุ 34 ปี อยู่บ้านเลขที่ 13/5 ม.4 ต.เชิงทะเล อ.ถลาง และน.ส.อรนุช ทองดี อายุ 24 ปี เข้าร้องเรียนต่อศูนย์ดำรงธรรมจังหวัดภูเก็ต อ้างว่าโรงพยาบาลชื่อดังในภูเก็ต ได้ตัดนิ้วก้อยซ้ายของลูกสาวขาด โดยเหตุดังกล่าวเกิดขึ้นเมื่อวันที่ 8 ก.ย.ที่ผ่านมา</p>
      <figure>
        <img src="https://www.dailynews.co.th/admin/upload/20191209/news_JvBXhUcVZK195535_533.jpg?v=201912100212?v=9709"/>
      </figure>
      <p>ล่าสุดวันที่ 9 ธ.ค. นพ.เฉลิมพงษ์ สุคนธผล ผอ.รพ.ชิระภูเก็ต พร้อมด้วยนพ.สมพบ รักษาสกุลวงศ์ ศัลยกรรมกระดูกและข้อ และคณะแพทย์ พยาบาล รพ.วชิระภูเก็ต แถลงข่าวแก่สื่อมวลชน โดยนพ.เฉลิมพงษ์ กล่าวว่า เด็กคลอดเมื่อวันที่ 5 ก.ย.ที่ผ่านมา แต่เด็กมีอาการตัวเหลืองจึงย้ายมารักษาที่หอผู้ป่วยกุมารเวชกรรม 2 และเกิดความผิดพลาดจากการถอดสายน้ำเกลือ ผู้ช่วยพยาบาลรายหนึ่งที่อยู่ระยะการตั้งครรภ์ตัดพลาสเตอร์พลาดไปถูกปลายนิ้วก้อยซ้ายขาดเกือบ 1 ใน 3 ของนิ้ว โรงพยาบาลจึงได้ช่วยเหลือเด็กในเบื้องต้น พร้อมทั้งปรึกษาแพทย์ศัลยกรรมกระดูกต่อนิ้วและซ่อมแซมตกแต่งบาดแผลอย่างทันที ขณะเดียวกันก็ได้มีการตั้งคณะกรรมการสอบสวนในเรื่องนี้ด้วย</p>
      <figure>
        <img src="https://www.dailynews.co.th/admin/upload/20191209/news_OEIdeOoCoL195535_533.jpg?v=201912100212?v=9066"/>
      </figure>
      <p>หลังจากนั้นได้นัดดูอาการและความก้าวหน้าที่แผนกผู้ป่วยนอกอย่างต่อเนื่อง โดยเมื่อวันที่ 22 พ.ย. เนื้อเยื่อที่เย็บแผลบริเวณปลายนิ้วยังไม่ลอกหลุดหมด แต่มีเล็บงอกออกมาเพิ่มขึ้น กระทั่งวันที่ 26 พ.ย. บิดามารดาของเด็กได้แจ้งว่าเนื้อส่วนที่เย็บไว้ได้หลุดออก และแผลบริเวณโคนแห้งดี แต่ยังมีเนื้อแข็งอยู่ ทำให้วันที่ 4 ธ.ค. บิดามารดา พร้อมญาติได้เข้าพบกับคณะแพทย์ ร้องขอให้รักษาอย่างต่อเนื่องจนกว่าสิ้นสุดการรักษา พร้อมทั้งให้เขียนบันทึกเป็นลายลักษณ์อักษร แต่ทางญาติขอกลับไปทบทวนปรึกษากันและนัดพบกันอีกครั้งในวันนี้ 9ธ.ค. เพื่อรับทราบและเขียนคำร้อง เยียวยา จากนั้นนัดพบอีกในวันที่ 18 ธ.ค. เวลา 14.00 น. เพื่อหารือกันอีกในเรื่องการเยียวยาค่ารักษา<br/><br/>ในเรื่องการเยียวยานั้น เด็กมีสิทธิบัตรทอง ซึ่งมาตรา ม.41 เงินเยียวยาจาก สปสช. ส่วนการสูญเสียอวัยวะไม่เกิน 2แสนบาท ทางโรงพยาบาลได้เตรียมเงินเยียวยาเบื้องต้นแล้ว มีการทำหนังสือรับผิดชอบ ดูแลรายละเอียดจนกว่าเด็กกลับมาเป็นปกติ ขณะที่การรักษามีแพทย์ศัลยกรรมมือ 2 ท่าน จะดูแลต่อเนื่อง โดยจะใช้ระยะเวลาเมื่อเด็กอายุ 8 ขวบ จะยืดกระดูกด้วยอุปกรณ์เครื่องมือแพทย์ ใช้เวลา 3-4 เดือน ทำให้นิ้วกลับมาเป็นเหมือนเดิม.<br/><br/><br/><b>อ่านข่าวที่เกี่ยวข้อง...<br/><br/><a href="https://www.dailynews.co.th/regional/745604">โวยผู้ช่วยพยาบาลรพ.ดังสะเพร่า 'พลาดตัดนิ้วลูกขาด'</a></b></p>
    </article>
  </body>
</html>