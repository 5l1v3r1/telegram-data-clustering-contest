<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553448.html/%d8%aa%d8%b1%d8%a8%db%8c%d8%aa-%d8%b7%d9%84%d8%a7%d8%a8-%d9%88-%d8%b4%d8%a7%da%af%d8%b1%d8%af%d8%a7%d9%86-%d9%81%d8%a7%d8%b6%d9%84-%d8%a7%d8%b2-%d8%a8%d8%b1%da%a9%d8%a7%d8%aa-%d9%88%d8%ac%d9%88%d8%af-%d8%a2%db%8c%d8%aa-%d8%a7%d9%84%d9%84%d9%87-%d9%85%d8%ad%d9%85%d8%af%db%8c-%d8%af%d8%b1-%d9%86%d9%87%d8%a7%d9%88%d9%86%d8%af-%d8%a8%d9%88%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T12:53:00+00:00"/>
    <meta property="og:title" content="تربیت طلاب و شاگردان فاضل از برکات وجود آیت‌الله محمدی در نهاوند بود"/>
    <meta property="og:description" content="امام‌جمعه نهاوند گفت: آیت‌الله محمدی عمر بابرکتشان را در حوزه و درراه خدمت و تربیت طلاب و شاگردانی فاضل و پارسا سپری کردند."/>
  </head>
  <body>
    <article>
      <h1>تربیت طلاب و شاگردان فاضل از برکات وجود آیت‌الله محمدی در نهاوند بود</h1>
      <h2>امام‌جمعه نهاوند:</h2>
      <address>
        <time datetime="2019-12-09T12:53:00+00:00">09 Dec 2019, 12:53</time>
      </address>
      <p>امام‌جمعه نهاوند گفت: آیت‌الله محمدی عمر بابرکتشان را در حوزه و درراه خدمت و تربیت طلاب و شاگردانی فاضل و پارسا سپری کردند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ حجت‌الاسلام‌والمسلمین عباسعلی مغیثی در گفت‌وگو با خبرنگار <a href="http://asrehamedan.ir/36365">عصر همدان</a>؛ ضمن تسلیت رحلت آیت‌الله محمدی گفت: رحلت عالم بزرگوار و ابوالشهید آیت‌الله محمدی که عمر خود را درراه اسلام سپری کرد و تربیت شاگردانی وارسته اقدام کرد موجب ناراحتی مردم شهیدپرور و امت حزب‌الله نهاوند شد.</p>
      <p>وی اظهار داشت: ایشان از همه عمرش در حوزه علمیه بود و تربیت‌یافته و شاگرد علمای طراز اول کشور بود که منشأ خدمات کم‌نظیری برای مردم نهاوند بود.</p>
      <p>امام‌جمعه نهاوند افزود: آیت‌الله محمدی هم استاد حوزه بود و هم مسئول حوزه بود و طلاب فراوانی از محضر ایشان بهره برده‌اند و این مجاهدت‌ها در حوزه برگ زرینی در زندگی ایشان بود.</p>
      <p>وی بیان داشت: این مجاهد و عالم صادق با حضور خود رونق خوبی به حوزه علمیه بخشیده بود و طلابی فاضل و انقلابی را تربیت‌کرده بود که تعداد شهدای روحانی نهاوند نشان‌دهنده این تربیت صحیح است.</p>
      <p>مغیثی گفت: این عالم بزرگوار خودشان پدر شهید هستند و فرزند روحانی خود را برای دفاع از انقلاب اسلامی به جبهه‌ها فرستاد و استادی کم‌نظیر بود.</p>
      <p>وی عنوان کرد: در زمان عمر بابرکت ایشان مسجد آیت‌الله علیمرادیان رونق خوبی داشت و محل رجوع مردم عزیز نهاوند برای کارهای مختلف شده بود.</p>
      <p>امام‌جمعه نهاوند افزود: مردم مؤمن و باایمان نهاوند از وجود آیت‌الله محمدی بهره‌ها بردند و زحمات ایشان را برای حوزه‌های علمیه فراموش نمی‌کنند.</p>
      <p>وی گفت: ایشان یک کار نیمه کار دارد که همیشه بر انجام آن تأکید داشتند که تکمیل ساختمان حوزه علمیه برادران نهاوند است که زمینه را برای تربیت طلابی انقلابی فراهم می‌کند.</p>
      <p>مغیثی اظهار داشت: از مسئولان درخواست داریم که نسبت به تکمیل ساختمان نیمه‌کاره حوزه علمیه نهاوند اقدام کنند تا بعد از چندین سال بتوانیم از این محل استفاده کنیم.</p>
      <p>امام‌جمعه نهاوند در پایان در مورد مراسم تشیع آیت‌الله محمدی گفت: با فرزند ایشان در قم صحبت کردیم و تا الآن قرار شده است مراسم تشییع و تدفین روز سه‌شنبه در شهر قم برگزار شود و قطعاً در شهرستان نهاوند نیز مراسمی در شأن آیت‌الله محمدی برگزار خواهد شد.</p>
      <p>انتهای پیام/</p>
    </article>
  </body>
</html>