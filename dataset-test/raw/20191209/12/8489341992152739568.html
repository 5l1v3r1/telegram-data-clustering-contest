<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811076/%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D8%A7-%D9%85%D8%A7%D9%81%DB%8C%D8%A7%DB%8C-%DA%A9%D9%86%DA%A9%D9%88%D8%B1-%D9%85%D8%A8%D8%A7%D8%B1%D8%B2%D9%87-%DA%A9%D9%86%DB%8C%D8%AF-%D8%A8%D8%A7%D8%B2%D9%86%DA%AF%D8%B1%DB%8C-%D8%B5%D8%AD%DB%8C%D8%AD%DB%8C-%D8%A8%D8%B1-%D8%A2%DB%8C%DB%8C%D9%86%E2%80%8C%D9%86%D8%A7%D9%85%D9%87%E2%80%8C%D9%87%D8%A7%DB%8C-%D9%88%D8%B2%D8%A7%D8%B1%D8%AA-%D8%B9%D9%84%D9%88%D9%85-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:54:00+00:00"/>
    <meta property="og:title" content="کریمی در حضور رئیس جمهور: آقای روحانی؛ با مافیای کنکور مبارزه کنید / بازنگری صحیحی بر آیین‌نامه‌های وزارت علوم داشته باشید"/>
    <meta property="og:description" content="نماینده انجمن‌های علمی و کرسی‌های آزاداندیشی پردیس حکیم فردوسی دانشگاه فرهنگیان کرج گفت: آقای روحانی؛ با تشکیل کارگروهی با حضور نمایندگان و فعالان دانشگاهی بازنگری صحیحی بر آیین نامه‌های وزارت علوم داشته باشید."/>
  </head>
  <body>
    <article>
      <h1>کریمی در حضور رئیس جمهور: آقای روحانی؛ با مافیای کنکور مبارزه کنید / بازنگری صحیحی بر آیین‌نامه‌های وزارت علوم داشته باشید</h1>
      <h2>نماینده انجمن‌های علمی و کرسی‌های آزاداندیشی پردیس حکیم فردوسی دانشگاه فرهنگیان کرج گفت: آقای روحانی؛ با تشکیل کارگروهی با حضور نمایندگان و فعالان دانشگاهی بازنگری صحیحی بر آیین نامه‌های وزارت علوم داشته باشید.</h2>
      <address>
        <time datetime="2019-12-09T12:54:00+00:00">09 Dec 2019, 12:54</time>
      </address>
      <p>به گزارش خبرنگار دانشگاه خبرگزاری دانشجو، علیرضا کریمی، نماینده انجمن‌های علمی و کرسی‌های آزاداندیشی از پردیس حکیم فردوسی دانشگاه فرهنگیان کرج در مراسم روز دانشجو، که امروز با حضور رئیس جمهور در دانشگاه نسیبه فرهنگیان برگزار شد گفت: روز دانشجو روز سرآمدان عرصه علم و فرهنگ بر همه شما مبارک، ۱۶ آذر ماه روز حماسه آفرینی دانشجویان شجاعی است که جان گرانمایه خود را در راه آزادی و استقلال ایران تقدیم کرده اند. دانشجو یعنی مطالبه گری منصف، دغدغه‌مند و آشنا به شرایط جامعه. خیلی خوشحالیم که امروز در جمع بزرگ فرهنگیان هستید هر چند زودتر از این‌ها منتظر حضور شما بودیم.</p>
      <p>کریمی افزود: آقای روحانی امروز دانشگاه فرهنگیان که بنا به فرموده مقام معظم رهبری مرکز ثقل نظام آموزش و تربیتی کشور است بیش از هر زمان دیگر به حمایت شما نیاز دارد. امروز جامعه درگیر مشکلات بسیاری است ایران عزیز ما در حوادث بسیاری که از سوی دشمنان این خاک بر ما می‌تازد قرار دارد راه حل برون رفت از بحران‌های گریبانگیر جامعه ایران گفت و گوست، گفتگوی بین مردم و همه ارکان نظام، گفتگویی در چارچوب عقلانیت، فهم مشترک با امید و تلاش برای حل مشکلات.</p>
      <p>نماینده انجمن‌های علمی و کرسی‌های آزاداندیشی از پردیس حکیم فردوسی دانشگاه فرهنگیان کرج ادامه داد: آقای روحانی امروز شاهد کم رنگ شدن فضای گفتمانی دولت با دانشجویان ایران هستیم. دانشجویان در خط مقدم تحولات جامعه قرار دارند. گفتگو با دانشجویان می‌تواند به حل مشکلات کشور کمک کند. حال که امروز بعد از چندین سال در دانشگاه فرهنگیان حضور یافته اید، در این راستا مطالبی را بیان می‌کنم.</p>
      <p>وی با بیان اینکه حمایت همه جانبه از جوانان، نسل جوان و نوجوان امروز آینده ساز فردای ایران عزیز ما هستند، گفت: آقای رئیس جمهور آمار بیکاری چه قدر تغییر یافته است؛ البته منکر تلاش‌های دولت نبوده و نیستیم، اما آیا این تلاش‌ها به قدر کفایت بوده است؟آقای روحانی زنان و مردان در کنار یکدیگر در رشد و توسعه کشور موثر هستند زنان در حوزه‌های اجتماعی با مشکلات بسیاری مواجه هستند از شما تقاضا داریم تا با همکاری بین سه قوه در راستای تحقق اهداف اجتماعی و تاثیرگذاری زنان از هیچ تلاشی دریغ نکنید و به وعده‌های انتخاباتی خود در این رابطه عمل کنید.</p>
      <p>کریمی افزود: ریاست محترم و وزیر محترم آموزش و پرورش امروز تبعیض و بی عدالتی تحت عنوان مافیای کنکور به سیستم آموزش و پرورش کشور ضربه زده است. امروز سخن از مدارس لاکچری است؛ مدارسی که با شهریه ۲۰ میلیون تومانی یا بیشتر اداره می‌شوند خبر کاهش بودجه ۳۰ درصدی برخی حوزه‌های آموزش و پرورش چنان آب سردی بر پیکره نظام تعلیم و تربیت بود چرا که آینده ۱۳ میلیون دانش آموز به این نهاد تاثیرگذار وابسته است.</p>
      <p>نماینده انجمن‌های علمی و کرسی‌های آزاداندیشی از پردیس حکیم فردوسی دانشگاه فرهنگیان کرج با تاکید بر اینکه از شما می‌خواهیم که با مافیای کنکور مبارزه کنید، ادامه داد: آقای روحانی!  امروز آموزش و پرورش بیش از هر زمان دیگر به حمایت شما نیاز دارد.</p>
      <p>وی بر ضرورت لزوم بازنگری بر آیین نامه‌های وزارت علوم تاکید کرد و گفت: رئیس جمهور محترم؛ امروز دغدغه اصلی فعالان دانشجویی، بازنگری آیین نامه‌های مرتبط با دانشگاه است؛ به طوری که مطابق با حقوق شهروندی منشور حقوق دانشجویی و روح مطالبه گری دانشجویان هست، اما متاسفانه دربازنگری‌های اخیر شاهد برخی عقب گرد‌ها بوده ایم.</p>
      <p>کریمی بیان داشت: جناب روحانی از شما می‌خواهیم تا با تشکیل کارگروهی با حضور نمایندگان و فعالین دانشگاهی بازنگری صحیحی بر آیین نامه‌های وزارت علوم داشته باشید؛ چرا که دانشجو روح بیدار جامعه است.</p>
      <p>این فعال دانشجویی با بیان اینکه دانشگاه فرهنگیان امروز در گذرگاهی تاریخ ساز برای ایران قرار دارد، ادامه داد جذب بیش از ۴۰ هزار دانشجو نشان از دید روشن شما و هیئت رئیسه دارد؛ اما جناب روحانی این تلاش‌ها کافی نیست امروز دانشگاه فرهنگیان در مقایسه با دیگر دانشگاه‌ها وضعیت غیرقابل تحملی دارد.</p>
      <p>وی افزود: جناب دکتر چرا در مورد بنیاد ملی نخبگان جایگاهی برای دانشگاه فرهنگیان در نظر گرفته نشده است؟ در حالی که بیش از ۵۰۰ نفر رتبه‌های کنکور دانشگاه فرهنگیان را انتخاب کرده اند چرا نگاه ویژه‌ای به این ظرفیت‌ها دیده نشده است؟ چرا در دانشگاه‌های مطرح کشور ظرفیتی برای دانشگاه فرهنگیان وجود ندارد؟ این مشکلات حل شدنی است پیشنهاد می‌کنیم جلسات متعددی با نمایندگان و نخبگان دانشگاهیان فرهنگیان داشته باشید.</p>
      <p>کریمی خاطرنشان کرد: امروز دانشجویان و دانشگاهیان آماده همکاری با شما هستند، پیشنهاد می‌دهم همکاری با دانشجویان را امتحان کنید و فردای پرامید و با نشاط در انتظار ایران است.</p>
    </article>
  </body>
</html>