<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/zagrabban-targyalt-kasler-miklos-2491637"/>
    <meta property="og:site_name" content="hírTV"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="Zágrábban tárgyalt Kásler Miklós"/>
    <meta property="og:description" content="A magyar-horvát kulturális kapcsolatok szorosabbra fűzéséről tárgyalt Kásler Miklós Zágrábban."/>
  </head>
  <body>
    <article>
      <h1>Zágrábban tárgyalt Kásler Miklós</h1>
      <address><time datetime="2019-12-09T12:10:00+00:00">09 Dec 2019, 12:10</time> by <a rel="author">Hír TV</a></address>
      <h4>A magyar-horvát kulturális kapcsolatok szorosabbra fűzéséről tárgyalt Kásler Miklós, az emberi erőforrások minisztere hétfőn Zágrábban horvát kollégájával, Nina Obuljen Korzinekkel, ezt követően pedig aláírták a magyar-horvát kulturális együttműködésről szóló megállapodást.</h4>
      <p> </p>
      <p>Kásler Miklós a közös sajtótájékoztatón elmondta: a horvát miniszterrel megállapították, hogy a kétoldalú kulturális kapcsolatok az utóbbi időben rendkívül dinamikusan fejlődtek az előadóművészet, az örökségvédelem területén, a nemzetiségi oktatási kérdésekben és annak a kulturális vonatkozásiban is.</p>
      <p>Mint mondta, a most az aláírt megállapodás a régebbihez képest kibővítette az együttműködési területeket, amelynek kiváló apropója az, hogy Horvátország január elsejétől átveszi az Európai Unió soros elnökségét. Ennek keretében több közös rendezvényre kerülhet sor - húzta alá.</p>
      <p>Külön kiemelte a teljesen új együttműködési területet, a közös régészeti stratégiát, amelyen belül a legkorszerűbb technikák és technológiák meghonosítását, valamint együttes alkalmazását említette például az archeogenetika területén.</p>
      <p>Nina Obuljen Korzinek köszönetet mondott a kiváló együttműködésért a nemzeti kisebbségek kulturális programjainak védelme és elősegítése területén úgy Horvátországban, mint Magyarországon. A horvát kisebbség tekintetében a pécsi Horvát Nemzeti Színházat emelte ki.</p>
      <p>A horvát tárcavezető két nagyszabású kiállítást említett, amelyet Budapesten rendeznek meg a Horvátország EU-elnöksége alatt: a Kraljevic-kiállítás márciusban lesz látható a budapesti Várkert Bazárban, míg a Horvát-magyar képzőművészeti örökségről a 12-20. századig című kiállítás, amely áprilistól lesz látható a Magyar Nemzeti Múzeumban.</p>
      <p>Kásler Miklós horvátországi tartózkodása alatt találkozott Ivan Malenica horvát közigazgatási miniszterrel is, akivel a magyarországi és a horvátországi közigazgatás helyzetéről beszélt.</p>
      <p>MTI</p>
    </article>
  </body>
</html>