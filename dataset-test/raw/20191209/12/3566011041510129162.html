<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553454.html/-%d8%a8%db%8c%d8%af%d9%88%d8%af--%d8%af%d9%88%d8%af-%d8%b4%d8%af--%d8%af%d9%88%da%86%d8%b1%d8%ae%d9%87-%d9%87%d8%a7%db%8c-%d9%86%d8%a7%d8%b1%d9%86%d8%ac%db%8c-%d8%aa%d9%88-%d8%b2%d8%b1%d8%af-%d8%a7%d8%b2-%d8%a2%d8%a8-%d8%af%d8%b1-%d8%a2%d9%85%d8%af%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T12:38:00+00:00"/>
    <meta property="og:title" content="&quot;بیدود&quot; دود شد؛ دوچرخه های نارنجی تو زرد از آب در آمدند"/>
    <meta property="og:description" content="در حالی حدود 25 روز از غیبت دوچرخه‌های اشتراکی یا همان بیدود در پایتخت می‌گذرد که برخلاف وعده معاون حمل و نقل ترافیک شهرداری هنوز خبری از آغاز به کار مجدد این پروژه خبری نیست."/>
  </head>
  <body>
    <article>
      <h1>"بیدود" دود شد؛ دوچرخه های نارنجی تو زرد از آب در آمدند</h1>
      <h2>تَکرار پروژه های شکست خورده مدیریت شهری اصطلاح طلبان؛</h2>
      <address>
        <time datetime="2019-12-09T12:38:00+00:00">09 Dec 2019, 12:38</time>
      </address>
      <p>در حالی حدود 25 روز از غیبت دوچرخه‌های اشتراکی یا همان بیدود در پایتخت می‌گذرد که برخلاف وعده معاون حمل و نقل ترافیک شهرداری هنوز خبری از آغاز به کار مجدد این پروژه خبری نیست.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ حدود 25 روز از غیبت دوچرخه‌های اشتراکی پایتخت می‌گذرد، در حالی که بنا بر وعده معاون حمل و نقل ترافیک شهرداری قرار بود این دوچرخه ها 16 آذر به تهران بازگردند. دوچرخه‌هایی که دو سال پیش فعالیت خود را در تهران آغاز  کردند و پایتخت‌نشینان با آن رکاب زدند. </p>
      <p>شرکت «پاک چرخ ایرانیان»، در سال ۱۳۹۶ به عنوان مجری انحصاری دوچرخه های اشتراکی هوشمند با نام تجاری «بیدود»،  فعالیت خود را در زمینه حمل و نقل پاک با هدف کاهش آلودگی هوا، کمک به محیط زیست، افزایش سلامت شهروندی و کاهش ترافیک آغاز کرد و شهرداری تهران هم با ارائه مکان در نقاط مختلف شهر و تبلیغ دوچرخه‌های اشتراکی همکاری خود با این شرکت را انجام داد.</p>
      <p>فعالیت این دوچرخه‌ها ادامه داشت تا آنجا که دولت 24 آبان اعلام کرد بنزین گران شد. در همبن تاریخ شرکت «بیدود» یک شبه همه دوچرخه‌هایش را از سطح شهر جمع آوری کرد. با بازگشت امنیت، اغتشاش و آشوب به اتمام رسید ولی دوچرخه‌های اشتراکی برنگشتند.</p>
      <p>هرچند شرکت بیدود علت حذف ناگهانی دوچرخه هایش را به طور دقیق اعلام نکرده اما حسین قاسمی‌، نائب رئیس هیأت مدیره بیدود هفته پیش گفت: پایان فعالیت بیدود حقیقت ندارد و ما در حال انجام بعضی کارهای زیرساختی هستیم و بزودی دوباره فعالیتمان را ازسرخواهیم گرفت البته ما به برخی حمایت‌ها از سمت شهرداری نیاز داریم.</p>
      <p> </p>
      <p>
        <b>شرکت «بیدود» برای دوچرخه هایش پول اضافی می خواهد</b>
      </p>
      <p>پورسید آقایی، معاون شهردار اخیرا اعلام کرد؛ بر اساس بررسی‌های اولیه اختلافات داخلی در شرکت  بیدود و عدم تفاهم میان شرکای آن، مشکل اصلی حذف دوچرخه‌ها بوده است ولی اظهارنظرات مختلف توسط برخی مدیران در شهرداری حکایت از مشکلات دیگری دارد.</p>
      <p>یعقوب آزاده‌دل مدیر سیستم حمل و نقل پاک شهرداری تهران درباره این موضوع اظهار داشت: در حال حاضر شرکت بیدود مشکلات اقتصادی را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ دلیل حذف دوچرخه‌ها و جمع‌آوری آن از سطح شهر اعلام کرده و این شرکت معتقد است هزینه و درآمد آن با هم همخوانی ندارد. مشکلات دیگری نیز به این موضوع دامن زده و به طور کلی بیدود به ما اعلام کرده زمانی را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ برای بررسی بازگشت مجدد دوچرخه‌ها نیاز دارد. مذاکراتی نیز برای تغییر مدل اقتصادی این دوچرخه‌ها انجام گرفته است.</p>
      <p>شرکت بیدود اعلام کرد که افزایش قیمت‌ها بر روی دوچرخه‌های اشتراکی هم اثر داشته و نرخ‌ دوچرخه‌های نارنجی نیاز به تغییر دارد.</p>
      <p> </p>
      <p>
        <b>شهرداری سهامدار می شود اما با پول مردم؟!</b>
      </p>
      <p>آزاده‌دل درباره خرید سهام بیدود توسط شهرداری گفت: وی  اعلام کرد: شهرداری هنوز تصمیم نهایی نگرفته و معلوم نیست که سهام شرکت بیدود را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ خریداری کند. چندین جلسه طی هفته جاری میان شرکت بیدود و شهرداری برگزار شده و باید منتظر نتیجه این جلسات ماند.</p>
      <p>وی افزود: شرکت بیدود در حال رایزنی با شهرداری است و اگر این شرکت به نتیجه‌ای نرسد، باید ودیعه مردم را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ بازگرداند.</p>
      <p>مدیر سیستم حمل و نقل پاک شهرداری تهران خاطرنشان کرد: طبق قوانینی که بر روی سایت شرکت بیدود درج شده، شرکت بیدود در صورت انصراف از همکاری با مردم موظف است حداکثر تا 20 روز پس از آن ودیعه یا حق اشتراک شهروندان را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ پرداخت کند که البته اگر از موضوع اغتشاشات و قطعی اینترنت صرفه‌نظر کنیم، هنوز موعد 20 روز برای شرکت بیدود به پایان نرسیده است که البته امیدواریم هر چه سریع‌تر این مشکل برطرف شود.</p>
      <p>محمد علیخانی، رئیس کمیسیون عمران و حمل و نقل شورای شهر تهران با بیان اینکه اگر این شرکت ودیعه مردم را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ پرداخت نکند، شهروندان می‌توانند شکایتشان را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ به دستگاه قضا اعلام کنند گفت: البته من نمی‌گویم که بیدود کلاهبرداری کرده و پول مردم را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ خورده است.</p>
      <p>وی بیان داشت: تاکنون کسی در این زمینه به شورای شهر شکایتی نداشته است و شهرداری نیز اخیرا اعلام کرده قرار است شرکت بیدود به فعالیت خود مجددا ادامه دهد و اگر این موضوع محقق نشد و بیدود به تعهدات خود عمل نکرد، مردم می‌توانند حقوق‌شان را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ پیگیری کنند.</p>
      <p>علیخانی در پاسخ به پرسشی مبنی بر اینکه گفته می‌شود اختلاف بین شرکای شرکت بیدود و درخواست از شهرداری برای خرید سهام دلیل حذف دوچرخه‌های نارنجی است، گفت:‌اطلاع دقیق از این موضوع ندارم، ولی مخالف این مسئله هستیم که شهرداری مستقیم وارد موضوع دوچرخه شود؛ چراکه این مسئله در تهران جواب نمی‌دهد و هرچه تاکنون از دهه 70 سرمایه‌گذاری شده، به شکست خورده است.</p>
      <p> </p>
      <p>
        <b> شکست همه طرح‌های دوچرخه در تهران</b>
      </p>
      <p>وی یادآور شد: شهرداری در زمان آقای الویری از مسیر کوی دانشگاه به دانشگاه تهران استفاده از دوچرخه را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ برای دانشجویان مدنظر قرار داد، ولی تنها دانشجویان چند روز از این دوچرخه‌ها استفاده کردند و از مسیر سربالایی به پایین آمده و برعکس آن محقق نشد و به عبارتی طرح با شکست همراه بود. از آن زمان هم هرچه طرح دوچرخه گذاشته‌اند هزینه‌های بی‌خود بوده است و به نتیجه نرسید.</p>
      <p>وی تصریح کرد: البته بخش خصوصی در صورتی که حمل و نقل عمومی کامل باشد می‌تواند در این راستا هدفمند اقدام کند. تهران وضعیت جغرافیایی خاصی با شیب‌های زیاد دارد و قابل دوچرخه‌سواری نیست و بحث ایمنی آن هم مطرح است؛ چراکه بعضی مواقع دوچرخه‌سواران باید از وسط بزرگراه عبور کنند و این موضوع امکانپذیر نیست و دوچرخه تنها برای مسیرهای کوتاه است.</p>
      <p>علیخانی تصریح کرد: دوچرخه در تهران تنها برای ورزش کردن خوب است، آن هم در بوستان‌هایی مانند چیتگر و منطقه 22 و سایر فضاهای ایمن و به هیچ عنوان نمی‌توان آن را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ یک مد حمل و نقل در پایتخت در نظر گرفت.</p>
      <p>وی در مورد اینکه شهردار تهران سه‌شنبه این کمپین سه‌شنبه‌های بدون خودرو را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ راه‌اندازی کرد و هر هفته نیز به این موضوع توجه دارد، گفت: آیا به نظرتان شهردار در این زمینه موفق بوده؟! اگر شهردار یک روز از هفته را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ پیگیر خرید اتوبوس بود، بیشتر موفق می‌شد. همچنین اگر حناچی مصوبات شورا را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ عمل می‌کرد و اولویت‌های ما که تامین اتوبوس و مترو است را‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ مورد توجه قرار می‌داد، موفقیت‌های زیادی برای شهر حاصل می‌شد.</p>
      <p> اما پیروز حناچی شهردار تهران نظر برخی شورای شهری‌ها را قبول ندارد. وی در این باره گفت:  من در اجلاس وین با شهرداران وین و برلین دیدار داشتم و جالب است بدانید که 7 درصد حمل و نقل وین با دوچرخه انجام می‌شود که البته شرایط، حجم تردد و جمعیت آنها را ما متفاوت است ولی می‌توان این حرکت عمومی را که در شهر ما نیز آغاز شده دنبال کرد.</p>
      <p> </p>
      <p>
        <b>بیدود چه قدر در پایتخت عمر می‌کند؟</b>
      </p>
      <p>با گذشت 25 روز از حذف دوچرخه های بیدود هنوز سرنوشت این دوچرخه‌های نارنجی در پایتخت مشخص نیست و احتمال افزایش نرخ این دوچرخه‌ها قوت گرفته است. شرکت بیدود به دنبال جلب حمایت های شهرداری و شهرداری هم در این زمینه به دلیل مشکلات مالی دست به عصا حرکت کرده است.</p>
      <p>شورای شهری‌ها هم نه تنها برنامه‌ای برای این شرکت خصوصی ندارند بلکه آب پاکی را روی دست شهردار ریخته و معتقدند طرح دوچرخه در پایتخت، همیشه شکست خورده است و باید به جای دوچرخه به اتوبوس توجه شود. حالا باید دید برنامه شهرداری در این زمینه چیست و در صورت خداحافظی همیشگی دوچرخه های نارنجی پول شهروندان که در قالب حق اشتراک، پرداخت شده چه زمانی به جیب آنها بازگرداده می‌شود؟</p>
      <p>منبع: فارس</p>
      <p>انتهای پیام/</p>
    </article>
  </body>
</html>