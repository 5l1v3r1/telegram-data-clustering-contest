<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/12/09/neheznek-bizonyulhat-az-eszak-irorszagi-vamkerdes-megoldasa"/>
    <meta property="og:site_name" content="hirado.hu"/>
    <meta property="article:published_time" content="2019-12-09T12:58:00+00:00"/>
    <meta property="og:title" content="Nehéznek bizonyulhat az észak-írországi vámkérdés megoldása"/>
    <meta property="og:description" content="Nehéznek bizonyulhat az Észak-Írország és Nagy-Britannia közötti áruforgalom ellenőrzési feltételeinek megteremtése a jövő év végi határidőre – áll egy belső kormányzati dokumentumban, amely hétfőn szivárgott ki a brit sajtóhoz."/>
  </head>
  <body>
    <article>
      <h1>Nehéznek bizonyulhat az észak-írországi vámkérdés megoldása</h1>
      <address><time datetime="2019-12-09T12:58:00+00:00">09 Dec 2019, 12:58</time> by <a rel="author">MTI</a></address>
      <p>
        <b>Nehéznek bizonyulhat az Észak-Írország és Nagy-Britannia közötti áruforgalom ellenőrzési feltételeinek megteremtése a jövő év végi határidőre – áll egy belső kormányzati dokumentumban, amely hétfőn szivárgott ki a brit sajtóhoz.</b>
      </p>
      <p>Boris Johnson konzervatív párti brit miniszterelnök a csütörtökre kiírt parlamenti választás kampányában rendre azt hangoztatja, hogy semmiféle vámeljárási fennakadás nem lesz Nagy-Britannia és Észak-Írország kereskedelmében a brit EU-tagság megszűnése (Brexit) után tervezett egyévi átmeneti időszak lejárta után.</p>
      <p>A Financial Times című brit üzleti napilaphoz azonban eljutott a Brexit-ügyi minisztérium (DExEU) egy belső leirata, amely szerint az Európai Unióval kötött Brexit-megállapodásban szereplő ellenőrzési rendszer infrastruktúrájának, a kapcsolódó rendszereknek és a személyi feltételeknek a megteremtése „<i>komoly stratégiai, politikai és műveleti kihívást jelent</i>”.</p>
      <p>A Brexit és ennek részeként Észak-Írország jövőbeni vámjogi státusa az Egyesült Királyságon belül a választási kampány elsődleges vitatémái közé tartozik.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>