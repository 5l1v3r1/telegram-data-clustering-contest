<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/it-sfera-ta-derzhava-yak-spivpracyuvati-v-ukrajini-50058210.html"/>
    <meta property="og:site_name" content="НВ"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Держава та ІТ-бізнес. Три сценарії розвитку подій в Україні"/>
    <meta property="og:description" content="Перевести найбільш гнучку та прогресивну галузь із усього розгону на Кодекс законів про працю із минулої епохи — те ж саме, що скинути зі скелі"/>
  </head>
  <body>
    <article>
      <h1>Держава та ІТ-бізнес. Три сценарії розвитку подій в Україні</h1>
      <h2>Перевести найбільш гнучку та прогресивну галузь із усього розгону на Кодекс законів про працю із минулої епохи — те ж саме, що скинути зі скелі</h2>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">Дмитро Овчаренко</a></address>
      <p>IT-сфера в Україні продовжує впевнено рухатися вперед. Її вже давно називають «локомотивом» розвитку української економіки, тому зацікавлення збоку влади цілком передбачуване.</p>
      <p>
        <b>Інноваційна сфера потребує інновацій, а що пропонує держава?</b>
      </p>
      <p>Про це поговорили і в рамках панельної дискусії «IT та уряд» на щорічній Підсумковій фінансово-правовій конференції. Представники влади, профільної IT-асоціації та громадськості проаналізували підсумки роботи та обговорили план розвитку IT та роль влади у цьому процесі, зокрема, можливість змін в Податковому та Трудовому кодексах.</p>
      <p>
        <b>Ринок сьогодні</b>
      </p>
      <p>Не завадить трохи статистики, адже цифри завжди красномовніші за слова. Згідно з дослідженням ринку, яке IT Ukraine проводила разом із BRDO наприкінці 2018 року, в Україні зареєстровано <b>12,5 тисяч IT-компаній</b>. А скільки з них представляють так званий «живий бізнес»? Лише 4 тисячі.</p>
      <p>У відсотковому співвідношенні український ІТ ринок виглядає так:</p>
      <p>● 70% − представники сервісного бізнесу (EPAM, Softserv, Global Logic)</p>
      <p>● 15% − R&amp;D великих міжнародних компаній (Oracle, Samsung, Wargaming та інші)</p>
      <p>● 15% − продуктові українські компанії (Genesis, Evo, Terrasoft).</p>
      <p>Більше половини українських компаній працює на експорт в США. Ба більше, згідно з даними 2018 року, IT-індустрія піднялася вже на друге місце за експортом послуг, покращивши результат на одну позицію. Вдалу алегорію використав Олександр Борняков, заступник Міністра цифрової трансформації, порівнявши українську економіку з пирогом. Справді, IT-індустрія не ділить наявний «пиріг», а дозволяє йому «вирости» за рахунок іноземного капіталу.</p>
      <p>У бізнесу та влади амбітні плани, але якщо ми хочемо, щоб частка IT в ВВП складала 10% (400 тис IT спеціалістів та 10 млрд доларів), що було задекларовано в профільному міністерстві, потрібно шукати свої унікальні механізми стимулювання галузі.</p>
      <p>
        <b>Які сценарії розвитку</b>
      </p>
      <p>Кажуть, що в будь-якій ситуації треба прописувати два сценарії розвитку подій: найбільш вигідний та максимально провальний (краще бути готовим до всього). Підемо іншим шляхом, і розглянемо три можливі (чи неможливі) стратегії.</p>
      <p>
        <b>1. Залишити все як є</b>
      </p>
      <p>Точно не найгірший варіант. Так сталося, що саме завдяки співпраці із IT спеціалістами як ФОП ми сьогодні маємо змогу обговорювати IT індустрію як таку — 4,5 млрд доларів експорту у 2019 та з темпами росту 20−25% щороку! Однак не варто радіти передчасно — ці цифри мізер у порівнянні із розвиненими економіками світу — для прикладу в IT кластері Берліна зареєстровано 29 000 IT компаній, в той час як в найбільшому кластері України. 90.</p>
      <aside>Перевести найбільш гнучку та прогресивну галузь із усього розгону на Кодекс законів про працю із минулої епохи — те ж саме, що скинути зі скелі</aside>
      <p>
        <b>Міняємо все… і одразу</b>
      </p>
      <p>Якщо діючі правила не влаштовують державу, тоді їх треба міняти. Як вказують деякі чиновники — а давайте зробимо податки для IT як в тій же Німеччині (50−60%). Однак порівняння із Україною м’яко кажучи виглядає як порівняння «ситого» з «голодним». Чомусь інші країни, наздогоняючи Німеччину, навпаки надають податкові пільги для креативних професій (в Польщі та Румунії). Не кажучи вже про «азійських тигрів» (Сингапур та Гонконг), які в свій час ввели нульовий податок на працю. Чи там працюють менш кваліфіковані економісти? До того ж перевести найбільш гнучку та прогресивну галузь із усього розгону на Кодекс законів про працю із минулої епохи — те ж саме, що скинути зі скелі.</p>
      <p>Потрясіння викликані різкими трансформаціями, законодавчими в тому числі, можуть негативно вплинути на галузь загалом: викликати незадоволення та відмову від співпраці. Ми вже бачили на прикладі теми «ФОП-5», що зміни викликають доволі жваве обговорення в спільноті, тому краще уникати дуже гострих кутів, щоб не втрапити в пастку.</p>
      <p>Не забувати також про обставини та ситуацію на ринку, бо як вдало, зауважив Ігор Самоходський, керівник сектору «IT та Телеком» Офісу ефективного регулювання (BRDO), це може призвести до втрати конкурентоспроможності ІТ-галузі на міжнародному ринку.</p>
      <p>
        <b>Давайте поговоримо</b>
      </p>
      <p>Ця фраза, мабуть, викликає сміх, але нічого кращого людство досі не вигадало. Ключ до розуміння та співпраці - в правильній комунікації, і цінно, що влада сьогодні це розуміє. А ще важливо знаходитися on the same page, тому усі законодавчі ініціативи треба обговорювати з тими, хто дійсно є активними учасниками процесів: це полегшить життя багатьом.</p>
      <p>Такого висновку, на щастя, дійшли усі учасники нашої дискусії на щорічній Підсумковій фінансово-правовій конференції. Зокрема, Кіра Рудик, заступник голови профільного комітету ВРУ, наголосила: їх завдання − забезпечити зростання ІТ-індустрії, а не збільшити податкове навантаження, а всі ініціативи буде винесено на розгляд учасників ринку. Будь-які зміни у 2020 році є малоймовірними, а за умов транспарентності дискусія буде професійною та змістовною («сім раз відміряти, щоб один раз відрізати»).</p>
      <p>Для нас це важливо, бо основними цінностями компанії є прозорість та фокус. Ми за прозорий процес реформування з фокусом на покращенні взаємодії в середині екосистеми та розвитку галузі загалом. І готові докладати до цього зусиль, бо наші плани амбітні: Україна — лідер в IT у Східній Європі (і не тільки).</p>
    </article>
  </body>
</html>