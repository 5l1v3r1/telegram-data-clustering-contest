<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/crim-ntr-un-apartament-de-pe-bulevardul-prim-verii-din-ia-i-victima-ncercase-s-fac-un-gest-cre-tinesc-pentru-doi-necunoscu-i-1333765"/>
    <meta property="og:site_name" content="ZIUAnews.ro"/>
    <meta property="article:published_time" content="2019-12-09T12:56:00+00:00"/>
    <meta property="og:title" content="Crimă într-un apartament de pe Bulevardul Primăverii din Iași! Victima încercase să facă un gest creștinesc pentru doi necunoscuți!"/>
    <meta property="og:description" content="Judecătorii ieșeni au decis arestarea unui individ bănuit de omor. Bărbatul, care face parte din categoria persoanelor fără adăpost, a ucis un amic, chiar în casa acestuia din urmă. Victima adusese în casă doi oameni ai străzii, pentru a-i adăposti de fri"/>
  </head>
  <body>
    <article>
      <h1>Crimă într-un apartament de pe Bulevardul Primăverii din Iași! Victima încercase să facă un gest creștinesc pentru doi necunoscuți!</h1>
      <address><time datetime="2019-12-09T12:56:00+00:00">09 Dec 2019, 12:56</time> by <a rel="author">ZIUA NEWS</a></address>
      <p>
        <b>Judecătorii ieșeni au decis arestarea unui individ bănuit de omor. Bărbatul, care face parte din categoria persoanelor fără adăpost, a ucis un amic, chiar în casa acestuia din urmă. Victima adusese în casă doi oameni ai străzii, pentru a-i adăposti de frigul de afară. Suspectul a recunoscut parțial cele întâmplate, dar a contestat măsura arestării preventive.</b>
      </p>
      <p>Caz extrem de șocant, la Iași! Un individ fără casă și fără masă a fost încătușat după ce a fost acuzat că l-a ucis pe cel care încercase să îl ajute, găzduindu-l. Astfel, la finele săptămânii trecute, judecătorii din cadrul Tribunalului Iași au admis propunerea de arestare preventivă, pentru 30 de zile, formulată de procurori pe numele lui Adam Lepădatu (44 de ani), sub acuzația de omor. Decizia nu este definitivă, ea fiind deja contestată de către individ.<br/>Luat la pumni și la picioare</p>
      <p>Anchetatorii ieșeni au precizat că incidentul de o gravitate extremă a avut loc în noaptea de 29 spre 30 noiembrie. Oamenii legii au menționat că victima, un bărbat trecut de 60 de ani, s-a împrietenit cu doi oameni ai străzii. Dat fiind faptul că ieșeanul era singur, acestuia i s-a făcut milă de cei doi amici și a decis să îi invite de mai mult timp să locuiască în apartamentul lui, de pe bulevardul Primăverii.</p>
      <p>„În noaptea de 29 spre 30 noiembrie, victima se afla în locuința sa, împreună cu inculpatul și o a treia persoană, un martor. Victima îi primise în casă pe cei doi, spre a-i adăposti, fiind vorba despre persoane fără locuință. În noaptea respectivă, pe fondul consumului de alcool, victima a intrat într-o altercație cu inculpatul", a declarat ieri Mihaela Apostol, prim-procurorul Parchetului de pe lângă Tribunalul Iași.</p>
    </article>
  </body>
</html>