<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793362/%D8%AB%D8%A8%D8%AA-%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C-%D8%A7%D8%B2-%D9%81%D8%B1%D8%AF%D8%A7-%D8%A2%D8%BA%D8%A7%D8%B2-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:56:53+00:00"/>
    <meta property="og:title" content="ثبت‌نام مسکن ملی در خراسان رضوی از فردا آغاز می‌شود"/>
    <meta property="og:description" content="مشهد - مدیرکل دفتر اقتصاد مسکن گفت: ثبت‌نام طرح اقدام ملی مسکن در شش استان از جمله خراسان رضوی از ۱۹ آذرماه به مدت سه روز انجام خواهد شد."/>
  </head>
  <body>
    <article>
      <h1>ثبت‌نام مسکن ملی در خراسان رضوی از فردا آغاز می‌شود</h1>
      <address>
        <time datetime="2019-12-09T12:56:53+00:00">09 Dec 2019, 12:56</time>
      </address>
      <p>به گزارش <a href="https://www.mehrnews.com/">خبرگزاری مهر</a>، به نقل از پایگاه اطلاع رسانی وزارت راه و شهرسازی، پروانه اصلانی، برنامه زمان‌بندی ثبت‌نام متقاضیان در سامانه طرح اقدام ملی مسکن مربوط به ۲۳ استان باقیمانده را تا پایان آذرماه اعلام کرد.</p>
      <p>مدیرکل دفتر اقتصاد مسکن مرحله بعدی ثبت‌نام طرح اقدام ملی مسکن را  شش استان سمنان، ایلام، شرق سمنان، ایرانشهر، آذربایجان غربی و خراسان رضوی اعلام و اظهار کرد: ثبت‌نام در این شش استان از ۱۹ آذرماه به مدت سه روز انجام می‌شود.</p>
      <p>وی زمان ثبت‌نام طرح اقدام ملی مسکن برای ۶ استان دیگر را از ۲۳ آذرماه اعلام کرد و افزود: استان‌های اصفهان، زنجان، گیلان، هرمزگان، مازندران و لرستان جزو ۶ استانی هستند که ثبت‌نام طرح اقدام ملی مسکن برای آن‌ها انجام خواهد شد.</p>
      <p>اصلانی مرحله بعدی ثبت‌نام طرح اقدام ملی مسکن را برای استان‌های فارس، اردبیل، آذربایجان‌شرقی، مرکزی و بوشهر دانست و توضیح داد: ثبت‌نام در این استان‌ها از ۲۶ آذرماه به مدت سه روز انجام می‌شود.</p>
      <p>مدیرکل دفتر اقتصاد مسکن ابراز کرد: ثبت نام استان‌های تهران، البرز، قزوین، جنوب کرمان و کرمان نیز ۳۰ آذرماه آغاز می‌شود و به مدت سه روز ادامه دارد.</p>
      <p>گفتنی است؛ طرح اقدام ملی مسکن طرحی است که به منظور احداث ۴۰۰ هزار واحد مسکونی در سراسر کشور آغاز شده است و در این طرح، ۲۰۰ هزار واحد توسط شهرهای جدید در شهرهای جدید، ۱۰۰ هزار واحد توسط شرکت بازآفرینی شهری ایران در بافت‌های فرسوده و ناکارآمد و ۱۰۰ هزار واحد توسط بنیاد مسکن انقلاب اسلامی در شهرهای زیر ۱۰۰ هزار نفر احداث می‌شود.</p>
    </article>
  </body>
</html>