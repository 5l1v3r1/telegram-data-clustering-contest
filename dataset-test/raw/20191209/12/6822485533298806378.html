<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918086.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T12:19:00+00:00"/>
    <meta property="og:title" content="سازمان خصوصی‌سازی همچنان به اقدامات خلاف قانون خود ادامه می‌دهد"/>
    <meta property="og:description" content="به گزارش فارس، شکور پورحسین شقلان نماینده مردم پارس‌آباد در مجلس شورای اسلامی در جلسه علنی امروز(دوشنبه 18 آذر ) مجلس و در سوال ملی خود از فرهاد دژپسند وزیر امور اقتصادی و دارایی مبنی بر علت عدم واگذاری سهام شرکت‌های دولتی به بخش خصوصی بدون رعایت تشریفات و مقررات قانونی گفت: با وجود کشف تخلفات رئیس سازمان خصوصی‌سازی و ممنوع‌ الخروجی وی از کشور و درنهایت بازداشتش اما متاسفانه ما شاهد هستیم که سازمان خصوصی‌سازی همچنان به اقدامات خلاف قانون خود ادامه می‌دهد."/>
  </head>
  <body>
    <article>
      <h1>سازمان خصوصی‌سازی همچنان به اقدامات خلاف قانون خود ادامه می‌دهد</h1>
      <address>
        <time datetime="2019-12-09T12:19:00+00:00">09 Dec 2019, 12:19</time>
      </address>
      <p>نماینده پارس‌آباد در مجلس گفت: با وجود کشف تخلفات رئیس سابق سازمان خصوصی‌سازی و ممنوع‌الخروجی وی و درنهایت بازداشتش اما ما شاهد ادامه اقدامات خلاف قانون این سازمان هستیم.</p>
      <p>به گزارش فارس، شکور پورحسین شقلان نماینده مردم پارس‌آباد در مجلس شورای اسلامی در جلسه علنی امروز(دوشنبه 18 آذر ) مجلس و در سوال ملی خود از فرهاد دژپسند وزیر امور اقتصادی و دارایی مبنی بر علت عدم واگذاری سهام شرکت‌های دولتی به بخش خصوصی بدون رعایت تشریفات و مقررات قانونی گفت: با وجود کشف تخلفات رئیس سازمان خصوصی‌سازی و ممنوع‌ الخروجی وی از کشور و درنهایت بازداشتش اما متاسفانه ما شاهد هستیم که سازمان خصوصی‌سازی همچنان به اقدامات خلاف قانون خود ادامه می‌دهد.</p>
      <p>وی با ذکر چند مثال به برخی از این اقدامات خلاف قانون اشاره کرد.</p>
      <p>نماینده پارس‌ آباد گفت: مجموعه شرکت آلومینوم مهدی 4 هزار میلیارد تومان ارزش داشته است اما به فردی فاقد اهلیت به میزان 800 میلیارد تومان که آن هم 50 میلیارد تومان نقد و مابقی با اقساط چند ساله واگذار شده است این در حالی است که آن فرد اقساط خود را هم پرداخت نکرده است؛ درنهایت سازمان خصوصی‌سازی محکوم شده و این شرکت بازپس‌گیری شد و هم اکنون کارگران آن راضی بوده و در سال رونق تولید به تولید خود می‌پردازد. </p>
      <p>پورحسین شقلان خاطرنشان کرد: واگذاری پالایشگاه کرمانشاه هم که ارزش آن 1800 میلیارد تومان بوده است به صورت نقد به بانک‌ها از سوی سازمان خصوصی‌سازی انتقال پیدا کرده است.این در حالی است که 4 سال این پالایشگاه در اختیار بانک‌ها بوده و در دولت جدید سازمان خصوصی‌سازی این پالایشگاه را بازپس گرفت. </p>
      <p>وی خاطرنشان کرد: متاسفانه پالایشگاه کرمانشاه را به 180 میلیارد تومان فروختند که 18 میلیارد تومان نقد و ما بقی آن با اقساط آن هم به صورت تنفس 10 ساله واگذار شد و خریدار هم هیچگونه سابقه مالکیتی و مدیریتی در نفت نداشته است ما امیدها به قوه قضاییه است این در حالی است که دیوان محاسبات هم بطلان واگذاری را اعلام کرده است. </p>
      <p>نماینده پارس آباد تصریح کرد: ماشین سازی تبریز از جهت قیمت و شرایط واگذاری دچار مشکل بود و خریداری فاقد اهلیت بود. و الان از بابت رد دیون دولت به صندوق فولاد واگذار شده در حالی که مدیر عامل سابقه تولیدی نداشته وبه دلیل آشنایی با مسئولان وزارت تعاون انتخاب شدند.</p>
      <p>وی افزود: در مورد نیشکر هفت تپه هم سابقه مدیریتی و شغلی خریدار زیر سوال بود در حالی که این شرکت از بزرگترین کشت و صنعت‌های کشور است و حساسیت‌های مختلفی دارد. اقدامات انجام شده هم مسکن وار بوده و ما انتظار اقدامات اساسی داریم. در هپکو اراک هم خریداران اولیه تخلفاتی داشتند و ایرادات فرایند واگذاری و عدم پیگیری موثر سازمان خصوصی سازی در اخذ پول را شاهد بودیم . نهایتا هپکو بعد از ۱۳ سال با بدهی چند صد میلیاردی به دولت برگشته است.</p>
      <p>نماینده پارس آباد گفت: شرکت کشت و صنعت مغان، که یک بنگاه هویتی برای مردم مغان است از دیگر شرکت‌های واگذار شده است. رئیس سازمان خصوصی سازی به حرف‌های منطقه‌ی نمایندگان در این باره گوش نکرد و این شرکت را واگذار کرد.</p>
      <p>وی خاطرنشان کرد: خریدار اولیه به دلیل فقدان اهلیت به زندان رفت و وزارت اطلاعات گزارشی در سه مورد نوشت که آقای جهانگیری گفتند سازمان خصوصی سازی به این گزارش عمل کند ولی این کار انجام نشد. همچنین این شرکت علی رغم ارزش ۲۲۰۰ میلیارد تومانی به ۷۵۰ میلیارد تومان واگذار شد و درخواست ابطال صورت گرفت ولی سازمان خصوصی سازی به آن تمکین نکرد.</p>
      <p>پورحسین با بیان این که هیچ بنگاه واگذار شده‌ای بدون مشکل نیست افزود: اهلیت، تعدیل قیمت پایه بنگاه‌ها توسط هیات واگذاری و عدم رعایت آیین نامه اجرایی واگذاری بنگاه‌ها سه مشکل اساسی واگذاری‌هاست. مثلا قیمت کارشناسی پالایشگاه کرمانشاه ۶۱۷ میلیارد تومان بوده که با تصویب هیات واگذاری با قیمت ۱۹۹ میلیارد تومان واگذار شده است.</p>
      <p>وی افزود: مجلس سه سال است درگیر موضوع واگذاری‌هاست و ما انتظار داشتیم این موضوع در جلسه سران قوا مطرح شود و سه قوه در این باره به تصمیم مشترک برسد تا نمایندگان هم این دغدغه را نداشته باشند.</p>
      <p>پورحسین شقلان با بیان اینکه بسیاری از این بنگاهها پیش از دوره وزارت دژپسند واگذار شده افزود:‌ ما انتظار داریم روال واگذاری‌ها اصلاح شود و در آینده کمتر شاهد مشکلات سازمان خصوصی سازی باشیم. در همین رابطه تحقیق و تفحصی را در مجلس آغاز کرده‌ایم که آن را ادامه می‌دهیم تا به نتیجه برسیم.</p>
    </article>
  </body>
</html>