<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727660/frankofonski-tsentar-beshe-otkrit-v-gimnaziyata-po-turizam-i-predpriemachestvo-rayko-tsonchev-v-dobrich.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Франкофонски център беше открит в Гимназията по туризъм и предприемачество „Райко Цончев“ в Добрич"/>
    <meta property="og:description" content="Добрич. Франкофонски център беше официално открит в Гимназията по туризъм и предприемачество „Райко Цончев“ в Добрич, предаде кореспондент на Радио „Фокус” – Варна. Центърът разполага с печатни, аудио и видео издания, които ще улеснят изучаващите френски език. Специален гост на събитието беше Ива Дикова, аташе по сътрудничество в областта на френския език към Представителство"/>
  </head>
  <body>
    <article>
      <h1>Франкофонски център беше открит в Гимназията по туризъм и предприемачество „Райко Цончев“ в Добрич</h1>
      <address><time datetime="2019-12-09T12:04:00+00:00">09 Dec 2019, 12:04</time> by <a rel="author">Агенция "Фокус"</a></address>
      <p><b><i>Добрич. </i></b>Франкофонски център беше официално открит в Гимназията по туризъм и предприемачество „Райко Цончев“ в Добрич, предаде кореспондент на <b>Радио „Фокус” – Варна</b>. Центърът разполага с печатни, аудио и видео издания, които ще улеснят изучаващите френски език. Специален гост на събитието беше Ива Дикова, аташе по сътрудничество в областта на френския език към Представителството на френския институт в град Варна и председател на Френското посолство за Североизточна България. <br/><br/>„За мен е изключително важно подобно събитие, защото такива центрове спомагат за разпространението на френския език. Аз не бих казала, че в момента този език отстъпва. Тенденцията се обръща и тя беше за около 5-6 години може би. Но в момента френският език е втори най-преподаван заедно с английския в цял свят. Освен това тези два езика единствено присъстват на пет континента. Около 500 млн. души по света говорят френски език. Очакванията са до 2050 година и то благодарение най-вече на страните в Африка да станат около 700 млн. говорещите френски език“, каза Ива Дикова. <br/><br/>Владеенето на френски език е важна предпоставка желаещите да работят в международни институции да постигнат това, допълни дипломатът. „Френският език е носител на богата култура, отваря нови хоризонти, а френските предприятия са навсякъде по света“, отбеляза Ива Дикова. Разкриването на франкофонски център в гимназията е предпоставка за разширяване на възможностите пред младежите, допълни тя. Част от книгите в новия учебен център са предоставени от бившия Френски културен институт в Добрич. <br/><br/>Друга част от печатните издания се продават на символична цена, като средствата ще бъдат използвани за закупуване на ново оборудване за новия франкофонски център в гимназията. Това съобщи Елена Юрченко, един от инициаторите за неговото създаване. Поздравителни слова към присъстващите отправи и директорът на гимназията Маргарита Христова, която изрази задоволство от факта, че училището има пореден повод за гордост, защото то е единственото в областта с такъв център.<br/><br/>Жулиета НИКОЛОВА</p>
    </article>
  </body>
</html>