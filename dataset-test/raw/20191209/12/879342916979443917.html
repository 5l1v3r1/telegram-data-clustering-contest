<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/novyna/pravo/spravu-holyashkina-druhoyi-sproby-peredaly-vaks"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T12:40:01+00:00"/>
    <meta property="og:title" content="Справу Голяшкіна з другої спроби передали до ВАКС"/>
    <meta property="og:description" content="Верховний суд з другої спроби передав справу судді Вищого адмінсуду за підслідністю до новоствореного суду."/>
  </head>
  <body>
    <article>
      <h1>Справу Голяшкіна з другої спроби передали до ВАКС</h1>
      <address>
        <time datetime="2019-12-09T12:40:01+00:00">09 Dec 2019, 12:40</time>
      </address>
      <p>
        <b>Верховний суд передав до Вищого антикорупційного суду кримінальне провадження за обвинуваченням судді Вищого адміністративного суду України Олега Голяшкіна в декларуванні недостовірної інформації.</b>
      </p>
      <p>Таке рішення 2 грудня ухвалила колегія суддів Касаційного кримінального суду, повідомдяє «Слово і Діло».</p>
      <p>У зв'язку з офіційним початком роботи антикорупційного суду прокурор САП просив передати справу Голяшкіна з Печерського суду Києва до ВАКС, оскільки це провадження йому підсудне. Вивчивши клопотання, судді його задовольнили.</p>
      <p>Раніше <a href="https://www.slovoidilo.ua/2019/11/05/novyna/pravo/verxovnyj-sud-ne-peredav-vaks-spravu-suddi-holyashkina">Верховний суд відмовив САП в передачі цієї справи до ВАКС</a>. Водночас у реєстрі оприлюднили окрему думку судді-доповідача у справі Андрія Чистика. На його думку, це клопотання САП необхідно було задовольняти. Він вказав, що згідно КПК України, ВАКС підсудна стаття 366-1 ККУ, тобто недостовірне декларування. До того ж, після внесення змін про уточнення підсудності антикорсуду, він має розглядати справи, які розслідувало НАБУ і САП. Крім того, Печерський суд не розглянув цю справу, тому її треба було передати до ВАКС.</p>
      <p>Як відомо, детективи НАБУ і прокурори САП звинувачують Голяшкіна в тому, що той вніс завідомо недостовірні відомості в електронні декларації за 2015 і 2016 роки. Йдеться про дві об'єднані квартири в центрі Києва на вулиці Лаврській, власником яких є мати судді. У зазначених квартирах суддя ВАСУ проживав разом із сім'єю, проте не відобразив цей факт у деклараціях.</p>
      <p>Детективи НАБУ вважають, що суддя навмисно це зробив з метою приховування від відповідних державних органів і громадськості свого реального майнового стану і всього наявного у нього і членів його сім'ї нерухомого майна, а також для реалізації можливості отримати в судовому порядку службового житла в Києві. У своїй декларації Голяшкін вказував, що живе безкоштовно у знайомого.</p>
      <p>Нагадаємо, <a href="https://www.slovoidilo.ua/2018/03/21/novyna/pravo/nabu-zavershylo-rozsliduvannya-stosovno-suddi-vasu-holyashkina">НАБУ завершило розслідування щодо судді ВАСУ Голяшкіна</a>. Пізніше, <a href="https://www.slovoidilo.ua/2018/06/08/novyna/pravo/sap-skeruvala-sudu-obvynuvalnyj-akt-shhodo-suddi-vasu">САП скерувала до суду обвинувальний акт</a>. Своєю чергою <a href="https://www.slovoidilo.ua/2018/10/04/novyna/polityka/pidozryuvanoho-nabu-suddyu-vasu-holyashkina-sudytymut-zakryto">Печерський суд вирішив судити Голяшкіна в закритому режимі</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2018/12/04/novyna/pravo/nabu-rozsliduye-mozhlyvu-vymohu-detektyvom-xabara-suddi-holyashkina"/>
        <a href="https://www.slovoidilo.ua/2018/10/18/novyna/pravo/obvynuvachenoho-sap-suddyu-holyashkina-dopustyly-konkurs-verxovnoho-sudu"/>
        <a href="https://www.slovoidilo.ua/2018/07/16/novyna/polityka/sud-pryznachyv-pidhotovche-zasidannya-spravi-holyashkina"/>
      </related>
    </article>
  </body>
</html>