<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krepsinis.net/naujiena/p-jankunas-apie-t-beardo-alkunes-m-kalnieti-lovoje-ir-garsuji-e-cotos-vaizdo-irasa/300492"/>
    <meta property="og:site_name" content="krepsinis.net"/>
    <meta property="article:published_time" content="2019-12-09T12:29:00+00:00"/>
    <meta property="og:title" content="P.Jankūnas: apie T.Beardo alkūnes, M.Kalnietį lovoje ir garsųjį E.Cotos vaizdo įrašą"/>
    <meta property="og:description" content="Krepšinio gerbėjų dėmesio sulaukusi #ŽalgirisOnAir tinklalaidė šią savaitę grįžta su nauju epizodu. Šįkart Žalgirio arenoje įsikūrusioje pokalbių..."/>
  </head>
  <body>
    <article>
      <h1>P.Jankūnas: apie T.Beardo alkūnes, M.Kalnietį lovoje ir garsųjį E.Cotos vaizdo įrašą </h1>
      <address>
        <time datetime="2019-12-09T12:29:00+00:00">09 Dec 2019, 12:29</time>
      </address>
      <p>Krepšinio gerbėjų dėmesio sulaukusi #ŽalgirisOnAir tinklalaidė šią savaitę grįžta su nauju epizodu. Šįkart „Žalgirio“ arenoje įsikūrusioje pokalbių studijoje svečiavosi Kauno klubo kapitonas Paulius Jankūnas.</p>
      <p>Tinklalaidės vedėjai – Rytis Kazlauskas ir Kipras Serpauskas – kartu su P.Jankūnu leidosi į prisiminimus apie krepšininko pirmuosius žingsnius „Žalgiryje“ bei pamokas iš dviejų legendinių komandos vidurio puolėjųTanokos Beardo ir Arvydo Sabonio.</p>
      <p>„Pamenu, kad kartą per treniruotę pavyko nublokuoti Tanokos metimą ir jau kitą ataką pasigailėjau – vietoj to, kad jis mestų į krepšį, gavau smūgį alkūne“, – šypsojosi P.Jankūnas.</p>
      <p>Tinklalaidėje Paulius pasidalino savo vėlesniais nuotykiais „Žalgirio“ komandoje bei nelengvą sprendimą išvykti žaisti į užsienį – Maskvos srities „Chimki“ klubą. Tuomet Kaune krepšininko komandos sudėtyje matyti nebenorėjo buvęs savininkas Vladimiras Romanovas.</p>
      <p>REKLAMA</p>
      <figure>
        <iframe src="https://www.youtube.com/embed/fIgUdZ1YVFA" width="650" height="366" data-service="Youtube" scrolling="no"/>
      </figure>
      <p>Be to, P.Jankūnas papasakojo ir apie savo nuotykius su ilgamečiais draugais dar nuo mokyklos laikų – Mantu Kalniečiu ir Jonu Mačiuliu. Pasirodo, kartą M.Kalnietis, kuomet abu krepšininkai atstovavo Lietuvos rinktinei, naktį sumaišė viešbučio kambarius ir užsuko pas P.Jankūną.</p>
      <p>„Žiūriu filmą, aplink tamsu ir buvau sutelkęs dėmesį tik į kompiuterio ekraną. Staiga jaučiu – kažkas kelia antklodę ir tuoj guls pas mane į lovą“, – juokėsi aukštaūgis.</p>
      <p>Žaidėjas taip pat pasidalijo savo mintimis apie šių dienų „Žalgirį“, kurį treniruoja Šarūnas Jasikevičius, bei kalbėjo apie tai, ką norėtų veikti pasibaigus krepšininko karjerai.</p>
      <p>Pokalbio pabaigoje P.Jankūnas atsakė į tinklalaidės vedėjų paruoštus „blic“ bei žiūrovų klausimus, tarp kurių buvo klausimas ir apie ūsiukų „atsiauginimą“ – tokios minties krepšininkas tikrai neatsisako.</p>
      <p>Naujausios #ŽalgirisOnAir tinklalaidės laidos ieškokite Kauno „Žalgirio“ „YouTube“ kanale bei visose pagrindinėse tinklalaidžių platformose.</p>
      <p>REKLAMA</p>
      <p>#ŽalgirisOnAir naujienas taip pat sekite ir soc. tinklų „Facebook“ ir „Instagram“ paskyrose.</p>
      <p>Trečiojoje #ŽalgirisOnAir tinklalaidėje su P.Jankūnu kalbama:</p>
      <p>– apie sirgalių dėmesį (0:36);</p>
      <p>– apie pomėgius ir meilę gamtai (2:36);</p>
      <p>– apie kelią iki Kauno „Žalgirio“ dublerių komandos, treniruotes su Arvydu Saboniu ir Tanoka Beardu (4:58);</p>
      <p>– apie legendinį Edo Cotos vaizdo įrašą, pasikeitusias tradicijas komandoje, nuotykius su Mantu Kalniečiu, legendines dvikovas su tuometiniu Vilniaus „Lietuvos rytu“ ir provokuojantį varžovų elgesį (16:08);</p>
      <p>– apie išvykimą į Rusiją, bendravimą su Vladimiru Romanovu ir kitų Eurolygos komandų pasiūlymus (33:01);</p>
      <p>– apie Šarūno Jasikevičiaus įtaką Kauno „Žalgiriui“, pasiketusią rolę komandoje ir ateitį po krepšininko karjeros (38:02);</p>
      <p>„Blic“ žaidimas (44:42); žiūrovų klausimai (47:46).</p>
    </article>
  </body>
</html>