<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362050-pazinoti-piektas-vid-ceku-loterijas-izlozes-uzvaretaji"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Paziņoti piektās VID čeku loterijas izlozes uzvarētāji"/>
    <meta property="og:description" content="Svētdien, 8. decembrī, TV3 raidījuma “SuperBingo” laikā jau piekto reizi paziņoti Valsts ieņēmumu dienesta (VID) rīkotās “Čeku loterijas” naudas balvu un papildu balvu laimētāji."/>
  </head>
  <body>
    <article>
      <h1>Paziņoti piektās VID čeku loterijas izlozes uzvarētāji</h1>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author">Jauns.lv</a></address>
      <p>
        <b>Svētdien, 8. decembrī, TV3 raidījuma “SuperBingo” laikā jau piekto reizi paziņoti Valsts ieņēmumu dienesta (VID) rīkotās “Čeku loterijas” naudas balvu un papildu balvu laimētāji.</b>
      </p>
      <p>Papildu 54 naudas laimestiem deviņi Latvijas uzņēmumi, kas ir padziļinātās sadarbības programmas dalībnieki, bija sarūpējuši 37 papildu balvas. </p>
      <p>No piektajai “Čeku loterijas” izlozei reģistrētajiem 1 449 777 attaisnojuma dokumentiem izlozētas 54 naudas balvas, kā arī 37 papildu balvas, ko sarūpējuši deviņi uzņēmumi – VID Padziļinātās sadarbības programmas dalībnieki. </p>
      <p>Loterijas dalībnieki, kuru reģistrētais čeks ir laimējis kādu no balvām, saņem individuālu īsziņu uz tālruni, kas tika norādīts, reģistrējot loterijai attaisnojuma dokumentu. Pēc tam, kad loterijas rezultāti ir paziņoti TV3 raidījuma "SuperBingo" laikā, tos publicē arī tīmekļa vietnē <a href="https://cekuloterija.lv/">www.cekuloterija.lv</a> un <a href="https://www.latloto.lv/lv/">www.latloto.lv</a>.</p>
      <p>VID atgādina, ka tiem čeku loterijas dalībniekiem, kuru reģistrētais čeks ir laimējis kādu no mēneša naudas balvām vai Padziļinātās sadarbības programmas dalībnieku balvām, ir jāpiesakās VID klātienē vai elektroniski 30 dienu laikā no izlozes rezultātu publicēšanas dienas, tas ir, līdz 2020.gada 7. janvārim (ieskaitot). To var izdarīt gan elektroniski, izmantojot VID Elektroniskās deklarēšanas sistēmu (EDS), gan ierodoties klātienē jebkurā no VID klientu apkalpošanas centriem visā Latvijā.</p>
      <p>Savukārt, tiem, kuri saņēma īsziņu, ka viņu reģistrētais čeks tiek virzīts gada izlozei, laimējušais dokuments ir jānosūta uz VID elektroniski vai jāparāda klātienē 14 dienu laikā jeb līdz šī gada 22. decembrim (ieskaitot). </p>
      <p>Čeku loterijā var piedalīties ikviens, reģistrējot tīmekļa vietnē <a href="https://cekuloterija.lv/">www.cekuloterija.lv</a> čeku, kvīti un biļeti vismaz 5 eiro vērtībā. Darījumu apliecinošajam dokumentam ir jābūt izsniegtam par preci vai pakalpojumu, kas saņemts no Latvijā reģistrēta nodokļu maksātāja. Decembrī saņemtos čekus, kvītis un biļetes var reģistrēt līdz pat šī gada 5. janvārim. Nākamā čeku loterijas rezultātu paziņošana gaidāma janvāra otrajā svētdienā –12. janvārī. </p>
      <p>Šogad Čeku loterijā ik mēnesi tiek izspēlētas 54 naudas balvas, no kurām - viena naudas balva 10000 eiro vērtībā, trīs naudas balvas 5000 eiro vērtībā, 50 naudas balvas 100 eiro vērtībā, kā arī dažāda apmēra gada balvas. Tāpat ir iespējams piedalīties Padziļinātas sadarbības programmas dalībnieku sarūpēto papildu balvu izlozē. </p>
      <p>Čeku loterijas mērķis ir veicināt godīgu konkurenci un labprātīgu nodokļu saistību izpildi, mudinot pircējus pieprasīt čekus un kvītis par iegādātajām precēm un saņemtajiem pakalpojumiem, tādējādi veicinot kultūras maiņu sabiedrībā. Čeku loterija Latvijā notiek pirmo reizi, taču citur pasaulē ir visnotaļ izplatīta prakse, kas devusi pozitīvus rezultātus gan attiecībā uz sabiedrības rīcības maiņu, gan ieņēmumiem valsts budžetā. Čeku loteriju organizē Valsts ieņēmumu dienests, bet informatīvi atbalsta VAS “Latvijas Loto”.</p>
    </article>
  </body>
</html>