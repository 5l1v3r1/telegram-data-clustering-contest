<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793310/%D8%AA%D8%A7%D8%AB%DB%8C%D8%B1-%D9%85%D8%AD%D8%B1%D9%88%D9%85%DB%8C%D8%AA-%D8%B1%D9%88%D8%B3-%D9%87%D8%A7-%D8%A8%D8%B1%D8%A7%DB%8C-%D9%88%D8%B1%D8%B2%D8%B4-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%DB%8C%DA%A9-%D8%AA%D8%B5%D9%85%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:45:26+00:00"/>
    <meta property="og:title" content="تکلیف والیبال مشخص می‌شود؛ تاثیر محرومیت روس‌ها برای ورزش ایران/ در انتظار یک تصمیم"/>
    <meta property="og:description" content="حکم آژانس جهانی مبارزه با دوپینگ در رابطه با محرومیت روسیه می‌تواند کمک حال ورزش ایران برای کسب سهمیه المپیک در برخی رشته‌ها باشد به شرطی که روس‌ها حاضر به تبعیت کامل از این حکم نشوند."/>
  </head>
  <body>
    <article>
      <h1>تکلیف والیبال مشخص می‌شود؛ تاثیر محرومیت روس‌ها برای ورزش ایران/ در انتظار یک تصمیم</h1>
      <address><time datetime="2019-12-09T12:45:26+00:00">09 Dec 2019, 12:45</time> by <a rel="author" href="https://www.mehrnews.com/archive?jr=49" target="_blank">زینب حاجی حسینی</a></address>
      <p>به گزارش <a href="https://www.mehrnews.com/">خبرنگار مهر</a>، نشستی که امروز اعضای آژانس جهانی مبارزه با دوپینگ (وادا) در لوزان سوئیس داشتند منجر به صدور حکمی شده که ابهاماتی را در رابطه با المپیک ۲۰۲۰ توکیو و وضعیت برخی رشته ها و ورزشکاران ایران برای حضور در این المپیک ایجاد کرده است.</p>
      <p>طبق حکم صادر شده از سوی وادا و به دلیل محرض شدن تخطی صریح و آشکار لابراتوار مسکو و آژانس ضد دوپینگ روسیه از انطابق با کدهای ضد دوپینگ و قوانین وادا، ورزش روسیه چهار سال از حضور در میادین بین المللی <a href="https://www.mehrnews.com/news/4793247">محروم شده است.</a></p>
      <p>تحریم روسیه رویدادهای بزرگی مانند  المپیک ۲۰۲۰ توکیو، المپیک زمستانی ۲۰۲۲ پکن و همچنین جام جهانی ۲۰۲۲ قطر را در بر می گیرد. همین مسئله این ابهام و سوال را ایجاد کرده که «با توجه به محرومیت روسیه تکلیف سهمیه های کسب شده توسط ورزشکاران این کشور برای المپیک توکیو چه می شود؟»</p>
      <p>پاسخ این سوال از آنجایی اهمیت دارد که در رشته ای مانند والیبال، روسیه از حضور در مسابقات انتخابی المپیک که خود میزبان یکی از گروه های آن بود با شکست ایران به طور مستقیم صاحب سهمیه المپیک شد. اینگونه شد که تعیین تکلیف تیم ملی والیبال ایران برای حضور در المپیک سال آینده به مسابقات قاره ای موکول شد. این مسابقات به عنوان آخرین مرحله گزینشی المپیک ۱۷ تا ۲۲ دی ماه با حضور ۸ تیم در چین برگزار می شود و تنها تیم قهرمان صاحب سهمیه خواهد شد.</p>
      <p>با این اوصاف و در صورتیکه والیبالیست های روسیه طبق حکم وادا از فهرست تیم های المپیکی شده FIVB کنار گذاشته شوند، تیم ملی والیبال ایران که در همان رقابت ها به خاطر شکست برابر روسیه دوم شد، جایگزین این تیم شده و سهمیه المپیک را از آن خود می کند. این مهم اما منوط به تصمیمی است که باید از سوی رئیس کمیته ملی المپیک روسیه اتخاذ شود.</p>
      <p>به گزارش <a href="https://www.mehrnews.com/">خبرنگار مهر</a>، مدیران ورزش روسیه می توانند در طول بازه زمانی قانونی که آژانس جهانی مبارزه با دوپینگ در اختیارشان گذاشته نسبت به حکم صادر شده اعتراض کنند تا موضوع در کمیته استیناف وادا مطرح و نسبت به آن تصمیم گیری شود.</p>
      <p>البته طبق آنچه آژانس جهانی مبارزه با دوپینگ هم به آن تاکید کرده است، ورزشکاران المپیکی شده روسیه با وجود محرومیت ورزش این کشور و در صورتیکه با معضل دوپینگ مواجه نباشند، می توانند بدون پرچم کشورشان و زیر پرچم  کمیته بین المللی المپیک در بازی های المپیک توکیو شرکت داشته باشند مگر اینکه خود تمایلی به اینگونه حضور نداشته باشند.</p>
      <p>البته در این رابطه «استانیسلاو پوزنیاکوف» رئیس کمیته ملی المپیک روسیه پیش از این و بعد از صدور حکم وادا مبنی بر <a href="https://www.mehrnews.com/news/4781706">تعلیق ورزش روسیه،</a> اعلام کرده بود که در صورت قطعی شدن حکم، اجازه حضور ورزشکاران کشورش در المپیک با پرچم IOC را نمی دهد.</p>
      <p>بدین ترتیب ورزش ایران و رشته ای مانند والیبال در صورتی می تواند از حکم وادا برای محرومیت روسیه صاحب امتیاز شود که یا موضوع اعتراض روس ها در وادا به نتیجه ای موردنظر آنها (ابطال حکم) منجر شود یا اینکه رئیس کمیته ملی المپیک روسیه اعزام کاروان کشورش به توکیو را به طور کامل منتفی کند.</p>
    </article>
  </body>
</html>