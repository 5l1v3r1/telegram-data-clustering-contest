<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840271-wada-pozbavilo-rosiyu-prava-vistupati-na-olimpiadakh-i-chempionatakh-svitu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T12:39:00+00:00"/>
    <meta property="og:title" content="WADA позбавило Росію права виступати на Олімпіадах і чемпіонатах світу"/>
    <meta property="og:description" content="КИЇВ. 9 грудня. УНН. Виконком Всесвітнього антидопінгового агентства (WADA) на чотири роки позбавив Росію права брати участь в міжнародних змаганнях, в тому …"/>
  </head>
  <body>
    <article>
      <h1>WADA позбавило Росію права виступати на Олімпіадах і чемпіонатах світу</h1>
      <address><time datetime="2019-12-09T12:39:00+00:00">09 Dec 2019, 12:39</time> by <a rel="author">Олексій Супрун</a></address>
      <p><b>КИЇВ. 9 грудня. УНН.</b> Виконком Всесвітнього антидопінгового агентства (WADA) на чотири роки позбавив Росію права брати участь в міжнародних змаганнях, в тому числі Олімпіадах і чемпіонатах світу. Про це повідомляє російське агентство ТАСС, пише <b>УНН</b>.</p>
      <p>“Рекомендація комітету щодо відповідності була схвалена одноголосно”, — йдеться в повідомленні.</p>
      <p>Таким чином, російські спортсмени в найближчі чотири роки не зможуть виступати на Олімпіадах і світових першостях під прапором країни. Також Росія позбудеться права приймати чемпіонати світу та подавати заявки на їх проведення.</p>
      <p>Крім того, виконком WADA ввів чотирирічну заборону на відвідування міжнародних спортивних заходів російськими держслужбовцями та керівництвом Олімпійського комітету Росії (ОКР) і Паралімпійського комітету Росії (ПКР).</p>
      <p>25 листопада комітет по відповідності WADA <a href="https://www.wada-ama.org/en/media/news/2019-11/wada-compliance-review-committee-recommends-series-of-strong-consequences-for">рекомендував виконкому</a> організації усунути Росію від міжнародних змагань на чотири роки. Це пов’язано з підозрами в маніпуляціях допінг-пробами з бази даних Московської антидопінгової лабораторії.</p>
      <p>Варто зазначити, що рішення виконавчого комітету Всесвітнього антидопінгового агентства (WADA) щодо можливих санкцій щодо російського спорту <a href="https://www.unn.com.ua/uk/news/1839691-doping-u-rf-rishennya-wada-bude-obovyazkovim-dlya-mok">буде обов’язковим</a> для Міжнародного олімпійського комітету (МОК).</p>
    </article>
  </body>
</html>