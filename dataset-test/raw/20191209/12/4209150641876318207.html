<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Predstavljen-novi-sistem-lijecenja-bubreznih-bolesnika-u-UKC-RS/572724?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T12:00:51+00:00"/>
    <meta property="og:title" content="Predstavljen novi sistem liječenja bubrežnih bolesnika u UKC RS"/>
    <meta property="og:description" content="BANJALUKA - Deset godina postojanja prvog Centra za peritoneumsku dijalizu u RS i uvođenje ove metode liječenja bolesnika sa terminalnom bubrežnom insuficijencijom, obilježeno je danas u prostorijama Univerzitetskog kliničkog centra RS (UKC RS)."/>
  </head>
  <body>
    <article>
      <h1>Predstavljen novi sistem liječenja bubrežnih bolesnika u UKC RS</h1>
      <address><time datetime="2019-12-09T12:00:51+00:00">09 Dec 2019, 12:00</time> by <a rel="author">Anja Matarugić</a></address>
      <p>BANJALUKA - Deset godina postojanja prvog Centra za peritoneumsku dijalizu u RS i uvođenje ove metode liječenja bolesnika sa terminalnom bubrežnom insuficijencijom, obilježeno je danas u prostorijama Univerzitetskog kliničkog centra RS (UKC RS).</p>
      <p>Vlastimir Vlatković, šef Odjeljenja nefrologije sa opštom internom medicinom UKC RS, rekao je da je u proteklih 10 godina ovom metodom na UKC RS liječeno 89 pacijenata.</p>
      <p>"U želji da naša iskustva podijelimo sa našim kolegama iz cijele BiH organizovali smo jednodnevni seminar o automatskoj peritoneumskoj dijalizi", kazao je Vlatković.</p>
      <p>Dodao je da su ovom prilikom obilježili i uvođenje novog sistema "Claria" koji pruža mogućnost liječenja ovih pacijenata, uz kontrolu onlajn tokom 24 sata, bez dolaska u bolnicu.</p>
      <p>"U RS se ovom metodom liječi 27 pacijenata i ona predstavlja jedan vid samoliječenja. Pacijenti se u bolnici obučavaju, a onda se kući šalju sa potrošnim materijalom da sami terapiju sprovode u kućnim uslovima", objasnio je Vlatković.</p>
      <p>Marijana Kovačević, načelnik Centra za internu medicinu Univerzitetske bolnice Foča, kazala je da je 2015. godine na inicijativu Vlatkovića organizovana edukacija ljekara u ovoj bolnici u Foči.</p>
      <p>"Te godine i mi počinjemo sa metodom kontinuirane ambulatorne peritoneumske dijalize. Ovo je mnogo značilo za pacijente u Istočnoj Hercegovini, jer više nisu morali ići na liječenje u UKC RS", rekla je Kovačevićeva.</p>
      <p>Enisa Mešić, šef Odjela za nefrologiju, dijalizu i transplantaciju bubrega u Kliničkom centru Tuzla, kazala je da ovaj centar ima bogato iskustvo kada je u pitanju ova vrsta dijalize, jer je koriste još od 1970. godine.</p>
      <p>Dodala je da je ova metoda liječenja u BiH nažalost zanemarena.</p>
      <p>"Smatram da bi trebalo učiniti veće napore da veći broj oboljelih ide na ovu dijalizu", rekla je Mešićeva.</p>
      <p>Istakla je da se uvođenjem ove metode liječenja sa jedne strane manje opterećuju dijalizni centri, a s druge strane ta dijaliza mnogo više odgovara određenim vrstama bolesnika.</p>
      <p>"U pitanju su uglavnom bolesnici koji nemaju drugih oboljenja, koji nisu imali trbušne operacije, te oni koji nemaju preveliku tjelesnu masu. Takođe na ovu vrstu dijalizu idu i bolesnici koji ne mogu ići na hemodijalizu jer su im oštećene krvne žile", objasnila je Mešićeva.</p>
    </article>
  </body>
</html>