<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615027,tajlandia-poszukiwania-polak-kajak-otwarte-morze.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Polak w kajaku zaginął niedaleko wyspy Phuket. Trwają poszukiwania"/>
    <meta property="og:description" content="Tajlandzkie służby ratunkowe poszukują Polaka i towarzyszącej mu mieszkanki Tajlandii. Kajak, którym para płynęła niedaleko brzegu wyspy Phuket, został zniesiony na otwarte morze - informuje w poniedziałek agencja AP."/>
  </head>
  <body>
    <article>
      <h1>Polak w kajaku zaginął niedaleko wyspy Phuket. Trwają poszukiwania</h1>
      <h2>Tajlandzkie służby ratunkowe poszukują Polaka i towarzyszącej mu mieszkanki Tajlandii. Kajak, którym para płynęła niedaleko brzegu wyspy Phuket, został zniesiony na otwarte morze - informuje w poniedziałek agencja AP.</h2>
      <address>
        <time datetime="2019-12-09T12:22:00+00:00">09 Dec 2019, 12:22</time>
      </address>
      <figure>
        <img src="https://s2.dziennik.pl/pliki/12798000/12798014-phuket-900-555.jpg"/>
        <figcaption>Phuket / Shutterstock</figcaption>
      </figure>
      <p>Redakcja Dziennik.pl</p>
      <p>Suriya Khunto z <a href="https://www.dziennik.pl/tagi/policja">policji</a> wodnej powiedział, że <b>26-letni Mateusz i 23-letnia Werakan</b> zaginęli w sobotę około godz. 18 czasu lokalnego (godz. 12 w Polsce). Płynęli kajakiem do wysepki niedaleko plaży Yanui na wyspie Phuket. Ich znajomi płynęli trzema innymi kajakami.</p>
      <p>Jak informuje <a href="https://www.dziennik.pl/tagi/policja">policja</a>, znajomi Polaka powiedzieli właścicielowi wypożyczalni kajaków, że 26-latek tuż przed zaginięciem zadzwonił do nich z telefonu komórkowego. Powiedział, że wysokie fale i silny wiatr znoszą go do morza, a jego kajak już raz przewrócił się do góry dnem.</p>
      <p>Poszukiwania rozpoczęły się już w sobotę wieczorem. Od poniedziałku bierze w nich udział pięć statków i śmigłowiec.</p>
    </article>
  </body>
</html>