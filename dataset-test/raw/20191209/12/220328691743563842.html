<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/eto-novite-komentari-za-nezavisimiya-prokuror-408664.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T12:35:32+00:00"/>
    <meta property="og:title" content="Ето новите коментари за независимия прокурор"/>
    <meta property="og:description" content="Близнашки,Цеков и Рангелов се усъмниха в ползата му"/>
  </head>
  <body>
    <article>
      <h1>Ето новите коментари за независимия прокурор</h1>
      <address><time datetime="2019-12-09T12:35:32+00:00">09 Dec 2019, 12:35</time> by <a rel="author">сс</a></address>
      <p>Промените в Наказателно-процесуалния кодекс (НПК) и Закона за съдебната власт (ЗСВ), които правителството прие, превдиждат създаването на нова правна фигура със статут на независим прокурор, завеждащ отдел "Инспекторат" във Върховната касационна прокуратура. Той ще се избира с мнозинство от 2/3 от прокурорската колегия на Висшия съдебен съвет и ще може да разследва главния прокурор.</p>
      <p>Вижте днешните експертни коментари по темата:</p>
      <p>Много трудно ще се намери подходяща фигура за този пост, смята <b>зам.-председателят на Висшия адвокатски съвет адв. Людмил Рангелов</b>. Пред Bulgaria ON AIR той посочи, че този човек трябва да е в позиция, която да го прави максимално независим от волята на главния прокурор за кариерно израстване. Трябва да е на не повече от 58 години, смята адв. Рангелов.</p>
      <p>Неяснотите са не само около фигурата, но и около процедурата, по която той ще действа. Определено тази фигура противоречи на Конституцията. С една разпоредба на нормативен акт от по-нисък разряд не може да се елиминира действието на Конституцията, заяви той.</p>
      <p>Инспекторатът към Върховната касационна прокуратура (ВКС) е част от структурата на самата прокуратура. През цялото време, когато този началник на Инспектората не действа като разследващ по отношение на главния прокурор, той му е подчинен. Самата номинация на лицето излиза от прокурорската квота. Мнозинството, за да бъде избран също е от прокурорската квота, а в този избор влиза и главният прокурор. Няма да има собствен бюджет, защото е част от структурата на ВКС.</p>
      <p>Адв. Рангелов е на мнение, че темата се преекспонира. По думите му е нищожна вероятността главният прокурор да извърши умишлено престъпление.</p>
      <p>Възможно е никога да не се стигне до работа на този независим прокурор по разследване на главния прокурор, отбеляза адв. Рангелов. И добави, че в Конституцията има ефикасен механизъм за контрол и отстраняване на главния прокурор. При тежко нарушение или поведение, несъвместимо с позицията, която той заема, може да бъде поискано неговото отстраняване от 1/4 от народните представители.</p>
      <p>Времето за промени в Конституцията отдавна е дошло, но не съм сигурен дали те трябва да са в насока да бъде извадена прокуратурата от съдебната власт, каза адв. Людмил Рангелов.</p>
      <p>Преувеличава се значението на въпроса за т. нар. разследване на главния прокурор. Това каза <b>докторът по Конституционно право и шеф на Института за модерна политика Борислав Цеков </b>пред радио „Фокус“.</p>
      <p>По думите му се създава погрешно впечатление, че става дума за всекидневен контрол върху рутинната работа на прокуратурата и за създаване на звено, което да контролира главния прокурор.</p>
      <p>Става дума, че в хипотеза, при която има достатъчно данни, че един главен прокурор, който и да е той, е извършил престъпление – убил е, откраднал е, нанесъл е телесна повреда, извършил е корупционно престъпление и т.н, трябва да има прокурор, който да не е йерархически подчинен на главния, за да го разследва.</p>
      <p>Разбирате, че става дума за една изключително рядка хипотеза. Нещо, което може да не се случи с поколения. Теоретично е възможно и е важно да имаме и такава процедура, която да гарантира, че ще имаме независимо разследване, без процедурни възможности от страна на гл. прокурор да въздейства, каза той.</p>
      <p>В интервю за ПИК той добави, че  президентът си търсел голяма тема, с която да се захване. Но главният прокурор не бил тема за държавния глава. Не е време и място той да подеме инициатива в тази посока, поясни Цеков.</p>
      <p>Няколкото бизнесмени, които са подсъдими, имат интерес да инсталират удобен за тях главен прокурор. Такъв, който да им замете следите, каза още Цеков.</p>
      <p>Според него офанзивата срещу Цацаров и Гешев щяла да продължава, докато техен човек не бъде сложен на ключовите постове в прокуратурата КОНПИ.</p>
      <p>Тази поправка противоречи на Конституцията, има ясно разписана процедура за импийчмънт на главния прокурор при нужда и ако ме бяха попитали преди да я внесат, щях да им го обясня, заяви <b>професорът по конституционно право Георги Близнашки по телевизия Европа</b>. Според него това може да коства главата на министъра на правосъдието. Заяви още, че се прееспонира темата и че Конституционните съдии, ако бъде внесено тълкувателно запитване, няма да бъдат безпристрастни.</p>
      <p>Близнашки заяви още, че Венецианската комисия е имала съществено значение в процеса на присъединяването ни към ЕС, но не и сега. По повод анонсирания дебат от президента за съдебната власт, Близнашки заяви, че ще участват активно, защото мястото на прокуратурата е, доказано през годините, като част от съдебната система.</p>
    </article>
  </body>
</html>