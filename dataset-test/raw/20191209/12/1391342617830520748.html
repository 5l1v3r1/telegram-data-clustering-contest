<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019120990018/ragazzi-petrassi-auditorium-due-pini/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-12-09T12:00:07+00:00"/>
    <meta property="og:title" content="I ragazzi della Petrassi sul palco dell’Auditorium Due Pini"/>
    <meta property="og:description" content="Con l’approssimarsi delle festività natalizie in ogni scuola gli studenti, piccoli e grandi, preparano i loro messaggi d’auguri a genitori, parenti ed"/>
  </head>
  <body>
    <article>
      <h1>I ragazzi della Petrassi sul palco dell’Auditorium Due Pini</h1>
      <address><time datetime="2019-12-09T12:00:07+00:00">09 Dec 2019, 12:00</time> by <a rel="author" href="https://www.vignaclarablog.it/author/redazione-vignaclarablogit/" target="_blank">Redazione</a></address>
      <p>Con l’approssimarsi delle festività natalizie in ogni scuola gli studenti, piccoli e grandi, preparano i loro messaggi d’auguri a genitori, parenti ed amici.</p>
      <p>Mentre nelle materne i piccini sono indaffarati fra disegni e letterine, mentre nelle elementari si dipingono alberi su cartone e si studiano le poesie a memoria, nelle medie si lavora a mettere a frutto quanto imparato in questi primi mesi di studio.</p>
      <p>Come appunto stanno facendo i ragazzi della scuola media dell’I.C. Goffredo Petrassi di via della Maratona a Vigna Clara.<br/>Venerdì 13 dicembre gli allievi del laboratorio di danza guidato dalle professoresse <b>Anna Maria Sanetti</b> e <b>Chicca Delle Vedove</b> offriranno infatti ai genitori, ai parenti, agli amici e al corpo insegnante un saggio delle loro capacità.</p>
      <p><b>L’appuntamento è alle 21</b> all’Auditorium Due Pini di <b>via Zandonai 4</b>, a Vigna Clara, dove andrà in scena uno spettacolo dal titolo “<i>Io preferisco il paradiso</i>” ideato dalle due prof che in pochi mesi hanno trasformato i loro allievi in autentici ballerini, attori e cantanti. L’ingresso è libero e il divertimento è garantito.</p>
      <figure>
        <img src="https://www.vignaclarablog.it/wp-content/uploads/2019/12/locandina-maratona.jpg"/>
      </figure>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
    </article>
  </body>
</html>