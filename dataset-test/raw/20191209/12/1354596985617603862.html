<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/leeftijdsverificatie-extra-criterium-aanpak-illegale-online-kansspelen"/>
    <meta property="og:site_name" content="Emerce"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="Leeftijdsverificatie extra criterium bij aanpak illegale online kansspelen"/>
    <meta property="og:description" content="Met ingang van 1 januari 2020 voegt de Kansspelautoriteit (Ksa) leeftijdsverificatie toe als prioriteringscriterium bij de aanpak van online kansspelen. Illegale aanbieders van online kansspelen die de leeftijd van deelnemers niet zichtbaar verifiëren voordat het inschrijvingsproces is voltooid, worden extra aangepakt."/>
  </head>
  <body>
    <article>
      <h1>Leeftijdsverificatie extra criterium bij aanpak illegale online kansspelen</h1>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author">Redactie Emerce</a></address>
      <p>
        <b>Met ingang van 1 januari 2020 voegt de Kansspelautoriteit (Ksa) leeftijdsverificatie toe als prioriteringscriterium bij de aanpak van online kansspelen. Illegale aanbieders van online kansspelen die de leeftijd van deelnemers niet zichtbaar verifiëren voordat het inschrijvingsproces is voltooid, worden extra aangepakt.</b>
      </p>
      <p>Het niet verifiëren van leeftijd voordat het inschrijvingsproces is voltooid, heeft ook gevolgen op langere termijn. Deze overtreding wordt in een later stadium namelijk negatief meegewogen als er een online kansspelvergunning wordt aangevraagd in het kader van de Wet Kansspelen op afstand. Deze wet, die nog niet van kracht is en momenteel verder wordt uitgewerkt, maakt online kansspelen onder strikte voorwaarden legaal. De verwachting is dat met ingang van 1 januari 2021 vergunningen kunnen worden aangevraagd. Vergunningsaanvragers worden dan onder meer getoetst op betrouwbaarheid.</p>
      <p>Bij de leeftijdsverificatie moet een objectief bewijsmiddel worden gebruikt. De verklaring van de deelnemer meerderjarig te zijn, is niet genoeg. Voor spelers moet duidelijk zijn hoe hun leeftijd wordt geverifieerd. De Ksa benadrukt dat het aanbieden van kansspelen zonder vergunning verboden is. Voldoen aan de eis van leeftijdsverificatie betekent niet dat de Ksa afziet van handhaving, of dat er bij een toekomstige vergunningsaanvraag positief wordt geoordeeld.</p>
      <related>
        <h4>Gerelateerde items</h4>
        <a href="https://www.emerce.nl/nieuws/ksa-verstrekt-nadere-informatie-vergunning-online-gokken"/>
        <a href="https://www.emerce.nl/nieuws/rapport-europese-toezichthouders-gokelementen-games"/>
        <a href="https://www.emerce.nl/nieuws/boetes-4-35-ton-illegaal-aanbieden-online-kansspelen"/>
      </related>
    </article>
  </body>
</html>