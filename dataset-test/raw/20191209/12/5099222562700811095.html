<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23540050-turcan-pnl-luat-decizia-anula-pensiile-speciale-exceptia-pensiilor-militare-ale-magistratilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="Turcan: PNL a luat decizia să susțină anularea pensiilor speciale cu excepția pensiilor militare și ale magistraților"/>
    <meta property="og:description" content="PNL a luat decizia să susțină anularea pensiilor speciale, cu excepția pensiilor militare și ale magistraților, a anunțat luni vicepremierul Raluca Turcan, precizând că se dorește eliminarea"/>
  </head>
  <body>
    <article>
      <h1>Turcan: PNL a luat decizia să susțină anularea pensiilor speciale cu excepția pensiilor militare și ale magistraților</h1>
      <address><time datetime="2019-12-09T12:33:00+00:00">09 Dec 2019, 12:33</time> by <a rel="author">C.D.</a></address>
      <p><b>PNL a luat decizia să susțină anularea pensiilor speciale, cu excepția pensiilor militare și ale magistraților, a anunțat luni vicepremierul Raluca Turcan, precizând că se dorește eliminarea unei „inechități crase”. <br/></b><br/>„Dorim ca în paralel cu anularea unor privilegii să venim cu o lege a pensiilor care să elimine inechitățile din sistem prin stabilirea ca punct de plecare a principiului contributivității”, a mai spus ea. <br/><br/>Opțiunea PNL de a nu se atinge de pensiile magistraților are la bază <a href="http://legislatie.just.ro/Public/DetaliiDocumentAfis/119887">o decizie din 2010 a Curții Constituționale</a> care a statuat că o modificare în domeniu contravine legii fundamentale și ar afecta independența justiției. <br/><br/>„Curtea constată că principiul independenţei justiţiei apără pensia de serviciu a magistraţilor, ca parte integrantă a stabilităţii financiare a acestora, în aceeaşi măsură cu care apără celelalte garanţii ale acestui principiu. Atât în jurisprudenţa Curţii Constituţionale a României, cât şi în jurisprudenţa altor Curţi Constituţionale s-a statuat că stabilitatea financiară a magistraţilor reprezintă una dintre garanţiile independenţei justiţiei”, se arată în deciza CCR din 2010. <br/><br/>În total, la nivelul lunii iunie, în plată erau 187.480 de pensii speciale dintre care 9.312 de serviciu și 178.168 militare. <br/><br/>Hotnews.ro a scris că, potrivit unui <a href="https://media.hotnews.ro/media_server1/document-2019-07-17-23262999-0-raspuns-ministerul-finante.pdf">răspuns primit în octombrie anul trecut la o interpelare a deputatei PNL Mara Calista</a>, Ministerul Finanțelor a informat că prin legea bugetului de stat s-au alocat pentru anul 2018 circa 9,096 miliarde de lei, din care circa 8,096 miliarde pentru pensiile militare de stat și 1 miliard pentru pensiile de serviciu. <br/><br/>Pensia medie în cazul unor legi speciale:</p>
      <ul>
        <li>18.150 de lei - judecători și procurori</li>
        <li>10.869 de lei- personal aeronautic</li>
        <li>7.744 de lei - Curtea de conturi</li>
        <li>4.446 de lei - funcționar public parlamentar</li>
      </ul>
      <p>Din cei 9.312 beneficiari ai pensiilor de serviciu, 5.818 au peste 6.000 de lei, 4.046 peste 10.000 de lei, 1.817 peste 20.000 de lei, 162 peste 30.000 de lei, iar 10 peste 40.000 de lei.<br/><br/>Din numărul de 178.168 de beneficiari de pensii militare, 29.584 încasează peste 6.000 de lei pe lună, 8.929 peste 10.000 de lei, 147 peste 20.000 de lei, iar 5 peste 25.000 de lei. <br/><br/>Pensiile speciale se plătesc din bugetele MAI, MApN și SRI (pensiile militare), Ministerului Muncii (pensiile de serviciu) și Parlamentului (indemnizațiile senatorilor și deputaților). <br/><br/>La aceeași interpelare a răspuns și MAI care a precizat că în anul 2018 numărul beneficiarilor de pensie militară de stat a fost de 83.076, cuantumul brut suportat de bugetul de stat fiind de 2,79 de miliarde de lei. Din date neoficiale, puțin peste 1.200 de pensii din MAI depășesc 10.000 de lei. <br/><br/>MApN precizează și el că suma de la buget destinată plății pensiilor a fost de 3,589 miliarde fără a preciza numărul beneficiarilor. Ultimele date disponibile, la nivelul anului 2016, menționau un număr de circa 75.000 de beneficiari. Din aceleași date, SRI avea în jur de 9.400 de pensionari.<br/><br/>În ceea ce privește pensiile de serviciu, acestea erau în iunie 2019 în număr de 9.312:</p>
      <ul>
        <li>procurori, judecatori - 3.800</li>
        <li>personal aeronautic - 1.453</li>
        <li>personal auxiliar în instanțe judecătorești și parchete - 1.789</li>
        <li>funcționari publici parlamentari - 805</li>
        <li>diplomați - 850</li>
        <li>beneficiari ai Curții de Conturi - 605</li>
      </ul>
    </article>
  </body>
</html>