<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/ryan-reynolds-free-guy-yaptigim-en-iyi-film-h81379.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T12:25:20+00:00"/>
    <meta property="og:title" content="Ryan Reynolds: Free Guy, Şimdiye Kadar Yaptığım En İyi Film"/>
    <meta property="og:description" content="Deadpool karakteri ile milyonlarca insanın gönlünde taht kuran Ryan Reynolds, yeni filmi Free Guy için “Şimdiye kadar yaptığım en iyi film” dedi."/>
  </head>
  <body>
    <article>
      <h1>Ryan Reynolds: Free Guy, Şimdiye Kadar Yaptığım En İyi Film</h1>
      <h2>Hayat verdiği Deadpool karakteri ile milyonlarca insanın gönlünde taht kuran Ryan Reynolds, yeni filmi Free Guy için “Şimdiye kadar yaptığım en iyi film” ifadelerini kullandı. İlk fragmanı büyük ilgi gören aksiyon-komedi türündeki film, önümüzdeki sene izleyicilerle buluşacak.</h2>
      <address><time datetime="2019-12-09T12:25:20+00:00">09 Dec 2019, 12:25</time> by <a rel="author" href="https://www.webtekno.com/yazar/berkbaylancicek" target="_blank">Berk Baylançiçek</a></address>
      <p>Kısa zaman sonra Netflix filmi <b>6 Underground</b> ile karşımıza çıkmaya hazırlanan <b>Ryan Reynolds</b>, önümüzdeki sene özgeçmişine oldukça eğlenceli bir aksiyon filmi daha ekleyecek. Ünlü aktörü bir video oyununda, oyuncu tarafından kontrol edilemeyen karakter anlamına gelen NPC olarak izleyeceğimiz <b>Free Guy</b>, bu yönüyle oyunseverlerin ilgisini bir hayli çekecek gibi görünüyor.</p>
      <p>Aksiyon-komedi türündeki filmin fragmanı, geçtiğimiz gece YouTube’a düştü. 20th Century Fox tarafından yayınlanan 3 dakika uzunluğundaki aksiyon dolu fragman, şu ana kadar tam 7 milyon kez izlendi. </p>
      <figure>
        <img src="https://www.webtekno.com/images/editor/default/0002/33/4c7317b874b563b24638e37235b99e3d47400537.jpeg"/>
      </figure>
      <p>Free Guy’ın fragmanındaki sahneler, son dönemde giderek popülerleşen <b>PUBG </b>ve <b>Fortnite </b>gibi battle royale (hayatta kalma) tarzındaki oyunlara selam çakıyor. Aksiyon kadar komedi unsurlarının da bol olacağı filmde Reynolds’ın yanı sıra Jodie Comer, Joe Keery, Lil Rel Howery, Utkarsh Ambudkar ve Taika Waititi gibi isimler de yer alıyor.</p>
      <p>2019 Comic Con - Sao Paulo etkinliğinde yeni filmi <b>Free Guy </b>hakkında konuşan Reynolds, Will Ferrell’ın Buddy in Elf ve Peter Sellers’ın Being There filmlerindeki performanslarının canlandırdığı karakter için ilham kaynağı olduğunu söyledi. </p>
      <p><b>İLGİLİ HABER</b>:</p>
      <p>
        <a href="https://www.webtekno.com/free-guy-ryan-reynolds-ilk-fragman-h81355.html">Ryan Reynolds’lu GTA V: Free Guy Filminden İlk Fragman Geldi</a>
      </p>
      <p><i>“Free Guy, şimdiye kadar yaptığım en iyi film"</i> diyen sevilen oyuncu, <b>Deadpool</b>’a rağmen bunu düşünüyor olmasının kendisi için çok büyük bir anlam ifade ettiğini belirtti. <b>Shawn Levy</b> tarafından yönetilen Free Guy’ın senaryosunu Matt Lieberman ve Zak Penn kaleme aldı. Yapımcıları arasında Reynolds’ın da olduğu aksiyon-komedi türündeki film,<b> 3 Temmuz 2020</b> tarihinde vizyona girecek.</p>
      <h3>Free Guy fragmanı:</h3>
      <figure>
        <iframe src="https://www.youtube.com/embed/X2m-08cOAbc" width="700" height="500" data-service="Youtube" scrolling="no"/>
      </figure>
      <p><b>Kaynak : </b>https://www.ign.com/articles/2019/12/08/ryan-reynolds-says-free-guy-is-my-favorite-movie-ive-ever-made-npc-gta-taika-waititi-jodie-comer</p>
    </article>
  </body>
</html>