<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ston-ergasias-toys-symbasioyxoys-koinwfeloys-a-114112.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="Στον Υπ. Εργασίας για τους συμβασιούχους της Κοινωφελούς ο Δήμαρχος Πατρέων"/>
    <meta property="og:description" content="Ο Δήμαρχος Πατρέων, Κώστας Πελετίδης, απέστειλε στον Υπουργό Εργασίας και Κοινωνικών Υποθέσεων, Γιάννη Βρούτση επιστολή, με την οποία ζητά συνάντηση, προκειμένου να διευθετηθούν τα εξής επείγοντα ζητήματα δικαιοδοσίας του:"/>
  </head>
  <body>
    <article>
      <h1>Στον Υπ. Εργασίας για τους συμβασιούχους της Κοινωφελούς ο Δήμαρχος Πατρέων</h1>
      <address>
        <time datetime="2019-12-09T12:01:00+00:00">09 Dec 2019, 12:01</time>
      </address>
      <p>Ο Δήμαρχος Πατρέων, Κώστας Πελετίδης, απέστειλε στον Υπουργό Εργασίας και Κοινωνικών Υποθέσεων, Γιάννη Βρούτση επιστολή, με την οποία ζητά συνάντηση, προκειμένου να διευθετηθούν τα εξής επείγοντα ζητήματα δικαιοδοσίας του:</p>
      <p>- 508 εργαζόμενοι «Κοινωφελούς» με 8μηνη σύμβαση, το πρόγραμμα των οποίων λήγει.</p>
      <p>- 279 εργαζόμενοι από το προηγούμενο πρόγραμμα «Κοινωφελούς» με 8μηνη σύμβαση.</p>
      <p>- Συγκροτήματα Εργατικών Κατοικιών, που αντιμετωπίζουν πρόβλημα λόγω παλαιότητας.</p>
      <p>- Συγκρότημα των Εργατικών Κατοικιών στη συνοικία του Αγίου Νεκταρίου με τις στέγες αμιάντου.</p>
      <p>- Κατασκηνώσεις του Δήμου Πατρέων, που λειτουργούν από το 2015 και κάθε καλοκαίρι, αποκλειστικά και μόνο με κονδύλια από τον Δήμο.</p>
      <p>
        <u>Η επιστολή του Δημάρχου</u>
      </p>
      <p>«Κύριε Υπουργέ,</p>
      <p>Σας γνωρίζουμε ότι κατά την περίοδο που διανύουμε, εξελίσσεται στο Δήμο μας οκτάμηνο πρόγραμμα «κοινωφελούς» εργασίας, στο οποίο συμμετέχουν 508 εργαζόμενοι. Η πλειοψηφία τους (συγκεκριμένα 405 άτομα) προσλήφθηκε τον Ιούνιο του 2019 και θα ολοκληρώσει το πρόγραμμα τον Φλεβάρη του 2020.</p>
      <p>Είναι κατανοητό ότι οι εργαζόμενοι αυτοί θα ξαναβρεθούν στην απελπισία της ανεργίας, ο δε Δήμος δεν θα μπορέσει να ολοκληρώσει έγκαιρα μία σειρά έργα στα οποία συμμετέχουν οι εργαζόμενοι μέσω του οχταμήνου. Είναι λοιπόν αναγκαίο να δοθεί παράταση τουλάχιστον τεσσάρων μηνών στο πρόγραμμα της «κοινωφελούς» εργασίας, ώστε και τα έργα στα οποία εμπλέκονται να ολοκληρωθούν και οι εργαζόμενοι να κατοχυρώσουν δικαίωμα επιδότησης ανεργίας. Τέτοιου είδους παράταση, έχει ήδη δοθεί για τους εργαζόμενους στα «hot spots» και στο Δημόσιο Τομέα της Υγείας.</p>
      <p>Παράλληλα, θεωρούμε πως θα πρέπει να παρθούν μία σειρά μέτρα κοινωνικής προστασίας αυτών των εργαζομένων με τη λήξη του προγράμματος, όπως η προστασία τους από τους πλειστηριασμούς, τις διακοπές ρεύματος κτλ.</p>
      <p>Επίσης, θα θέλαμε να σας επισημάνουμε ότι στον Δήμο μας εργάζονται σήμερα και 279 άτομα από το προηγούμενο πρόγραμμα της «κοινωφελούς» εργασίας, τα οποία έχουν επανέλθει στις θέσεις τους μέσω δικαστικής απόφασης («Η από 24/07/2019 Απόφαση του Μονομελούς Πρωτοδικείου Αθηνών της αίτησης ασφαλιστικών μέτρων εργαζομένων μέσω Κοινωφελούς Εργασίας του ΟΑΕΔ –έχοντας λήξει το οχτάμηνο της εργασίας τους-, προσωρινή ρύθμιση της κατάστασης»). Στην ίδια κατεύθυνση, εάν δεν γίνει παράταση του υπάρχοντος προγράμματος, είναι πιθανόν να κινηθούν και οι εργαζόμενοι του προγράμματος που λήγει. Για εμάς, η εργασία τους είναι πολύτιμη, όμως λόγω της υποχρηματοδότησης του Δήμου αδυνατούμε να ανταπεξέλθουμε οικονομικά. Το ποσό των Κεντρικών Αυτοτελών Πόρων (ΚΑΠ) που λαμβάνουμε ανέρχεται μόλις στο 38% της χρηματοδότησης του Δήμου μέχρι και το 2010. Για να μπορέσει επομένως ο Δήμος να εκπληρώσει τις οικονομικές του υποχρεώσεις απέναντι στους εργαζόμενους, χρειάζεται έκτακτη επιχορήγηση από το Υπουργείο Εργασίας, τα χρήματα αυτά να επιβαρύνουν τον Κρατικό Προϋπολογισμό.</p>
      <p>Ακόμα ένα ζήτημα που χρήζει άμεσης αντιμετώπισης, αφορά στα 10 συγκροτήματα Εργατικών Κατοικιών που λειτουργούν στο Δήμο της Πάτρας. Τα περισσότερα παρουσιάζουν προβλήματα μικρά και μεγάλα λόγω της παλαιότητας. Η πλειοψηφία τους έχει κατασκευαστεί με τον παλιό αντισεισμικό κανονισμό και απαιτείται εκτίμηση της στατικής τους επάρκειας.</p>
      <p>Θα θέλαμε την αρωγή σας όσον αφορά στη δυνατότητα αποκατάστασης, συντήρησης σημαντικών βλαβών που παρουσιάζουν. Χρειάζεται να ληφθεί υπόψη ότι η πλειοψηφία των κατοίκων τους αντιμετωπίζουν οικονομικές δυσκολίες, οπότε δεν είναι δυνατόν να μεταφερθεί το κόστος σε αυτούς, ιδιαίτερα από τη στιγμή που εξαρχής προβλεπόταν ότι 25 χρόνια μετά την κατασκευή των κτιρίων, θα υπάρξει μέριμνα για τη συντήρησή τους.</p>
      <p>Ο Δήμος μας έχει την πρόθεση να κάνει παρεμβάσεις στον περιβάλλοντα χώρο των συγκροτημάτων εργατικών κατοικιών.</p>
      <p>Υπάρχει επίσης ένα συγκρότημα με στέγες από αμίαντο, οι οποίες πρέπει να αντικατασταθούν. Συγκεκριμένα, το 1956 ο Οργανισμός Εργατικής Κατοικίας (ΟΕΚ), σε μία έκταση 19.868,71 τ.μ. στη θέση «Άγιος Νεκτάριος» του Δήμου Πατρέων, κατασκεύασε τον οικισμό «ΠΑΤΡΑ I», ο οποίος αποτελείται από 19 στοίχους, στους οποίους κατασκεύασε 86 διώροφες και 29 μονώροφες κατοικίες, σύνολο 115. Οι στέγες αυτών των κατοικιών είναι κατασκευασμένες από αμίαντο.</p>
      <p>60 χρόνια από την τοποθέτησή τους, οι στέγες έχουν υποστεί φθορές, με σαφή κίνδυνο οι ίνες αμιάντου και ιδιαίτερα αυτές με πολύ μικρή διάμετρο, να εισέλθουν στους πνεύμονες και να προκαλέσουν αναπνευστικές παθήσεις, όπως αμιάντωση, καρκίνο του πνεύμονα, αλλά και καρκίνο του γαστρεντερικού συστήματος και του λάρυγγα. Να σημειωθεί ότι κοντά στο συγκρότημα εργατικών κατοικιών βρίσκεται το 55ο Δημοτικό Σχολείο Πατρών, το 1ο ΓΕΛ Πατρών και το Πειραματικό Σχολείο του Λάγγουρα.</p>
      <p>Από τα παραπάνω γίνεται κατανοητό ότι λόγω της επικινδυνότητας του αμιάντου, πρέπει αυτός να απομακρυνθεί και να γίνει τοποθέτηση νέας σκεπής, που δεν θα είναι επικίνδυνη για την υγεία των κατοίκων της περιοχής.</p>
      <p>Επιπλέον, θέλουμε να σας θέσουμε το θέμα των Κατασκηνώσεων του Δήμου μας. Από το καλοκαίρι του 2015 λειτουργούμε ημερήσιες δωρεάν παιδικές κατασκηνώσεις -από το 2018 μάλιστα σε 2 περιοχές της πόλης μας-, με πυξίδα πάντα τις ανάγκες των λαϊκών νοικοκυριών και των παιδιών τους, ιδιαίτερα των νέων ζευγαριών.</p>
      <p>Οι υπηρεσίες που προσφέρονται και αφορούν στις δραστηριότητες, στη μεταφορά, στη διατροφή των παιδιών, είναι:</p>
      <ul>
        <li>Δημιουργική απασχόληση και αξιοποίηση του ελεύθερου χρόνου των παιδιών, με την ανάπτυξη ατομικής και ομαδικής δραστηριότητας σε ένα ασφαλές και υγιεινό περιβάλλον.</li>
        <li>Υλοποίηση δράσεων έκφρασης, ψυχαγωγίας και σωματικών δραστηριοτήτων.</li>
        <li>Ανάπτυξη κοινωνικών δεξιοτήτων.</li>
        <li>Παροχή ημερήσιας διατροφής και φροντίδας στα παιδιά που φιλοξενούνται, τηρώντας τους κανόνες υγιεινής και ασφάλειας.</li>
      </ul>
      <p>Τα παιδιά έχουν τη δυνατότητα, τις ώρες λειτουργίας των κατασκηνώσεων, να συμμετέχουν σε δραστηριότητες δημιουργικής απασχόλησης χωρισμένα σε ομάδες με βάση την ηλικία τους, με θέματα όπως: Εικαστικά (ζωγραφική – κατασκευές – κολάζ), μουσικοκινητικά, παραδοσιακοί – μοντέρνοι χοροί, θεατρικό παιχνίδι, κυκλοφοριακή αγωγή, αθλήματα παραλίας, κολύμβηση, ομαδικές δραστηριότητες παιδαγωγικού χαρακτήρα, περιβαλλοντική αγωγή, αθλητικές δραστηριότητες, ατομικές δραστηριότητες.</p>
      <p>Επίσης, η μεταφορά των παιδιών από και προς τις παιδικές κατασκηνώσεις πραγματοποιείται δωρεάν, με μεταφορικά μέσα που μισθώνονται από τον Κοινωνικό Οργανισμό του Δήμου (ΚΟΔΗΠ). Η διατροφή των παιδιών περιλαμβάνει πρωινό – δεκατιανό και μεσημεριανό, κατόπιν συνεργασίας με διατροφολόγο και παιδίατρο. Αυτή η πρωτοβουλία μας, στηρίζεται αποκλειστικά από τον Δήμο, μέσω του Κοινωνικού Οργανισμού και έχουν δαπανηθεί 917.560 ευρώ. Χρειαζόμαστε ετήσια χρηματοδότηση αυτής της δράσης, ώστε να είμαστε σε θέση να συνεχίσουμε την προσπάθεια.</p>
      <p>Θα σας παρακαλούσαμε να προγραμματιστεί συνάντηση μαζί σας, αν είναι δυνατόν άμεσα, προκειμένου να σας ενημερώσουμε και να πληροφορηθούμε για τις απόψεις σας στα θέματα που θέτουμε στην επιστολή».</p>
    </article>
  </body>
</html>