<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/12-e-kupeniyat-vot-na-poslednite-mestni-izbori.html"/>
    <meta property="og:site_name" content="News.bg"/>
    <meta property="article:published_time" content="2019-12-09T12:14:58+00:00"/>
    <meta property="og:title" content="12% е купеният вот на последните местни избори"/>
    <meta property="og:description" content="&quot;Прозрачност без граници&quot; настоява ЦИК да анализира недействителния вот"/>
  </head>
  <body>
    <article>
      <h1>12% е купеният вот на последните местни избори</h1>
      <address><time datetime="2019-12-09T12:14:58+00:00">09 Dec 2019, 12:14</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <p><b>Огромният брой недействителни бюлетини, младите хора не вярват на политиците и непрозрачността на финансиране на партиите</b>. Това са трите големи проблема, които Асоциация "Прозрачност без граници" откроява в края на годината, в която българите отидоха два пъти до урните - през пролетта на изборите за Европарламент и през есента за избор на местна власт.</p>
      <p>Калин Славов, изпълнителен директор на асоциацията, представи проучването тема "Почтеност в изборния процес и доверие на младите хора в политиката".</p>
      <p>След тези изводи следват и препоръки - трябва да се извърши експертна оценка от страна ЦИК на недействителните бюлетини и да се предприемат мерки <b>15-20% от гласовете на българските граждани да не изчезват.</b></p>
      <p>"Настояваме ЦИК да вземе необходимото решение, което е нейно законово задължение - да направи анализ и да представи доклад и законодателни изменения по отношение на действителните бюлетини", съветва експертът.</p>
      <p>По думите му и на последните избори е видно, че<b> СИК отново се оказва слабото звено.</b></p>
      <p>Тези факти сочат и резултатите от проведеното от "Прозрачност без граници" изследване: <b>46% от анкетираните извеждат като основен проблем неучастието в изборите, 34% - купения вот.</b></p>
      <p>"Това значи, че има огромна част от българите, които не вярват, че изборите решават живота им и това е следствие от начина на провеждане на изборите. <b>Този анализ трябва да се направи сега, а не в навечерието на следващите избори"</b>, каза Калин Славов.</p>
      <p>Втори важен акцент са направените <a href="https://news.bg/politics/partiite-poluchavat-dareniya-bez-ogranicheniya.html"><b>промени във финансирането на политическите партии</b> </a>и драстичното спиране на субсидиите. От тях е последвало, че партиите без гаранции за независимост остават в ръцете на свободния пазар, а това е "размяна на власт срещу пари".</p>
      <p>И на трето място - <b>за младите хора "политика" е мръсна дума.</b> Според младите политиците не работят за общественото благо - това смятат 55% от анкетираните, 32% свързват политиката с корупция, а тези цифри обясняват и защо младите напускат страната.</p>
      <p>На повече подробности се спря Ваня Нушева от асоциацията. Според нея резултатите от наблюдението в деня на изборите, които са представени в доклад, посочват два факта, върху които трябва да се работи.</p>
      <p>
        <b>1. Изборният туризъм и избирателните списъци</b>
      </p>
      <p>Оказва се, че много малък брой избиратели са в състояние да подменят и променят волята на мнозинството постоянни жители в дадено населено място. Изследване в 265 общини показва, че промените в Закона за гражданската регистрация относно настоящия и постоянния адрес не работят добре, там все още има нерешени проблеми.</p>
      <p>Наблюдението по места показва, че се позволява трети лица да регистрират избиратели (например изборите в Кресна) и <b>граждани могат да бъдат пререгистрирани от едно в друго място, без да са информирани.</b></p>
      <p>
        <b>От "Прозрачност без граници" настояват ЦИК да направи избирателен регистър.</b>
      </p>
      <p>
        <b>2. Финансирането на политическите партии</b>
      </p>
      <p>Проучването показва, че в регистъра, поддържан от Сметната палата, на местните избори има над 6000 регистрирани участници и 66 партии, броят на регистрираните дарения е 1884, а <b>юридически лица са получавали дарения от 400 и 100 000 лв.</b></p>
      <p>Изследването на асоциацията има наблюдения и в рамките на изборния ден. От тях следва основният извод, че <b>има много силно влияние върху купения и контролирания вот</b> - с акцент върху контролирания.</p>
      <p>Отразено е също, че<b> има влошаване качеството на работата на секционните комисии</b> - по отношение на боравене с бюлетините и протоколите, а организационните нарушения са над 2/3.</p>
      <p><b>Големият проблем, който се е откроил по време на местните избор, е високият дял на недействителните бюлетини -</b> Видин, Монтана, Разград, Силистра, Габрово, Велико Търново, Ловеч - близо до 20% от бюлетините за общински съветници са били недействителни. Има и места, където стигат 30% недействителните бюлетини - Правец, Бобошево, Монтана - 22%, Чирпан, Котел, Раковски, Септември.</p>
      <p><b>"Това са стойности, които няма как да не предизвикат тревога.</b> Настояваме за анализ на резултатите. Трябва да се отварят чувалите и да се направи анализ на какво се дължат толкова много недействителни резултатите и това не е с цел оспорване на резултатите, а да се предприемат мерки за в бъдеще", обясни Ваня Нушева.</p>
      <p>По думите й и на останалите експерти е необходима коренна промяна в начина на администриране на изборния процес - избирането, обучението и боравенето с изборните книжа, <b>да се спре с практиката да се разнасят бюлетини, да се въведе машинно гласуване,</b> оптични скенери за преброяване.</p>
      <p>Извод също е, че е <b>имало голямо купуване на гласове -</b> все повече гражданите гласуват под натиск на лидери на местни общности, работодатели и представители на местната администрация.</p>
      <p>2% от анкетираните са признали, че са гласували срещу заплащане, 3.5%, че са гласували под натиск - от работодатели или партии, а 7% не са дали отговор, което експертите слагат в процента с купуването на гласове.</p>
      <p>Така се оказва, че на последните избори <b>12% от анкетираните в проучването на "Прозрачност без граници" са купени гласове. </b>Данните са от социологическо изследване на "Алфа Рисърч", поръчано от Прозрачност без граници".</p>
      <p>Проблем за хората пък са били <b>негативна предизборна кампания с нападки - 28%,</b> купуването на гласове - 34% и липсата на дискусии по проблемите на населеното място - 16%.</p>
    </article>
  </body>
</html>