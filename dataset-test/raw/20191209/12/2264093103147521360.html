<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kultura.dziennik.pl/news/artykuly/615028,tokarczuk-nobel-swietowanie-prawo.html"/>
    <meta property="og:site_name" content="kultura.dziennik.pl"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="Tokarczuk o nagrodzie dla Handke: Chcę mieć prawo świętowania Nobla dla siebie"/>
    <meta property="og:description" content="Chcę też mieć prawo do świętowania tej nagrody dla siebie i dla literatury, której poświęciłam całe życie. To nie moja wina, że w tym samym czasie Nobla otrzymała jeszcze inna osoba - powiedziała w wywiadzie dla gazety &quot;Svenska Dagbladet&quot; Olga Tokarczuk."/>
  </head>
  <body>
    <article>
      <h1>Tokarczuk o nagrodzie dla Handke: Chcę mieć prawo świętowania Nobla dla siebie</h1>
      <h2>Chcę też mieć prawo do świętowania tej nagrody dla siebie i dla literatury, której poświęciłam całe życie. To nie moja wina, że w tym samym czasie Nobla otrzymała jeszcze inna osoba - powiedziała w wywiadzie dla gazety "Svenska Dagbladet" Olga Tokarczuk.</h2>
      <address>
        <time datetime="2019-12-09T12:01:00+00:00">09 Dec 2019, 12:01</time>
      </address>
      <figure>
        <img src="https://s8.dziennik.pl/pliki/12797000/12797982-olga-tokarczuk-900-556.jpg"/>
        <figcaption>Olga Tokarczuk / Polska Agencja Prasowa / Wojciech Olkunik</figcaption>
      </figure>
      <p>Redakcja Dziennik.pl</p>
      <p>W ten sposób<b> laureatka literackiego Nobla</b> skomentowała przyznanie literackiego Nobla za 2019 rok Austriakowi Peterowi Handkemu. Tokarczuk nie chciała wypowiadać się na temat pisarza, który budzi w Sztokholmie <b>kontrowersje</b> ze względu na swoją proserbską ocenę wojny w byłej Jugosławii.</p>
      <p><i>Nigdy nie recenzowałam pracy kolegów, gdyż uważam, że od tego są krytycy, <a href="https://www.dziennik.pl/tagi/media">media</a> oraz opinia publiczna. Jako pisarz i psycholog z wykształcenia nie jestem przyzwyczajona do szybkiego i łatwego oceniania. Wiem, że za każdym wyborem i sytuacją stoją skomplikowane motywy </i>- stwierdziła pisarka.</p>
      <p>Przed noblowską ceremonią <b>Olga Tokarczuk </b>nie potrafiła odpowiedzieć na pytanie, co znaczy dla niej Nagroda Nobla. <i>Przez ostatnie dwa miesiące żyłam pod ogromną presją. Dopiero, gdy wrócę ze do domu ze Sztokholmu zastanowię się nad tym </i>- odparła.</p>
      <p>Noblistka pytana o <b>granicę</b> między sztuką a polityką odpowiedziała, że jej zdaniem taki <a href="https://www.dziennik.pl/tagi/podzial">podział</a> nie istnieje. <i>Sztuka zawsze komentuje rzeczywistość, ale to co uważamy dziś za polityczne również uległo zmianie. Nie chodzi już o kłótnie w parlamencie, <a href="https://www.dziennik.pl/tagi/polityka">polityka</a> jest czymś bardziej przyziemnym. To sposób, w jaki się ubieramy, co jemy, gdzie mieszkamy, jak żyjemy, jak zachowujemy się w stosunku do naszych sąsiadów, obcych, zwierząt oraz natury</i> - podkreśliła Tokarczuk.</p>
      <p>Według pisarki takie szerokie znaczenie tego, co postrzegamy jako <b>polityczne</b> powoduje, że trudno jest nie pisać niepolitycznie. <i>Nawet w takim gatunku, jak romans ma <b>znaczenie polityczne</b>, czy mężczyzna kocha kobietę, czy to są dwie kochające się wzajemnie kobiety</i> - stwierdziła pisarka. <i>Wszyscy piszemy politycznie. Tylko, że ja jestem tego świadoma</i> - uściśliła.</p>
      <p>We wtorek po południu w Sztokholmie <a href="https://www.dziennik.pl/tagi/olga-tokarczuk">Olga Tokarczuk</a> (Nobel za 2018 rok) oraz Peter Handke (Nobel za 2019 rok) odbiorą z rąk króla Szwecji Karola XVI Gustawa <a href="https://www.dziennik.pl/tagi/zloty">złoty</a> noblowski medal oraz dyplom. Nagrody Nobla otrzyma także dwunastu noblistów z pozostałych dziedzin. Oddzielna ceremonia odbędzie się w <a href="https://www.dziennik.pl/tagi/oslo">Oslo</a>, gdzie wręczona zostanie Pokojowa Nagroda Nobla.</p>
    </article>
  </body>
</html>