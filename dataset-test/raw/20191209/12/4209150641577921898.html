<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/kultura/muzika/Exit-na-vrhu-liste-najvecih-muzickih-festivala/572727?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T12:18:33+00:00"/>
    <meta property="og:title" content="Exit na vrhu liste najvećih muzičkih festivala"/>
    <meta property="og:description" content="Enciklopedija World Atlas postavila je Exit na prvo mjesto svoje nedavno objavljenje liste najvećih muzičkih festivala na svijetu, saopštili su iz Exita."/>
  </head>
  <body>
    <article>
      <h1>Exit na vrhu liste najvećih muzičkih festivala</h1>
      <address><time datetime="2019-12-09T12:18:33+00:00">09 Dec 2019, 12:18</time> by <a rel="author">Tanjug</a></address>
      <p>Enciklopedija World Atlas postavila je Exit na prvo mjesto svoje nedavno objavljenje liste najvećih muzičkih festivala na svijetu, saopštili su iz Exita.</p>
      <p>Uredništvo Atlasa opisuje Exit kao višestruko nagrađivani ljetni festival čija posjećenost broji preko 200.000 ljudi iz najrazličitijih zemalja svijeta.</p>
      <p>Budući da je Exit iza sebe ostavio i nekoliko događaja sa još većom posjetom i dužom istorijom, pa i višestruko većim budžetima, kao što su britanski gigant Glastonbury ili brazilski Rock in Rio, može se zaključiti da je lista najvećih festivala određena po njihovom značaju i zbiru svih faktora, što novo priznanje za Exit čini još važnijim.</p>
      <p>Svjetski atlas navodi i da internacionalni muzički festivali nude platformu lokalnim i svjetskim talentima da svoje nastupe predstave široj publici, a takođe dozvoljavaju i veliku kulturološku razmjenu i doprinose turističkom razvoju zemalja u kojima se održavaju.</p>
      <p>Osim toga, veliki muzički festivali privlače ogroman broj ljudi, što veoma pozitivno utiče na lokalnu ekonomiju.</p>
      <p>Upravo ovu tvrdnju dokazuje i činjenica da je Exit festival samo ove godine ostvario rekordan doprinos domaćoj privredi, sa čak 16,4 miliona evra, dok je od osnivanja festivala do danas, domaća privreda ostvarila preko 180 miliona evra ekonomske koristi od Exita, i to ne računajući višestruko veću procijenjenu vrijednost međunarodne promocije Novog Sada i cijele Srbije.</p>
      <p>U svom tekstu o muzičkoj festivalskoj industriji, World Atlas navodi i da baš festivalska industrija na globalnom planu trenutno vredi tri milijarde američkih dolara i da je brzorastuća u cijelom svijetu, što potvrđuje i Svjetska turistička organizacija Ujedinjenih nacija koja navodi procjenu da će već u narednoj deceniji gotovo 370 miliona mladih putnika činiti ukupnu potrošnju od preko 400 milijardi dolara.</p>
      <p>Exit festival godinama unazad dobija priznanja svjetski uglednih medija.</p>
      <p>Tako ga je britanski javni servis BBC uvrstio na najuži spisak najvećih festivala svijeta, opisujući Exit kao festival koji "njeguje svoj revolucionarni duh", dok je Biznis biblija Forbes kao glavni adut Exita označila upravo program festivala.</p>
      <p>Times je u opširnom članku o Srbiji Exitu dodijelio epitet "Glastonbury na Dunavu", dok je The Guardian u svom globalnom kalendaru najboljih svjetskih događaja, za jul izdvojio baš Exit, iako je ovaj mjesec tradicionalno krcat festivalima širom svijeta.</p>
      <p>Exit festival 2020. biće održan od 9. do 12. jula, a nakon što su najpovoljnije ulaznice za naredno izdanje festivala rasprodate za svega 53 minuta, trenutno su u prodaji kompleti po promotivnoj cijeni od 6.490 dinara, što predstavlja visokih 55% uštede u odnosu na finalnu cijenu.</p>
    </article>
  </body>
</html>