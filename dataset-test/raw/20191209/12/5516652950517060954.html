<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427385/den-ton-paei-h-edra-ton-kolosso"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T12:40:01+00:00"/>
    <meta property="og:title" content="Δεν τον πάει η έδρα τον Κολοσσό"/>
    <meta property="og:description" content="Νέα ήττα του Κολοσσού εντός έδρας (86-88) από έναν Ηρακλή αρκετά «διαβασμένο» χθες, αφού εκμεταλλεύτηκε το κακό παιχνίδι των γηπεδούχων στο πρώτο ημίχρονο αλλά και τα δικά του απίθανα ποσοστά έξω από τη γραμμή των 6,75μ."/>
  </head>
  <body>
    <article>
      <h1>Δεν τον πάει η έδρα τον Κολοσσό</h1>
      <h2>Ο Κολοσσός έχασε από τον Ηρακλή προχθες (86-88) στο κλειστό της Καλλιθέας, πληρώνοντας την κακή απόδοση στις πρώτες δύο περιόδους</h2>
      <address>
        <time datetime="2019-12-09T12:40:01+00:00">09 Dec 2019, 12:40</time>
      </address>
      <p>
        <b>Νέα ήττα του Κολοσσού εντός έδρας (86-88) από έναν Ηρακλή αρκετά «διαβασμένο» χθες, αφού εκμεταλλεύτηκε το κακό παιχνίδι των γηπεδούχων στο πρώτο ημίχρονο αλλά και τα δικά του απίθανα ποσοστά έξω από τη γραμμή των 6,75μ.</b>
      </p>
      <p>Τα πρώτα πέντε λεπτά της αναμέτρησης δεν ήταν ό,τι καλύτερο ποιοτικά, με τον Ηρακλή να μπαίνει μπροστά 7-11 και τον Κολοσσό μ’ ένα σερί να φέρνει το σκορ στο 19-14.</p>
      <p>Οι «θαλασσί» προηγούνταν με τη λήξη της πρώτης περιόδου (21-20) αλλά έχασαν το προβάδισμα στη δεύτερη, όταν ο Ζάρας έκανε …ό, τι ήθελε χάρις στα εύστοχα σουτ τριών πόντων, για να φτάσουμε 47 δευτερόλεπτά πριν τη λήξη του ημιχρόνου στο 40-50.</p>
      <p>Η διαφορά φαίνεται πως «αφύπνισε» τον Κολοσσό που μπήκε δυναμικά και με σαφώς καλύτερη άμυνα έκανε το 60-64 στο 1.52’’ πριν τη λήξη της τρίτης περιόδου και τον Τουτζιαράκη να δίνει αρκετές λύσεις. Παρόλα αυτά, τα απίστευτα ποσοστά έως τότε του Ηρακλή στα τρίποντα (12/20) δεν άφηναν τους γηπεδούχους να μπουν μπροστά στο σκορ.</p>
      <p>Ο Γκρίφιν που επέστρεψε ξανά σε γνωστά… λημέρια και ο Τζάκσον πήραν την κατάσταση στα… χέρια τους κι έκαναν το 68-70 εφτά δεύτερα πριν τη λήξη της συγκεκριμένης περιόδου, για να γίνει μετά το παιχνίδι… θρίλερ.</p>
      <p>Στην τέταρτη περίοδο ο Κολοσσός ήταν συνεχώς κοντά, αλλά ο Πανιώνιος πάντα μπροστά, και το 79-81 καταγράφηκε στο φωτεινό πίνακα 1.55’ πριν τελειώσει ο αγώνας.</p>
      <p>Το φάουλ πάνω στον Καβαδά και οι εύστοχες βολές του έφεραν το σκορ στο 79-83, με τον Κρομάν να ευστοχεί σε σουτ από κοντά και να κάνει το 81-83, απομένοντας μόλις 23 δεύτερα αγώνα.</p>
      <p>Εν συνεχεία, ο Τέπιτς ευστόχησε από κοντά και ο Τζάκσον για τον Κολοσσό σε τρίποντο (84-85), ενώ ο Οκερέαφορ από πλευράς Ηρακλή έβαλε και τις δύο βολές σε φάουλ που κέρδισε, πηγαίνοντας έτσι ο αγώνας στο 84-87. Η αγωνία ήταν λοιπόν στο κατακόρυφο και ο Αγκμπελέσε μείωσε στον πόντο (86-87), ενώ ο Κρομάν έδωσε την ευκαιρία στον Σούλερ με το φάουλ που πήρε να βάλει τη μία από τις δύο βολές για το 86-88. Στην τελευταία επίθεση, στα 6 δεύτερα, ο Μπρέιζελτον έκανε το μπάσιμο, όμως αστόχησε και δεν έστειλε τουλάχιστον το παιχνίδι στην παράταση.</p>
      <p>Τα δεκάλεπτα: 21-20, 41-53, 62-70, 86-88</p>
      <p>Κολοσσός H Hotels (Λυκογιάννης): Αγκμπελέσε 19, Μπρέιζελτον, Τζάκσον 17 (2), Ντάνιελς 3, Κρομά 12 (2), Τσαλμπούρης 6 (1), Γκρίφιν 4, Πουλιανίτης 2, Μωραΐτης 5 (1), Τουτζιαράκης 18, Παύλος.</p>
      <p>Ηρακλής (Καστρίτης): Τέπιτς 5 (1), Καββαδάς 8, Σούλερ 17 (3), Ντέιβις 9 (1), Χάνλαν 14 (2), Μανωλόπουλος 3 (1), Οκερέαφορ 12 (1), Κακαρούδης 3, Ζάρας 17 (4), Καλαϊτζίδης, Γεωργαλάς.</p>
      <p><b>ΟΙ ΔΗΛΩΣΕΙΣ:<br/>ΑΡΗΣ ΛΥΚΟΓΙΑΝΝΗΣ: </b>«Ήταν ένα παιχνίδι που μας αφήνει πολύ πικρή γεύση στο τέλος και έχουμε ανάμικτα συναισθήματα. Μπορώ να κατηγορήσω πολύ τους παίκτες μου για την εικόνα του πρώτου ημιχρόνου. Μεγάλη χαλαρότητα και αμυντική προσέγγιση που δεν αρμόζει στην κρισιμότητα ενός τέτοιου παιχνιδιού μέσα στην έδρα σου, που θες να κερδίσεις. Επιτρέψαμε 53 πόντους, επιτρέψαμε στους καλούς τους σουτέρ να σουτάρουν ανενόχλητοι, χωρίς να τους βάλουμε κάποια πίεση. Στο δεύτερο ημίχρονο, η εικόνα μας ήταν πολύ διαφορετική. Μπήκαμε με καλύτερη διάθεση, παίξαμε πιο σκληρά στην άμυνα. Παρά το γεγονός ότι ήμασταν πολύ φορτωμένοι με φάουλ, γυρίσαμε το ματς. Και στο τέλος για τέταρτο συνεχόμενο παιχνίδι, πηγαίνει στη ρωσική ρουλέτα της τελευταίας φάσης, που η μπάλα πάλι είναι στα χέρια μας και πάλι χάνουμε την επίθεση.</p>
      <p>Δυστυχώς, είναι μία πολύ κακή ήττα. Ακυρώνουμε τις εκτός έδρας νίκες, με τις εντός έδρας ήττες που κάνουμε και βάζουμε την ομάδα σε περιπέτειες, συν το γεγονός ότι ψυχολογικά μας πληγώνει και μας πονάει αυτό. Θα αφήσουμε αυτό το ματς πίσω μας και θα προσπαθήσουμε να προετοιμαστούμε για το επόμενο δύσκολο παιχνίδι που έχουμε στη Λήμνο».</p>
      <p><b>ΓΙΑΝΝΗΣ ΚΑΣΤΡΙΤΗΣ: </b>«Αρχικά, θα ήθελα να πω πολλά μπράβο και να δώσω πολλά συγχαρητήρια στους παίκτες μας. Σήμερα ήταν έντεκα μάγκες εδώ. Τόσους είχαμε σήμερα, γιατί αντιμετωπίζουμε πολλά προβλήματα τραυματισμών και για ακόμη ένα παιχνίδι παίξαμε χωρίς έναν ξένο. Ο Γκάρετ είναι τραυματίας. Είχαμε να αντιμετωπίσουμε μία ομάδα που έβλεπε το ματς ως τελικό και ήθελε πολύ τη νίκη και είναι μία εξαιρετική και πολύ καλά δουλεμένη ομάδα. Για εμάς, το ζητούμενο ήταν να μείνουμε συνεπείς και συγκεντρωμένοι και να έχουμε συγκεκριμένα χαρακτηριστικά για ένα εκτός έδρας παιχνίδι. Μπορώ να πω ότι και οι έντεκα παίκτες, είτε έπαιξαν λίγο, είτε πολύ, έδωσαν το κάτι παραπάνω για να φτάσουμε στη νίκη. Συνεχίζουμε. Το πρωτάθλημα είναι πολύ μακρύ.</p>
      <p>Εμείς ξεκινήσαμε καλά τη σεζόν και στη συνέχεια περάσαμε έναν μήνα με δύσκολα αποτελέσματα. Όμως, βλέπουμε ότι με τη σκληρή δουλειά πατάμε και πάλι στα πόδια μας. Ξέρουμε ότι πολλά αποτελέσματα μπορεί να είναι απροσδόκητα και μπορεί να κάνουμε μεγάλες νίκες και κακές ήττες στο μέλλον. Το σημαντικό είναι να είμαστε ενωμένοι και να εμπιστευόμαστε τη δουλειά μας. Θέλουμε να συλλέγουμε όσες περισσότερες νίκες μπορούμε, για να δούμε τι μπορούμε να καταφέρουμε στη διάρκεια αυτού του μαραθωνίου. Τέλος, θα ήθελα να ευχηθώ καλή συνέχεια στην ομάδα του Κολοσσού».</p>
    </article>
  </body>
</html>