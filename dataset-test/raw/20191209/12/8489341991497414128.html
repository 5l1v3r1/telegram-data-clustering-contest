<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811083/%D9%86%DA%AF%D9%87%D8%AF%D8%A7%D8%B1%DB%8C-%D9%86%D8%B3%D8%AE-%D8%AE%D8%B7%DB%8C-%D8%A7%D8%AF%D8%A8%DB%8C%D8%A7%D8%AA-%D9%81%D8%A7%D8%B1%D8%B3%DB%8C-%D8%AF%D8%B1-%DA%A9%D8%AA%D8%A7%D8%A8%D8%AE%D8%A7%D9%86%D9%87%E2%80%8C%D9%87%D8%A7%DB%8C-%D9%87%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:46:00+00:00"/>
    <meta property="og:title" content="نگهداری نسخ خطی ادبیات فارسی در کتابخانه‌های هند"/>
    <meta property="og:description" content="دودوت، از نویسندگان هندی در دیدار وابسته فرهنگی کشورمان در بمبئی از تألیف کتاب داستان‌های فارسی ویژه کودکان خبر داد."/>
  </head>
  <body>
    <article>
      <h1>نگهداری نسخ خطی ادبیات فارسی در کتابخانه‌های هند</h1>
      <h2>دودوت، از نویسندگان هندی در دیدار وابسته فرهنگی کشورمان در بمبئی از تألیف کتاب داستان‌های فارسی ویژه کودکان خبر داد.</h2>
      <address>
        <time datetime="2019-12-09T12:46:00+00:00">09 Dec 2019, 12:46</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، محسن آشوری، وابسته فرهنگی و مسئول خانه فرهنگ جمهوری اسلامی ایران در بمبئی با دودوت، نویسنده هندی دیدار و پیرامون چگونگی گسترش زبان و ادبیات فارسی گفتگو کرد.<br/><br/>دودوت در سخنانی، گفت: ایران کشوری بزرگ با تاریخ عظیم و ستودنی است و یکی از گهواره‌های فرهنگی جهان محسوب می‌شود. ایران از دیر باز با شبه قاره هند دارای روابط فرهنگی و اقتصادی بسیاری بوده و تأثیرات فرهنگی بسیاری بر روی هند داشته است.<br/><br/>وی با اشاره به تاریخچه زبان و ادبیات فارسی در هند افزود: نزدیک به هشت قرن و پس از به روی کار آمدن سلسله گورگانیان و پادشاهی اکبر زبان و ادبیات فارسی به صورت رسمی زبان اداری و رسمی هند بود و حتی در زمان امپراتوری انگلیسی‌ها زبان فارسی زبان رسمی هند بود، اما به تدریج این زبان رو به افول نهاد. امروزه پژوهشگران و مورخان برای پی بردن به تاریخ خود باید با این زبان آشنا شوند.<br/><br/>دودوت ادامه داد: در نظر دارم تا در کتاب‌های آینده از برخی از داستان‌های زیبای فارسی برای کودکان استفاده کنم. همچنین بسیار تمایل دارم که به ایران سفر و از ابنیه تاریخی آن کشور بازدید کنم.<br/><br/>آشوری هم در سخنانی، اظهار کرد: امروزه زبان و ادبیات فارسی تنها به ایران تعلق ندارد بلکه در بسیاری از کشور‌ها همچون افغانستان، تاجیکستان در کلام محاوره و روزمره استفاده می‌شود و در شبه قاره هند نیز برای چندین قرن مورد استفاده بوده و بسیاری از شاعران، نویسندگان و ادبا آثاری بسیاری از این زبان از خود به جای گذاشته‌اند.<br/><br/>وابسته فرهنگی ایران در بمبئی با اشاره نسخ خطی فراوان در کتابخانه‌های هند بیان کرد: بسیاری از نسخ خطی زبان و ادبیات فارسی در کتابخانه‌های هند نگهداری می‌شوند که برای پژوهشگران و علاقه‌مندان جالب توجه است و بسیاری از مورخان در حال بازخوانی آن‌ها هستند تا از این مجرا بتوانند به بسیاری از ریشه‌های تاریخی خود پی ببرند.</p>
    </article>
  </body>
</html>