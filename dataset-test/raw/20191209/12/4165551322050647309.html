<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727667/obshtina-dobrich-shte-kandidatstva-po-proekt-krasiva-balgariya-2020-za-izvarshvane-na-restavratsionni-deynosti-po-fasadata-na-hudozhestvenata-galeriya.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T12:26:00+00:00"/>
    <meta property="og:title" content="Община Добрич ще кандидатства по проект „Красива България“ 2020 за извършване на реставрационни дейности по фасадата на Художествената галерия"/>
    <meta property="og:description" content="Добрич. Община Добрич ще кандидатства по проект „Красива България“ 2020 за извършване на реставрационни дейности по фасадата на Художествената галерия (ХГ), предаде кореспондентът на Радио „Фокус” – Варна. В докладна записка от зам.-кмета „Хуманитарни дейности“ д-р Емилия Баева е посочено актуалното състояние на сградата. По всяка една от фасадите има проблемни участъци, ко"/>
  </head>
  <body>
    <article>
      <h1>Община Добрич ще кандидатства по проект „Красива България“ 2020 за извършване на реставрационни дейности по фасадата на Художествената галерия</h1>
      <address><time datetime="2019-12-09T12:26:00+00:00">09 Dec 2019, 12:26</time> by <a rel="author">Агенция "Фокус"</a></address>
      <p><b><i>Добрич. </i></b>Община Добрич ще кандидатства по проект „Красива България“ 2020 за извършване на реставрационни дейности по фасадата на Художествената галерия (ХГ), предаде кореспондентът на <b>Радио „Фокус” – Варна</b>. <br/><br/>В докладна записка от зам.-кмета „Хуманитарни дейности“ д-р Емилия Баева е посочено актуалното състояние на сградата. По всяка една от фасадите има проблемни участъци, които нарушават архитектурния й облик. Опасни са участъците по корниза по фасади - изток, север и юг, вследствие ерозията на времето, падат фрагменти от профила на корниза – мазилка с тухлената част, което застрашава пешеходците. Има пропукани и паднали плочи по фасадите, както и ерозирали и отлепящи се от цокъла. Опасно пропукани са колоните на терасата на фасада запад. Рушат се вертикалните елементи на терасата, които са точно над входа на галерията, който обслужва и хората с увреждания. Нарушена е целостта на колоните и от северния вход. Посочените проблеми по сградата на ХГ касаят няколко аспекта на застрашеност – от една страна фасадния облик на сградата, която е недвижима културна ценност, от друга страна застрашени от падащите фрагменти са гражданите, пешеходците и почиващите на скамейките, разположени непосредствено до галерията. Застрашени са посетителите и децата, които ежедневно са в галерията. Работилницата за въображение - пространството за творческа и образователна работа целогодишно, е посещавана от деца и ученици на различна възраст. <br/><br/>Сградата притежава културно-историческа стойност, като пример на представителна, монументално решена обществена постройка, характерна за неокласицизма от началото на 20 век. През 2000 г. сградата на Художествена галерия – Добрич е вписана в Регистъра на обявените паметници на културата като „архитектурно-строителен паметник на културата” с категория „местно значение”. Тя е изградена за съдебна палата в периода 1932 – 1937 г., по време на румънската власт в Южна Добруджа и по силата на Крайовския договор е предадена на българската държава. Авторът е румънски архитект, в строителството са участвали българи, в това число младият тогава арх. Велислав Ханджиев. След 1940 г. в сградата се помещават различни държавни и партийни институции и обществени организации. В периода 1981 - 1982 г. е извършено преустройство с промяна на предназначението и сградата е адаптирана за галерия. Тя е от малкото запазени в архитектурната памет на Добрич и респектира с внушителен обем и класическо равновесие, една от най-представителните обществени сгради в централната пешеходна част на града. Предложението за кандидатстване за финансиране за реставрационни дейности ще бъде разгледано на предстоящото заседание на Общински съвет – Добрич на 20 декември. <br/><br/>Жулиета НИКОЛОВА</p>
    </article>
  </body>
</html>