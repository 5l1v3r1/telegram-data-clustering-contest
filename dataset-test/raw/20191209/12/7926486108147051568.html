<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018089/%DA%A9%D8%A7%D9%87%D8%B4-8-%D8%AF%D8%B1%D8%AC%D9%87-%D8%A7%DB%8C-%D8%AF%D9%85%D8%A7-%D8%AF%D8%B1-%D8%A8%D8%B1%D8%AE%DB%8C-%D8%A7%D8%B3%D8%AA%D8%A7%D9%86-%D9%87%D8%A7%DB%8C-%DA%A9%D8%B4%D9%88%D8%B1"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T12:32:34+00:00"/>
    <meta property="og:title" content="کاهش 8 درجه‌ای دما در برخی استان‌های کشور"/>
    <meta property="og:description" content="مدیر پیش‌بینی و هشدار سازمان هواشناسی گفت: از امروز ‌تا فردا کاهش 4 تا 8 درجه‌ای دما در استان‌های تهران، البرز، سمنان، زنجان، قزوین، ‌کهگیلویه و بویراحمد، چهارمحال و بختیاری، همدان، مرکزی، لرستان، ‌اصفهان و شمال فارس پیش‌بینی می‌شود."/>
  </head>
  <body>
    <article>
      <h1>کاهش 8 درجه‌ای دما در برخی استان‌های کشور</h1>
      <address>
        <time datetime="2019-12-09T12:32:34+00:00">09 Dec 2019, 12:32</time>
      </address>
      <p>
        <i>مدیر پیش‌بینی و هشدار سازمان هواشناسی گفت: از امروز ‌تا فردا کاهش 4 تا 8 درجه‌ای دما در استان‌های تهران، البرز، سمنان، زنجان، قزوین، ‌کهگیلویه و بویراحمد، چهارمحال و بختیاری، همدان، مرکزی، لرستان، ‌اصفهان و شمال فارس پیش‌بینی می‌شود.</i>
      </p>
      <p>به گزارش مشرق، صادق ضیائیان، در تشریح آخرین وضعیت جوی کشور اظهار داشت: امروز در استان‌های هرمزگان، کرمان، جنوب سیستان و بلوچستان،‌ جنوب بوشهر، برخی مناطق خراسان جنوبی و تنگه هرمز، بارش باران، رعد و برق و وزش باد ادامه دارد.</p>
      <p>مدیر پیش‌بینی و هشدار سازمان هواشناسی افزود: از امروز ‌تا فردا کاهش 4 تا 8 درجه‌ای دمای کمینه در استان‌های تهران، البرز، سمنان، زنجان، قزوین، ‌کهگیلویه و بویراحمد، چهارمحال و بختیاری، همدان، مرکزی، لرستان، ‌اصفهان و شمال فارس پیش‌بینی می‌شود.</p>
      <blockquote>بیشتر بخوانید:<br/><a href="https://www.mashreghnews.ir/news/1017335/%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%DB%B2%DB%B5-%D8%A7%D8%B3%D8%AA%D8%A7%D9%86-%DA%A9%D8%B4%D9%88%D8%B1-%D8%AA%D8%A7-%D8%B3%D9%87-%D8%B4%D9%86%D8%A8%D9%87">برف و باران در ۲۵ استان کشور تا سه شنبه</a></blockquote>
      <p>وی اضافه کرد: همچنین روزهای سه‌شنبه تا چهارشنبه‌ در خراسان شمالی و خراسان رضوی کاهش 4 تا 8 درجه‌ای دمای کمینه پیش‌بینی می‌شود.</p>
      <p>ضیائیان تأکید کرد: این کاهش دما سبب آسیب به محصولات درختی باقی مانده در مناطق ذکر شده می‌شود که توصیه می‌شود ‌برداشت هر چه سریع‌تر محصولات باقی‌مانده در باغات، در دستور کار قرار دهند.</p>
      <p>مدیر پیش‌بینی و هشدار سازمان هواشناسی افزود: فردا در جنوب و جنوب شرق کشورها بارش‌ها تداوم دارد و در ساعات بعدازظهر فردا در جنوب بوشهر، جنوب فارس، سواحل شرقی هرمزگان، تنگه هرمز و جزایر خلیج فارس بارش و رعد و برق با شدت بیشتر ادامه دارد؛ فردا همچنین در ‌استان‌های کردستان، آذربایجان غربی و کرمانشاه بارش پراکنده برف و باران خواهیم داشت. </p>
      <p>وی افزود: روز چهارشنبه در استان‌های کرمان،‌ سیستان و بلوچستان و برخی مناطق خراسان جنوبی، همچنین در دریای عمان و خلیج فارس بارش پراکنده داریم ضمن آنکه در کردستان، کرمانشاه،‌ همدان، زنجان، قزوین،‌ دامنه‌های زاگرس مرکزی و ارتفاعات البرز مرکزی برف و باران پیش‌بینی می‌شود. </p>
      <p>ضیائیان افزود: روز پنج‌شنبه در شمال شرق کشور بارش پراکنده داریم و از اواخر وقت پنج‌شنبه با نفوذ سامانه بارشی به غرب کشور بارش پراکنده در نوار غربی کشور خواهیم داشت. </p>
      <p>مدیر پیش‌بینی و هشدار سازمان هواشناسی افزود: سامانه مذکور روز جمعه ابتدا در نیمه غربی کشور و بعدازظهر جمعه در اغلب مناطق کشور فعال است و سبب بارش باران و همچنین بارش برف در مناطق کوهستانی و سردسیر می‌شود و اواخر وقت جمعه این سامانه از شرق کشور خارج می‌شود. </p>
      <p>وی افزود: روز شنبه در شمال شرق و دامنه‌های زاگرس مرکزی در غرب کشور بارش پراکنده داریم و در استان هرمزگان، جزایر خلیج فارس، تنگه هرمز و جنوب سیستان و بلوچستان رگبار باران پیش‌بینی می‌شود. </p>
      <p>ضیائیان در تشریح وضعیت جوی پایتخت گفت: فردا آسمان تهران کمی ابری همراه با وزش باد پیش‌بینی می‌شود و روزهای چهارشنبه و پنج‌شنبه نیز آسمان تهران نیمه ابری است اما روز جمعه مجددا در تهران باران خواهیم داشت؛ بیشینه و کمینه دما فردا در تهران 11 و 2 درجه خواهد بود. </p>
      <p>مدیر پیش‌بینی و هشدار سازمان هواشناسی اضافه کرد: روز آینده بندرعباس با بیشینه دمای 25 درجه بالای صفر گرمترین مرکز استان و شهرکرد با کمینه دمای 5 درجه زیر صفر و همچنین همدان با کمینه دمای 4 درجه زیر صفر سردترین مرکز استان خواهد بود.</p>
      <p>منبع: فارس</p>
    </article>
  </body>
</html>