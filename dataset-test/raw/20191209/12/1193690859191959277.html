<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/svit/konhres-ssha-planuie-do-20-hrudnia-skhvalyty-proiekt-shcho-vkliuchaie-sanktsii-proty-pivnichnoho-potoku-2-zmi-204310.html"/>
    <meta property="og:site_name" content="5 канал"/>
    <meta property="article:published_time" content="2019-12-09T12:15:00+00:00"/>
    <meta property="og:title" content="Конгрес США планує до 20 грудня схвалити проєкт, що включає санкції проти &quot;Північного потоку 2&quot; – ЗМІ"/>
    <meta property="og:description" content="Санкції стосуватимуться компаній, що беруть участь у спорудженні газопроводу"/>
  </head>
  <body>
    <article>
      <h1>Конгрес США планує до 20 грудня схвалити проєкт, що включає санкції проти "Північного потоку 2" – ЗМІ</h1>
      <address>
        <time datetime="2019-12-09T12:15:00+00:00">09 Dec 2019, 12:15</time>
      </address>
      <p>Американські законодавці включили положення про санкції стосовно компаній, що беруть участь у проекті "Північний потік 2", до проекту оборонного бюджету (National Defense Authorization Act, NDAA) на наступний рік, який з великою ймовірністю буде схвалено, повідомляє агентство Bloomberg із посиланням на обізнані джерела, передає "<a href="https://ua.interfax.com.ua/news/general/629248.html">Іnterfax-Україна</a>".</p>
      <blockquote>Санкції стосуватимуться компаній, що беруть участь у спорудженні газопроводу, а також топ-менеджерів цих компаній, які можуть втратити можливості отримати американську візу та зіткнутися з блокуванням транзакцій, пов'язаних з їхньою нерухомістю або активами в США.</blockquote>
      <p>Положення про санкції в NDAA сформульоване на основі законопроекту, представленого сенаторами Тедом Крузом і Джоан Шахін раніше цього року.</p>
      <p>Помічнк компанії Круза повідомив, що санкції направлені на те, щоб зупинити спорудження газопроводу "Північний потік 2".</p>
      <p>Минулого тижня Круз укотре висловився про необхідність запровадження санкцій проти проекту, який, за його словами, "принесе мільярди доларів Росії, які вона зможе використати для фінансування військової агресії проти Америки та проти Європи".</p>
      <p>Американські законодавці розраховують схвалити NDAA до початку канікул Конгресу 20 грудня.</p>
      <blockquote>"Північний потік 2" пройде Балтійським морем, з'єднавши постачальників у Росії зі споживачами в Європі. Пропускна спроможність – 55 млрд кубометрів газу на рік. Вартість проекту оцінюється майже в EUR10 млрд. Засновником і власником контрольного пакета акцій компанії-оператора проекту – Nord Stream 2 AG є "Газпром". До консорціуму входять також французька Engie, австрійська OMV, британсько-нідерландська Royal Dutch Shell, німецькі Uniper та Wintershall.</blockquote>
      <p>Як повідомляв 5.UA, <a href="https://www.5.ua/polityka/hazprom-zavernuly-daniia-vidmovylasia-buduvaty-pivnichnyi-potik-2-u-vlasnii-ekonomichnii-zoni-189301.html">"Газпром" отримав чергову відмову</a> в Данії щодо маршруту "Північного потоку-2". </p>
    </article>
  </body>
</html>