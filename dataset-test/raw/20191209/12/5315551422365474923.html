<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/il-test-del-ruby-ter-barbara-guerra-minacciava-berlusconi-diceva-che-avrebbe-mostrato-video-ai-giornalisti_it_5dee3934e4b07f6835b614fa?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T12:20:00+00:00"/>
    <meta property="og:title" content="Ruby ter: &quot;Barbara Guerra minacciava Berlusconi. Diceva che avrebbe mostrato video se non avesse pagato&quot;"/>
    <meta property="og:description" content="In aula parla l'architetto Ivo Redaelli, che si definisce amico dell'ex premier"/>
  </head>
  <body>
    <article>
      <h1>Ruby ter: "Barbara Guerra minacciava Berlusconi. Diceva che avrebbe mostrato video se non avesse pagato"</h1>
      <h2>In aula parla l'architetto Ivo Redaelli, che si definisce amico dell'ex premier</h2>
      <address><time datetime="2019-12-09T12:20:00+00:00">09 Dec 2019, 12:20</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee3b9c24000061085a2b6d.jpeg?cache=d7urFGkZ25&amp;ops=scalefit_630_noupscale"/>
        <figcaption>
          <i>Barbara Guerra in un'immagine del 2012</i>
        </figcaption>
      </figure>
      <p>Ruby ter: nuova udienza, nuove rivelazioni. Questa volta a parlare è Ivo Maria Redaelli, architetto e mediatore immobiliare: “Quando Barbara Guerra si arrabbiava, minacciava di andare dai giornalisti affamati di notizie, mostrargli dei video e ‘cantare’”. Con queste parole ha riferito ai giudici del processo ‘Ruby ter’ del ‘pressing’ che sarebbe stato messo in atto dalla show girl nel 2010 per convincere Silvio Berlusconi a soddisfare le sue esigenze.</p>
      <p>All’allora ‘olgettina’, Berlusconi aveva messo a disposizione una delle case progettate da Redaelli dal valore di 800mila euro. “A volte, Guerra mi chiamava e dava in escandescenze - è il racconto del testimone, incalzato dalle domande del procuratore aggiunto Tiziana Siciliano e del pm Luca Gaglio - magari per una lampadina che si era bruciata. Mi diceva che non aveva più nè lavoro, nè soldi a causa della serate ad Arcore”. Sul contenuto dei video che la giovane minacciava di rendere pubblici, Redaelli precisa: “Magari potevano essere immagini in cui lui appariva in maglioncino o in canottiera. Berlusconi è un esteta e gli avrebbe dato fastidio”. Nel processo sono imputate 28 persone, tra cui l’ex premier che è accusato di corruzione giudiziaria per avere ‘comprato’ il silenzio o le bugie delle ragazze che partecipavano alla serate a Villa San Martino nei procedimenti giudiziari scaturiti dalla rivelazioni di Ruby.</p>
      <p>“Berlusconi - ha aggiunto Redaelli che si definisce ‘un amico’ del fondatore di Forza Italia - si sentiva molto triste, è una persona sensibile, aiuterebbe chiunque, pensava di essere moralmente responsabile del fatto che le ragazze fossero rimaste senza lavoro a causa dell’inchiesta e voleva che si rifacessero una vita, trovassero un fidanzato e diventassero autosufficienti. Quando poi le telefonate diventavano insistenti, era infastidito e minacciava di buttarle per strada, ma io tranquillizzavo le ragazze dicendo che non l’avrebbe mai fatto”.</p>
      <p>Stando al racconto del teste, oltre a Barbara Guerra anche Alessandra Sorcinelli andò a vivere in una delle ville progettate da Redaelli a Bernareggio, in Brianza, “in comodato d’uso che non aveva una scadenza e senza mai pagare le utenze di luce e gas”. Le residenze avevano un valore di 800mila euro a testa. Guerra vive ancora lì: “Non la sento più, dopo avere risolto i problemi di gas e lampadine - ha chiarito l’architetto - so che qualche mese fa c’era stata una ‘perdita’ ma se n’è occupata un’altra persona”. Redaelli ha affermato di non avere “mai sentito che questa casa doveva essere regalata a Barbara Guerra”.</p>
      <ul>
        <li>HuffPost</li>
      </ul>
    </article>
  </body>
</html>