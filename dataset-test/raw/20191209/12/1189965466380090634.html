<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262238/malta-eisvoli-politon-sto-grafeio-toy-prothypoyrgoy-zitoyn-tin-paraitisi-toy-gia-ti-dolofonia-gkalizia"/>
    <meta property="og:site_name" content="LiFO"/>
    <meta property="article:published_time" content="2019-12-09T12:25:00+00:00"/>
    <meta property="og:title" content="Μάλτα: Εισβολή πολιτών στο γραφείο του πρωθυπουργού - Ζητούν την παραίτησή του για τη δολοφονία Γκαλιζία"/>
    <meta property="og:description" content="Στο κτίριο που στεγάζει το γραφείο του πρωθυπουργού της Μάλτας εισέβαλε ομάδα διαδηλωτών, που ζητούν την παραίτηση του Τζόσεφ Μουσκάτ λόγω του σκανδάλου Γκαλιζία"/>
  </head>
  <body>
    <article>
      <h1>Μάλτα: Εισβολή πολιτών στο γραφείο του πρωθυπουργού - Ζητούν την παραίτησή του για τη δολοφονία Γκαλιζία</h1>
      <h2>Στο κτίριο που στεγάζει το γραφείο του πρωθυπουργού της Μάλτας εισέβαλε ομάδα διαδηλωτών, που ζητούν την παραίτηση του Τζόσεφ Μουσκάτ λόγω του σκανδάλου Γκαλιζία</h2>
      <address><time datetime="2019-12-09T12:25:00+00:00">09 Dec 2019, 12:25</time> by <a rel="author">NEWSROOM</a></address>
      <p>
        <b>Διαδηλωτές εισέβαλαν στο κτίριο όπου βρίσκεται το γραφείο του <a href="https://www.lifo.gr/tags/%CE%93%CF%81%CE%B1%CF%86%CE%B5%CE%AF%CE%BF+%CF%80%CF%81%CF%89%CE%B8%CF%85%CF%80%CE%BF%CF%85%CF%81%CE%B3%CE%BF%CF%8D">πρωθυπουργού της Μάλτας </a>νωρίς σήμερα το πρωί για να ζητήσουν την παραίτηση του Τζόζεφ Μουσκάτ εξαιτίας του σκανδάλου για τη δολοφονία το 2017 της δημοσιογράφου <a href="https://www.lifo.gr/tags/%CE%9D%CF%84%CE%AC%CF%86%CE%BD%CE%B9+%CE%93%CE%BA%CE%B1%CF%81%CE%BF%CF%85%CE%AC%CE%BD%CE%B1+%CE%93%CE%BA%CE%B1%CE%BB%CE%B9%CE%B6%CE%AF%CE%B1">Ντάφνι Καρουάνα Γκαλιζία</a>.</b>
      </p>
      <p>Ο Μουσκάτ δεν εμπλέκεται άμεσα στην έρευνα, όμως έχει δηλώσει ότι θα παραιτηθεί στα μέσα Ιανουαρίου μετά την εκλογή νέου επικεφαλής του Εργατικού Κόμματος. Ο μεσάζων της δολοφονίας έχει συνδέσει πρόσωπα από τον κύκλο του Μουσκάτ με απόπειρες συγκάλυψης της δολοφονίας.</p>
      <p>Περίπου 40 ακτιβιστές εισέβαλαν στο κτίριο αυτό του 16ου αιώνα στο κέντρο της Βαλέτας, αφού κατάφεραν να περάσουν από τους αστυνομικούς και τους στρατιώτες που το φυλούν από μία πλαϊνή είσοδο, κρατώντας τύμπανα, σφυρίχτρες, σημαίες και ντουντούκες.</p>
      <figure>
        <iframe data-src="https://twitter.com/pikkiata82/status/1203979086978256896?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι διαδηλωτές πραγματοποίησαν καθιστική διαμαρτυρία, εμποδίζοντας την είσοδο στο κτίριο και ζητώντας την παραίτηση του Μουσκάτ, ο οποίος δεν βρισκόταν εκεί την ώρα της διαμαρτυρίας.</p>
      <p>Ο προσωπάρχης του Μουκσάτ, ο Κιθ Σέμπρι, παραιτήθηκε πριν μερικές ημέρες και τελεί υπό έρευνα αφού έγινε γνωστό πως ήταν ενήμερος για το σχέδιο δολοφονίας της Καρουάνα Γκαλιζία. Ο ίδιος αρνείται ότι έχει κάνει κάτι παράνομο.</p>
      <figure>
        <iframe data-src="https://twitter.com/pikkiata82/status/1203967530085339136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Η Μάλτα έχει πιάσει πάτο. Δεν πρόκειται απλώς για μια υπόθεση διαφθοράς, αλλά για μια πολιτική δολοφονία», φώναζαν οι διαδηλωτές. Ζήτησαν επίσης τη διενέργεια ενδελεχούς έρευνας για τη δολοφονία και όχι τη «συγκάλυψή» της. Οι διαδηλωτές δεν έκαναν καμία απόπειρα να ανέβουν στους ορόφους όπου στεγάζονται κυβερνητικά κτίρια και παρέμειναν κοντά στην είσοδο υπό το βλέμμα της αστυνομίας.</p>
    </article>
  </body>
</html>