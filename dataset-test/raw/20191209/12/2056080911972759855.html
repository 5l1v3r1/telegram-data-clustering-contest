<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002973_koi_germanci_emigrirat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:27:00+00:00"/>
    <meta property="og:title" content="Кои германци емигрират"/>
    <meta property="og:description" content="Десетки хиляди германци напускат всяка година страната си. Но кои точно хора емигрират - огорчените или преуспелите? Ето как изглежда профилът на средностатистическия германски емигрант."/>
  </head>
  <body>
    <article>
      <h1>Кои германци емигрират</h1>
      <address><time datetime="2019-12-09T12:27:00+00:00">09 Dec 2019, 12:27</time> by <a rel="author" href="https://www.dnevnik.bg/author/817" target="_blank">Дойче веле</a></address>
      <p>
        <i>Десетки хиляди германци напускат всяка година страната си. Но кои точно хора емигрират - огорчените или преуспелите? "<a href="https://www.dw.com/bg/%D0%BA%D0%BE%D0%B8-%D0%B3%D0%B5%D1%80%D0%BC%D0%B0%D0%BD%D1%86%D0%B8-%D0%BD%D0%B0%D0%BF%D1%83%D1%81%D0%BA%D0%B0%D1%82-%D1%81%D1%82%D1%80%D0%B0%D0%BD%D0%B0%D1%82%D0%B0-%D1%81%D0%B8-%D0%B8-%D0%BF%D0%BE-%D0%BA%D0%B0%D0%BA%D0%B2%D0%B8-%D0%BF%D1%80%D0%B8%D1%87%D0%B8%D0%BD%D0%B8/a-51556177">Дойче веле</a>" обобщава как изглежда профилът на средностатистическия германски емигрант.</i>
      </p>
      <p>Средностатистическият <a href="https://www.dnevnik.bg/sviat/2019/11/23/3996258_i_hiliadi_germanci_emigrirat_no_kude_i_zashto/">германски емигрант</a> не е навършил 40, има висше образование и вече е постигнал професионални успехи. Това показва първото представително проучване за германските емигранти, представено от Института за изследване на населението. От него става ясно, че всяка година около 180 000 германци се преселват в друга държава, а 130 000 граждани на Федералната република се завръщат обратно на родна земя.</p>
      <h3>Защо напускат Германия?</h3>
      <p>Проучването, проведено съвместно със социолози от университета Дуисбург-Есен, установява, че голяма част от анкетираните емигрират по професионални причини. В чужбина те печелят значително по-добре и често израстват в кариерата.</p>
      <p>Друг съществен мотив за емиграция е начинът на живот в избраната от преселниците държава. Понякога решаващ фактор се оказва и това, че партньорът им има професия, която обещава по-добри шансове за развитие в чужбина. Изследването показва, че средностатистическият емигрант е на възраст около 36 години - точно с десет години по-млад от средната възраст на населението в Германия. Учените установяват освен това, че престоят в чужбина обикновено не е завинаги.</p>
      <p>Мнозинството от 180-те хиляди емигранти (76%) са висшисти. "Емиграцията е запазено пространство за висококвалифицираните", бе казано при представянето на резултатите от изследването. Но не само висококвалифицираните извличат ползи от престоя си в чужбина. Същото важи и за редица по-слабо квалифицирани германци. Техните доходи в чужбина нарастват с процент, по-висок от средния.</p>
      <h3>Най-много германци избират Швейцария</h3>
      <p>Швейцария е страната, която през последните десет години е привлякла най-голям брой германци (близо 200 000). В класацията следват САЩ със 127 000 германски емигранти, Австрия със 108 000 и Великобритания с 82 000 емигранти от Германия.</p>
      <p>Изследователите твърдят, че от 1980-те години насам броят на емигриращите германци постоянно нараства. Емигрантите са почти поравно мъже и жени, но в повечето случаи доминира "класическият" семеен модел, в който кариерата на мъжа играе водеща роля. Жените в такива семейства обикновено се връщат на работа едва след като семейството се прибере обратно в Германия.</p>
      <p>За представителното проучване са били анкетирани 10 000 родени в Германия граждани на възраст между 20 и 70 години, които между юли 2017 и юни 2018 са се преселили в чужбина или са се върнали обратно в Германия.</p>
    </article>
  </body>
</html>