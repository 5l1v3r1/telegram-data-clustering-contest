<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/intervju/2019/12/09/4002924_evgeniia_ivanova_nai-ustoichiviiat_mit_sled_1989_g_e/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:38:00+00:00"/>
    <meta property="og:title" content="Евгения Иванова: Най-устойчивият мит след 1989 г. е за всесилните комунисти и ДС"/>
    <meta property="og:description" content="Комунистите (доколкото след три десетилетия изобщо е правомерно да се мисли за &quot;комунисти&quot; вместо за част от олигархията) периодически бяха измествани от властта, но комунизмът си остана – не като идеология, а като уродлива психологическа нагласа."/>
  </head>
  <body>
    <article>
      <h1>Евгения Иванова: Най-устойчивият мит след 1989 г. е за всесилните комунисти и ДС</h1>
      <address><time datetime="2019-12-09T12:38:00+00:00">09 Dec 2019, 12:38</time> by <a rel="author" href="https://www.dnevnik.bg/author/63" target="_blank">Мария Велковска</a></address>
      <p>
        <i>Проф. Евгения Иванова е историограф и етнолог. Академичната й кариера е в балканистиката, антропологията и етническата политика. Освен на научни изследвания тя е автор и на романите "Фото Стоянович", "Оглушително бяло", "Планът Константинопол" и "<a href="https://www.dnevnik.bg/kultura/2017/12/15/3097012_knigata_za_tova_poturchvane_moje_da_svurshi_rabota/">Проклет роман</a>".</i>
      </p>
      <p>Евгения Иванова е от учредителите на Клуба за подкрепа на гласността и преустройството преди смяната на тоталитарния режим. З<a href="https://www.dnevnik.bg/bulgaria/2018/06/11/3197181_1968_g_avantjuristkata_i_useshtaneto_za_osvobojdenie/">адържана е от Държавна сигурност</a>.</p>
      <p>Автор е на "Слухът като мит" (1991). Неотдавна публикува "Безсилието на силните. Или конспирацията като легитимация" ( "Балканистичен форум") за т.нар. план "Клин", според който внедрени от комунистическата власт в демократичните среди манипулират събития и процеси. Това е поводът "Дневник" да я потърси. Тя отговори писмено на въпросите.</p>
      <p>
        <b>Как се роди интересът ви към темата за митовете и конспиративните теории, съпътстваща промените след 1989 г.?</b>
      </p>
      <p>- Ами, роди се заедно с плана "Клин". Дори първоначално не беше просто интерес, а по-скоро гняв. Гняв към разрушаването и на малкото, което беше постигнала т.нар. демократична опозиция в началото на прехода. Парадоксът беше (а може би не е парадокс?), че конспиративните теории, които и преди това се промушваха из общественото мнение, избуяха в голям разцвет, когато "демократичната опозиция" дойде на власт. Именно тогава бяха посочени с пръст "враговете": бивши комунисти в "нашите" редици, "агенти на ДС", всякакви шпиони, доносници и предатели. Голяма част от предишната "демократична опозиция" не си даде сметка за неумението си да упражнява власт и започна да изобретява оправдания за това неумение. Просто е – като оправданията за всичко с "турското робство". Ако планът "Клин" е само инструмент за камуфлиране на собствените грешки, това би могло да се определи като стратегия. Когато обаче авторите му започнат чистосърдечно да вярват в него, това е вече параноя.</p>
      <p>
        <b>Защо според вас конспиративни обяснения бяха давани на събития и процеси от първите години след края на комунистическия режим през 1989 г.? И защо те намираха, а и досега, толкова широк прием?</b>
      </p>
      <p>- Защото така е по-лесно. Виждали ли сте много българи, които обвиняват себе си за собствените си неблагополучия? Аз познавам твърде малко такива. Винаги е по-удобно да ти е виновен друг. Толкова е уютно винаги да си жертва на някакъв заговор... Освен че оправдава грешките ти, заговорът те прави и значим. Поне в собствените ти очи.</p>
      <p><b>Как</b> <b>бихте описали "клиноведите", както бяха наричани привържениците на конспиративни теории?</b></p>
      <p>- Мисля, че вече ги описах. Ако говорим за политически елит, това са хора, които поставят на пиедестал моралния императив – не защото са непременно морални, а защото не владеят прагматиката на ежедневната политика. Ако говорим за т.нар. обикновени хора – това е "прецаканото" от прехода мнозинство. Онези, които смятат, че са заслужавали много повече, но – заради всичките там агенти, шпиони и комунистически гадове – не са го получили.</p>
      <p>
        <b>Кой за вас е най-устойчивият мит за промените от тоталитаризъм към демокрация?</b>
      </p>
      <p>- Митът за всесилността и вездесъщността на комунистите и на Държавна сигурност, които си "отгледали" послушна и изпълнителна опозиция. Именно тази "отгледана опозиция" трябваше да бъде заклеймена и "отлюспена". Редиците на "истинските демократи" трябваше да се пречистят от нея, за да тръгнат в строен ред към истинската демокрация... И днес – трийсет години по-късно – за определени сегменти от обществото Държавна сигурност и комунистите са управление в сянка. Те са най-голямата заплаха за демокрацията и просперитета, а не националистите, популистите, самозабравилите се некадърни политици. Или собствената ни некадърност...</p>
      <p>
        <b>Разкриването на заговори, соченето на враг сред своите, заклеймяването, "отлюспването" бяха практика на хора, които се смятаха за демократи и много биха се обидили, ако човек ги нарече "болшевики". Само стремежът към власт ли е двигателят им?</b>
      </p>
      <p>- Предполагам, че при всекиго е различно. Вероятно стремежът към власт е изиграл голяма роля. Роля също така имаха и моралният императив, превърнат в заклинание, и нагонът за "пречистване" от всичко и от всички – само не от "кривиците" в самите себе си. Комунистите (доколкото след три десетилетия изобщо е правомерно да се мисли за "комунисти" вместо за част от олигархията) периодически бяха измествани от властта, но комунизмът си остана – не като идеология, а като уродлива психологическа нагласа.</p>
    </article>
  </body>
</html>