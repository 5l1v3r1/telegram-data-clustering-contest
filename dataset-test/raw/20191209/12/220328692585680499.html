<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/knsb-siviyat-sektor-generira-23-mlrd-lv-408662.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T12:22:39+00:00"/>
    <meta property="og:title" content="КНСБ: Сивият сектор генерира 23 млрд. лв."/>
    <meta property="og:description" content="Финансовият министър Владислав Горанов смята, че трябва да има по-голямо гражданско съзнание и нетърпимост към опитите да се избягват данъци"/>
  </head>
  <body>
    <article>
      <h1>КНСБ: Сивият сектор генерира 23 млрд. лв.</h1>
      <address>
        <time datetime="2019-12-09T12:22:39+00:00">09 Dec 2019, 12:22</time>
      </address>
      <p>Сивият сектор у нас генерира около 23 млрд. лева. Това е почти 21% от цялата икономика на страната, показват данните на КНСБ, цитирани от БНТ. Те бяха представени на специална конференция, в която участваха и министрите на финансите Владислав Горанов и на социалната политика Деница Сачева. Форумът бе в сградата на КНСБ и е по проекта "Активно гражданско участие за превенция и ограничаване на недекларираната заетост в България".</p>
      <p>Според данните на синдиката най-тежка е ситуацията с масовото осигуряване на минимална работна заплата. Това е почти 21% от цялата икономика на страната. </p>
      <p>Според синдикатите всяка майка, която е осигурявана на такова трудово възнаграждение, губи около 4800 лева за периода на майчинство. Натрупаните пари за пенсии на хора на минимални заплати, които всъщност получават останалите по друг договор са около 50 000 по-малко. Едни от секторите с най-висок процент на сива икономика остават строителството и автосервизите.</p>
      <p>"Сивите обороти трябва постоянно да бъдат на вниманието на приходните администрации. Затова правителството от лятото на 2018 г. е започнало нов проект за пълно обхващане на оборотите във всички сфери на икономиката. Този проект е по-известен като "дебат по Наредба номер 18"", каза на форума министърът на финансите Владислав Горанов. Според него тази наредба създава инструментариум в полза на приходната администрация. Той пък ще даде възможност в максимална степен да бъдат обхванати всички процеси, така че да не се допуска възможността за формиране на сиви обороти. Горанов заяви, че през годините са предприемани много стъпки и действия в борбата със сивата икономика. Това обаче е "едно неравно състезание" между тези, които като бизнес модел и начин на живот искат да избегнат плащанията. </p>
      <p>Горанов смята, че трябва да има по-голямо гражданско съзнание и нетърпимост към подобно поведение. Той увери, че в средите на финансовото министерство, НАП и митниците денонощно се мисли по тази тема.</p>
      <p>Министърът на труда и социалната политика Деница Сачева добави, че истинската битка преминава през това всеки един български гражданин да има нетърпимост към сивата икономика. Тя посочи, че в България делът на лицата с недекларирана заетост е под средното европейски равнище - 15,9 процента, на фона на 16,3 на сто за Европа. Това обаче не е повод да не се търси решение на сериозните проблеми, които са поставени и в този проект. Според нея са били направени редица изменения на законите през последните години. Усилията обаче трябва да бъдат насочени и към това да се погледнат какви са истинските причини за сивата икономика.</p>
      <p>По думите ѝ една от причините е липсата на данъчен морал. Има и ситуации, в които недекларираният труд е рационален избор. Затова всички предложения, които са представени в този проект, ще бъдат разглеждани, защото има нужда от промени в законодателството, за да стане по-гъвкаво.</p>
      <p>Президентът на КНСБ Пламен Димитров посочи, че последните показателите на Индекса "Икономика на светло" показват, че през последните 10 години сивата икономика намалява, но все още е над 20 процента. Според него сивата икономика убива лоялната конкуренция. В предлагания план от КНСБ се предлагат промени в Кодекса на труда, Закона за обществените поръчки и други нормативни актове. "Много е направено, но има и много още проблеми, които трябва да се разрешат", заяви Пламен Димитров.</p>
    </article>
  </body>
</html>