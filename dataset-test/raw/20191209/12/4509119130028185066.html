<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055404/gallery/epikairothta/politikh/kyr-mhtsotakhs-desmeyomai-gia-th-dioikhtikh-anadiorganwsh-toy-e8nikoy-organismoy-metamosxeysewn"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T12:05:14+00:00"/>
    <meta property="og:title" content="Κυρ. Μητσοτάκης: Δεσμεύομαι για τη διοικητική αναδιοργάνωση του Εθνικού Οργανισμού Μεταμοσχεύσεων"/>
    <meta property="og:description" content="Χαιρετισμό στην τελετή για τη θεμελίωση του Ωνάσειου Εθνικού Μεταμοσχευτικού Κέντρου, η οποία έλαβε χώρα σε ειδικά διαμορφωμένη αίθουσα δίπλα στο Ωνάσειο Καρδιοχειρουργικό Κέντρο, απηύθυνε ο πρωθυπουργός, Κυριάκος Μητσοτάκης, δηλώνοντας πως το κράτος θα στηρίζει το έργο του Ιδρύματος."/>
  </head>
  <body>
    <article>
      <h1>Κυρ. Μητσοτάκης: Δεσμεύομαι για τη διοικητική αναδιοργάνωση του Εθνικού Οργανισμού Μεταμοσχεύσεων</h1>
      <address>
        <time datetime="2019-12-09T12:05:14+00:00">09 Dec 2019, 12:05</time>
      </address>
      <p>Χαιρετισμό στην τελετή για τη θεμελίωση του Ωνάσειου Εθνικού Μεταμοσχευτικού Κέντρου, η οποία έλαβε χώρα σε ειδικά διαμορφωμένη αίθουσα δίπλα στο Ωνάσειο Καρδιοχειρουργικό Κέντρο, απηύθυνε ο πρωθυπουργός, Κυριάκος Μητσοτάκης, δηλώνοντας πως το κράτος θα στηρίζει το έργο του Ιδρύματος.</p>
      <p>Ο πρωθυπουργός ανέφερε πως αυτή η προσπάθεια έρχεται να συμπληρώσει τη σχεδόν τριαντάχρονη προσπάθεια του Ωνάσειου Καρδιοχειρουργικού Κέντρου, το οποίο, όπως είπε, έχει σώσει στην κυριολεξία χιλιάδες ζωές.</p>
      <p>«Χρειάζονται και δότες και σύστημα και διαδικασία», σημείωσε ο κ. Μητσοτάκης τονίζοντας πως είναι ιδιαίτερα σημαντική η εκπόνηση ενός συστήματος μεταμοσχεύσεων «που θα εξασφαλίσει την πολιτεία με έναν ασφαλή οδηγό ανάπτυξης».</p>
      <p>«Στην προσπάθεια που εγκαινιάσαμε έχουμε αντίπαλο τον πολύ μικρό διαθέσιμο αριθμό μοσχευμάτων. Είναι απαράδεκτη η σημερινή κατάσταση και πρέπει να αναστραφεί. Θα το αλλάξουμε. Είναι προσωπική μου δέσμευση. Θα προχωρήσουμε στη διοικητική αναδιοργάνωση του Εθνικού Οργανισμού Μεταμοσχεύσεων», επισήμανε ο πρωθυπουργός, ο οποίος και στάθηκε ιδιαίτερα στον εμπλουτισμό του μητρώου δωρητών.</p>
      <p>Οπως παρατήρησε, το κράτος θα αναλάβει πρωτοβουλίες, ενώ στο μητρώο θα εγγραφούν και οι βουλευτές.</p>
      <p>Ο κ. Μητσοτάκης χρησιμοποίησε τα λόγια του Δημήτρη Στρατούλη, ο οποίος έχει περιγράψει τον δικό του αγώνα, υπογραμμίζοντας πως όλες τις πολιτικές διαφορές τις σκεπάζει το μεγάλο ζητούμενο της ζωής και της υγείας του συνανθρώπου.</p>
      <figure>
        <img src="https://s.kathimerini.gr/resources/toolip/img/2019/12/09/gre21997444.jpg"/>
      </figure>
      <p>«Είναι η συγκλονιστική εμπειρία ενός πολιτικού μου αντιπάλου, του Δημήτρη Στρατούλη. Χαιρετίζω τη διακομματικά παρουσία όλων των κομμάτων, οι διαφορές μας δεν μπορεί να είναι πολιτικές. Όλες τις διαφορές τις σκεπάζει το μέγα ζητούμενο της ζωής και της υγείας του συνανθρώπου. Αυτό πρέπει να μας ενώνει παντού και πάντα», δήλωσε χαρακτηριστικά.</p>
      <p>Αναφερόμενος συνολικά στο έργο του Ιδρύματος Ωνάση, ο πρωθυπουργός σημείωσε πως στην ελληνική κοινωνία συγκλίνουν τρία ρεύματα με βαθιές ρίζες: Αλληλεγγύη και αίσθημα ευθύνης της κοινωνίας των πολιτών, η προθυμία της πολιτείας να συνεργαστεί με ιδιώτες και ιδρύματα εκεί που οι κρατικές δομές δεν επαρκούν, και μία παράδοση εθνικής ευεργεσίας.</p>
      <p>«Σε αυτήν την ξεχωριστή παράδοση εγγράφεται και η παράδοση του Ιδρύματος Ωνάση. Ο Ωνάσης αφιέρωσε τη μισή του περιουσία σε κοινωφελείς σκοπούς. Το όραμά του συνεχίζουν πανάξια οι άνθρωποι του Ιδρύματος, συνδέοντάς το πάντα με τις ανάγκες των καιρών και προδίδοντας περιεχόμενο σε μια σειρά από κρίσιμους τομείς στην Υγεία, την Παιδεία, τον Πολιτισμό. Αρκεί να θυμηθούμε πόσα Ελληνόπουλα χωρίς οικονομικά μέσα ξεκίνησαν με υποτροφίες του Ιδρύματος», τόνισε ο κ. Μητσοτάκης, δίνοντας τα συγχαρητήριά του για τη δημιουργία του Ωνάσειου Κέντρου Μεταμοσχεύσεων. Έναν πυλώνα, όπως τον χαρακτήρισε, ολιστικής προσέγγισης ενός σοβαρού και σύνθετου προβλήματος, που ξεκινά από τη μαζική δωρεά οργάνων και φτάνει στις εξαιρετικά υψηλές απαιτήσεις μίας επέμβασης όπως είναι η μεταμόσχευση.</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>