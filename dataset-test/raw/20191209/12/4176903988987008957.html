<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/popusti-i-nova-izdanja-u-noci-knjige-13-decembra/"/>
    <meta property="og:site_name" content="Krstarica"/>
    <meta property="article:published_time" content="2019-12-09T12:48:00+00:00"/>
    <meta property="og:title" content="Popusti i nova izdanja u Noći knjige 13. decembra"/>
    <meta property="og:description" content="BEOGRAD - Noć knjige održava se 13. decembra od 17 časova do ponoći u Laguninim klubovima čitalaca i knjižarama Delfi, a specijalni gost biće poznati"/>
  </head>
  <body>
    <article>
      <h1>Popusti i nova izdanja u Noći knjige 13. decembra</h1>
      <address><time datetime="2019-12-09T12:48:00+00:00">09 Dec 2019, 12:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524216-750x430.jpg"/>
        <figcaption>Foto: Tanjug/R.Prelić, arhiva</figcaption>
      </figure>
      <p>BEOGRAD – Noć knjige održava se 13. decembra od 17 časova do ponoći u Laguninim klubovima čitalaca i knjižarama Delfi, a specijalni gost biće poznati izraelski pisac Etger Keret.</p>
      <p>On će potpisivati svoje knjige od 17 časova u knjižari „Borislav Pekić“ i od 19 sati u knjižari Delfi SKC, gde će i u subotu u 17 sati biti upriličen razgovor.</p>
      <p>Pored pisca tada će govoriti i prevoditeljka Mila Gavrilović koja je uspela da obezbedi prevod izvornog Kereta, jer je u drugim zemljama često cenzurisan zbog svoje ironije i česte društvene kritike.</p>
      <p>Inače, Etger je jedini izraelski pisac čije su knjige objavljene u Palestini, a u Srbiji u Laguni prevedene su dve zbirke priča – „Iznenada neko pokuca na vrata“ i „Sedam dobrih godina“.</p>
      <p>Noć knjige održaće se u 29 gradova u Srbiji i regionu, na 59 lokacija, a 21. regionalna manifestacija pružiće ljubiteljima pisane reči da po najpovoljnijim cenama kupe najnovije svetske autore, domaće pisce, knjige za decu i druga izdanja, kao i gift program.</p>
      <p>Za kupovinu jedne knjige dobija se 25 posto popusta, za dve 30, za tri 35, dok je za četiri i više naslova popust 40 posto, a sve to važi i za kupovinu preko sajta.</p>
      <p>Ove godine priključilo se 50 izdavača i na njihova dela popust je 20 posto.</p>
      <p>I ovoga puta veliki broj pisaca družiće se sa čitaocima i potpisivaće knjige, među njima Ljubivoje Ršumović, Vladimir Tabašević, Vladeta Janković, Srđan Valjarević, Vule Žurić i mnogi drugi.</p>
      <p>Dejan Stojiljković i Vladimir Kecmanović potpisivaće svoje reizdanje „Kainovog ožiljka“.</p>
      <p>U ovom posebnom izdanju knjige o misiji Ive Andrića u Nacističkoj Nemačkoj nalaze se i dve pripovetke koje za svog glavnog junaka imaju Andrića, eseji o njegovoj diplomatskoj karijeri i fotografije iz tog perioda.</p>
      <p>U Noći knjige izaći će i „Poslednja prilika“ Fredrika Bakmana, „Golmanov strah od penala“ Petera Handkea, „Foliranti“ Mome Kapora i mnogi drugi, a od jednog od najomiljenijih pisaca za decu Uroša Petrovića stižu „Zagonetne potrage“.</p>
      <p>„Ako ne naučimo decu da čitaju, ovakvih manifestacija poput ove, za koju deceniju neće ni biti. Zato je važno da deca što ranije nauče da vole knjigu, jer će im to kasnije u životu mnogo značiti“, poručuje Petrović.</p>
      <p>Kao i do sada i veliki broj biblioteka učestvuje u Noći knjige, te će većina njih takođe obezbeđivati popuste.</p>
      <p>(Tanjug)</p>
    </article>
  </body>
</html>