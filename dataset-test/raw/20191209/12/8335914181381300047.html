<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/radev-mashinniiat-vot-e-spasenieto-ot-nedejstvitelnite-biuletini-6103074"/>
    <meta property="og:site_name" content="Vesti"/>
    <meta property="article:published_time" content="2019-12-09T12:46:00+00:00"/>
    <meta property="og:title" content="Радев: Машинният вот е спасението от недействителните бюлетини"/>
    <meta property="og:description" content="Има проблем в отбелязването на преференциите, машинният вот може да даде механизъм за това"/>
  </head>
  <body>
    <article>
      <h1>Радев: Машинният вот е спасението от недействителните бюлетини</h1>
      <h2>Има проблем в отбелязването на преференциите, машинният вот може да даде механизъм за това</h2>
      <address><time datetime="2019-12-09T12:46:00+00:00">09 Dec 2019, 12:46</time> by <a rel="author">Виолета Русенова</a></address>
      <p>„Специално за недействителните бюлетини проф. Михаил Константинов обясни много пъти, че проблем има в отбелязването на преференциите. Спасението е машинният вот". Това каза президентът Румен Радев по време на свикана от него среща с представители на ЦИК, отговорните институции и анализатори на изборния процес във връзка с провеждането и организацията на местния вот през октомври, предаде Агенция „Фокус“.</p>
      <p>„Така, както банкоматът не те пуска да получиш исканата сума, без да минеш целия цикъл, така и машината предоставя логически механизъм, който не те пуска да отбележиш преференция, без да си отбелязал другото квадратче. От огромен интерес е какво означава недействителна бюлетина и от какво се поражда: невежество, незнание, погрешно задраскване или манипулация от страна на СИК. Защото в Youtube се въртят клипове, където се дават инструкции как да се произвеждат недействителни бюлетини там, където кандидатът или партията са неудобни“, отбеляза държавният глава.</p>
      <p>По думите му след провелите се местни избори трябва да се извлекат сериозни поуки и да се предприемат енергични действия, тъй като парламентарните избори съвсем не са далеч във времето.</p>
      <p>
        <a href="https://www.vesti.bg/bulgaria/bsp-i-gerb-v-spor-za-mashinnoto-glasuvane--6097444">БСП и ГЕРБ в спор за машинното гласуване</a>
      </p>
      <p>„Времето до следващите избори не е далеч предвид огромния обем от работа, която трябва да бъде свършена“, обясни той.</p>
      <p>
        <a href="https://www.vesti.bg/bulgaria/radev-i-ninova-izbuhnaha-geshev-im-otgovori-6101847">Радев и Нинова избухнаха, Гешев им отговори</a>
      </p>
      <p>Президентът определи броя на недействителни бюлетини за общински съветници като "неприемлив". „Това не може да бъде процент за една нормална европейска държава“, заключи Румен Радев.</p>
      <p>Това бяха едни спокойни, добре организирани избори. Резултатите от тези избори според нас са легитимни, заяви председателят на Централна избирателна комисия Стефка Стоева.</p>
      <p>Стефка Стоева се спря на три основни проблема. „Първият е недействителните бюлетини – няма какво да си говорим, висок е техният процент. Вторият е ОИК и СИК, за това как трябва да работи нашата администрация, след като ЦИК е вече постоянно действащ орган и третият проблем е за сложността на секционните протоколи”, посочи тя.</p>
      <p>След изборите бе тиражирано, след първия тур, че от 3 093 213 броя бюлетини, 466 077 са недействителни гласове. „Това са цифрите и те са верни, това съставлява 15.9%. Счита се, че това е и най-големият брой недействителни бюлетини за последните 10 години”, призна Стоева и посочи, че това са данни от изборите само за общински съветници. На 27 октомври имаше обаче избори и за кметове на общини, кметове на кметства и кметове на район. „По всички останали избори, ЦИК има много по-добри резултати отколкото на предходните избори през 2015 г. и 2011 г.”, посочи тя. „Само за сравнение, през 2011 година, когато не е имало преференции, недействителните бюлетини са били 6.18%”, даде за пример председателката на ЦИК и каза, че това също ги кара да мислят, че големият брой недействителни гласове се дължи на преференциите.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>