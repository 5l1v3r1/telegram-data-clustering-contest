<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625656/%D9%BE%D8%B1%D8%B3%D9%BE%D9%88%D9%84%DB%8C%D8%B3-%DB%B1%DB%B2%DB%B0-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D8%A8%D9%87-%DA%A9%D8%A7%D9%84%D8%AF%D8%B1%D9%88%D9%86-%D8%A8%D8%AF%D9%87%DA%A9%D8%A7%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T12:49:00+00:00"/>
    <meta property="og:title" content="پرسپولیس ۱۲۰ هزار دلار به کالدرون بدهکار است"/>
    <meta property="og:description" content="مدیر روابط عمومی باشگاه پرسپولیس می‌گوید این باشگاه ۱۲۰ هزار دلار از مطالبات سرمربی تیمش را پرداخت نکرده است."/>
  </head>
  <body>
    <article>
      <h1>پرسپولیس ۱۲۰ هزار دلار به کالدرون بدهکار است</h1>
      <address>
        <time datetime="2019-12-09T12:49:00+00:00">09 Dec 2019, 12:49</time>
      </address>
      <p>
        <i>مدیر روابط عمومی باشگاه پرسپولیس می‌گوید این باشگاه ۱۲۰ هزار دلار از مطالبات سرمربی تیمش را پرداخت نکرده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در یکی دو روز گذشته اخباری به نقل از محمد حسن انصاری‌فرد، مدیرعامل پرسپولیس منتشر شد مبنی بر این که باشگاه پرسپولیس تمام مطالبات گابریل کالدرون را پرداخت کرده است. در همین حال حسین قدوسی، مدیر روابط عمومی باشگاه پرسپولیس با رد این اخبار اظهار کرد: آن چه مدیرعامل باشگاه درباره مطالبات کالدرون گفته بود این است که ما تا حدودی مطالبات آقای کالدرون را پرداخت کرده‌ایم و نگفته‌اند که کالدرون هیچ طلبی ندارد. برخی اظهار نظرهای دیگر به نقل از انصاری‌فرد در فضای مجازی منتشر می‌شود که صحت ندارد. باید بگوییم کالدرون بخشی از مطالبات خود را در مقطع کنونی هنوز دریافت نکرده اما باشگاه مهلت دارد و مشکلی نیست. سرمربی پرسپولیس همکاری لازم را با باشگاه دارد. آقای انصاری‌فرد هم گفته‌اند ما تا حدودی مطالبات را پرداخت کرده‌ایم. کالدرون در سه بازه زمانی در دوران مدیریت کنونی دریافتی داشته اما هنوز حدود ۱۲۰ هزار دلار طلب دارد و این مطالبات هم ان‌شاءالله با تامین منابع مالی پرداخت می‌شود. باشگاه پرسپولیس با شفاف‌سازی اطلاع‌رسانی لازم را انجام می‌دهد و چیزی برای پنهان کردن وجود ندارد.</p>
      <p>او با اشاره به مباحثی که درباره پیشنهاد تیم ملی امارات به کالدرون مطرح می‌شود هم اضافه کرد: کالدرون مربی شناخت شده‌ای است و در خاورمیانه سوابق زیادی دارد. ممکن است پیشنهاد داشته باشد اما پیشنهادی به باشگاه نرسیده و خودشان چیزی نگفته‌اند. او روی امور تیم تمرکز دارد و درباره پیشنهاد تیم ملی امارات حرفی با مدیریت باشگاه نزده است.</p>
    </article>
  </body>
</html>