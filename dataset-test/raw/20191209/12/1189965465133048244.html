<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/262232/neari-prosfygas-apo-to-afganistan-paroysiase-tin-koleksion-modas-poy-sxediase"/>
    <meta property="og:site_name" content="LiFO"/>
    <meta property="article:published_time" content="2019-12-09T12:09:00+00:00"/>
    <meta property="og:title" content="Νεαρή πρόσφυγας από το Αφγανιστάν παρουσίασε την κολεξιόν μόδας που σχεδίασε"/>
    <meta property="og:description" content="Την πρώτη κολεξιόν μόδας παρουσίασε νεαρή προσφυγοπούλα από το Αφγανιστάν που, με τη βοήθεια crowdfunging, έκανε το όνειρό της πραγματικότητα"/>
  </head>
  <body>
    <article>
      <h1>Νεαρή πρόσφυγας από το Αφγανιστάν παρουσίασε την κολεξιόν μόδας που σχεδίασε</h1>
      <h2>Την πρώτη κολεξιόν μόδας παρουσίασε νεαρή προσφυγοπούλα από το Αφγανιστάν που, με τη βοήθεια crowdfunging, έκανε το όνειρό της πραγματικότητα</h2>
      <address><time datetime="2019-12-09T12:09:00+00:00">09 Dec 2019, 12:09</time> by <a rel="author">NEWSROOM</a></address>
      <p>
        <b>Το όνειρό της έκανε πραγματικότητα η νεαρή <a href="https://www.lifo.gr/tags/%CE%A0%CF%81%CF%8C%CF%83%CF%86%CF%85%CE%B3%CE%B1%CF%82">πρόσφυγας</a> Σαφίκα Κίας (Shafiqah Kias), η οποία, με τη βοήθεια όλων όσοι τη στήριξαν μέσω της crowdfunding καμπάνιας της, κατάφερε να παρουσιάσει την πρώτη της <a href="https://www.lifo.gr/tags/%CE%9A%CE%BF%CE%BB%CE%B5%CE%BE%CE%B9%CF%8C%CE%BD">κολεξιόν μόδας </a>με τίτλο «FLAME» (φλόγα).</b>
      </p>
      <p>Η εκδήλωση πραγματοποιήθηκε το απόγευμα του Σαββάτου, 7 Δεκεμβρίου, στην Αθήνα, με τη Σάφι -όπως τη φωνάζουν η οικογένεια και οι φίλοι της- να παρουσιάζει τις δημιουργίες της, υπό το χειροκρότημα όλων όσοι έδωσαν το «παρών» σε αυτό το διαφορετικό κάλεσμα, μεταξύ αυτών και άνθρωποι από την πατρίδα της, το Αφγανιστάν.</p>
      <p>Μιλώντας λίγες ώρες μετά την επίδειξη μόδας, η Σάφι δεν μπορούσε να κρύψει τη συγκίνησή της που είδε τα ρούχα, τα οποία με τόση αγάπη και ζήλο σχεδίαζε όλο το προηγούμενο διάστημα, να παίρνουν «σάρκα και οστά» και να παρουσιάζονται στο κοινό. «Ήταν μία πολύ όμορφη στιγμή, που μου δίνει θάρρος να συνεχίσω να κάνω αυτό που αγαπώ περισσότερο από οτιδήποτε άλλο», ανέφερε χαρακτηριστικά εξηγώντας πως ανυπομονεί για τα επόμενα βήματά της.</p>
      <p>Η Σάφι, όπως είχε δηλώσει πριν λίγο καιρό στο ΑΠΕ-ΜΠΕ, επέλεξε να δώσει το όνομα «FLAME» στη συλλογή της ορμώμενη από τη δική της φλόγα για δημιουργία, τη φλόγα που «κουβαλάει ο καθένας από εμάς μέσα του» και τον ωθεί να κάνει κάτι που το θέλει πολύ. Μάλιστα, σε κάθε ένα από τα γράμματα του αγγλικού όρου τής ...φλόγας κρύβεται κι ένα στοιχείο από τη συλλογή της: Θηλυκή (Feminine), γεμάτη αγάπη (Loving), καλλιτεχνική (Artistic), μοντέρνα (Modern) και ...σικάτη (Elegant).</p>
      <p>Από μικρή έμαθε να ράβει στο πλάι της μητέρας της και χρησιμοποίησε αυτή τη δεξιότητά της όταν πρόσφυγας στο Ιράν χρειάστηκε να εργαστεί για να επιβιώσει. Σήμερα, βάζει τον πήχη ακόμα πιο ψηλά και λέει πως μια μέρα θα ήθελε να σχεδιάσει ένα brand για τη σύγχρονη γυναίκα του κόσμου!</p>
    </article>
  </body>
</html>