<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654638/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T12:49:00+00:00"/>
    <meta property="og:title" content="До Путіна і Зеленського можуть приєднатися представник &quot;Нафтогазу&quot; та міністр – ОП"/>
    <meta property="og:description" content="У двосторонній зустрічі президентів України і Росії 9 грудня від української сторони можуть брати участь глава Міненерго Олексій Оржель і виконавчий директор “Нафтогазу” Юрій Вітренко."/>
  </head>
  <body>
    <article>
      <h1>До Путіна і Зеленського можуть приєднатися представник "Нафтогазу" та міністр – ОП</h1>
      <address>
        <time datetime="2019-12-09T12:49:00+00:00">09 Dec 2019, 12:49</time>
      </address>
      <p>У двосторонній зустрічі президентів України і Росії 9 грудня від української сторони можуть брати участь глава Міненерго Олексій Оржель і виконавчий директор "Нафтогазу" Юрій Вітренко.</p>
      <p><b>Джерело:</b> заява заступника глави Офісу президента Кирила Тимошенка, "<a href="https://interfax.com.ua/">Інтерфакс-Україна</a>"</p>
      <p><b>Дослівно Тимошенко:</b> "Стосовно делегації, знаю, що є питання щодо газу і так далі. У складі делегації є пан Оржель і пан Вітренко. За потреби вони братимуть участь в обговоренні питань газу та інших питань, які їх стосуються".</p>
      <p><b>Що було раніше: </b>9 грудня "<a href="https://www.eurointegration.com.ua/news/2019/12/9/7103997/">Європейська правда</a>" зі своїх джерел дізналася, що двостороння зустріч президентів України та Росії у Парижі узгоджена та за планом відбудеться вже після заходів у "нормандському форматі" (Україна, Росія, Німеччина, Франція).</p>
      <p>Зустріч у "нормандському форматі" розпочнеться в понеділок о 17.00 (за Києвом). За графіком зустріч розтягнеться на 3 години, однак в ОП не беруться прогнозувати скільки можуть тривати переговори. </p>
      <p>До російської делегації входять: голова Міненерго Росії Олександр Новак, помічники президента РФ Юрій Ушаков і Владислав Сурков.</p>
      <p>Російське видання "<a href="https://ria.ru/">РИА Новости</a>" з посиланням на інформоване джерело пише, що голова "Газпрому" Олексій Міллер і міністр енергетики РФ Александр Новак візьмуть участь у зустрічі президента України Володимира Зеленського і президента РФ Володимира Путіна.</p>
      <p>
        <b>
          <i>Читайте також: <a href="https://www.pravda.com.ua/articles/2019/12/9/7234195/">5 нормандських зустрічей до Зеленського. Як Україна домовлялась про мир</a></i>
        </b>
      </p>
      <p>
        <b>
          <i>
            <a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>
          </i>
        </b>
      </p>
      <p>
        <b>
          <i> <a href="https://www.pravda.com.ua/articles/2019/12/6/7233993/">Не довіряти Путіну і не лишатись віч-на-віч. Поради Порошенка Зеленському на саміт у Парижі</a></i>
        </b>
      </p>
      <p>
        <b>Передісторія:</b>
      </p>
      <p>Для Путіна й Зеленського це буде перша особиста зустріч, раніше лідери чотири рази говорили по телефону – в липні, серпні, вересні та листопаді.</p>
      <p>Як очікується, російський та український лідери в двосторонньому форматі можуть обговорити різні питання, у тому числі проблемні аспекти газових переговорів двох країн.</p>
      <p>Зокрема, мова може йти про продовження контракту щодо транзиту газу, термін якого спливає 1 січня 2020 року.</p>
      <p>
        <a href="https://www.pravda.com.ua/news/2019/12/9/7234265/">Українська правда</a>
      </p>
    </article>
  </body>
</html>