<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/anastasiades-mhn-akolouthisoume-poreia-proklisisi-epidiwkei-tourkia"/>
    <meta property="og:site_name" content="euronews"/>
    <meta property="article:published_time" content="2019-12-09T12:54:43+00:00"/>
    <meta property="og:title" content="Αναστασιάδης: Να μην ακολουθήσουμε την πορεια πρόκλησης που επιδιώκει η Τουρκία"/>
    <meta property="og:description" content="Έκκληση να χαμηλώσουν οι τόνοι απηύθυνε ο Πρόεδρος της Κυπριακής Δημοκρατίας"/>
  </head>
  <body>
    <article>
      <h1>Αναστασιάδης: Να μην ακολουθήσουμε την πορεια πρόκλησης που επιδιώκει η Τουρκία</h1>
      <address><time datetime="2019-12-09T12:54:43+00:00">09 Dec 2019, 12:54</time> by <a rel="author">euronews </a></address>
      <p>Έκκληση να χαμηλώσουν οι τόνοι και να μην ακολουθηθεί η <a href="https://gr.euronews.com/2019/12/09/akar-anikanotita-kai-adynamia-athinas-i-apelasi-presvi-libya-tourkikes-prokliseis-ellada">πορεία πρόκλησης που επιδιώκει η Τουρκία</a> έκανε σήμερα ο Πρόεδρος της Δημοκρατίας <a href="https://gr.euronews.com/tag/nicos-anastasiades">Νίκος Αναστασιάδης</a>.</p>
      <p>Ο Πρόεδρος της Δημοκρατίας απαντούσε σε ερωτήσεις δημοσιογράφων την ώρα που προσερχόταν στη Γενική Συνέλευση της Ένωσης Δήμων.</p>
      <p>Σε σχόλιο δημοσιογράφου ότι υπάρχει <a href="https://gr.euronews.com/2019/12/06/symfwnia-tourkias-liviis-olo-to-keimeno-sta-ellinika-tourkikes-prokliseis-aoz-mesogeios">κλιμάκωση από πλευράς Τουρκίας</a> παρακάλεσε «να χαμηλώσουν οι τόνοι, να μην ακολουθήσουμε την πορεία που η Τουρκία επιδιώκει, δηλαδή της πρόκλησης, και, βεβαίως, χωρίς να παραγνωρίζονται οι σχεδιασμοί της να ληφθούν τα αναγκαία και απαραίτητα μέτρα μέσα στα πλαίσια της διεθνούς νομιμότητας».</p>
      <p>Σε ερώτηση αν αυτό θα γίνεται σε συνεννόηση πάντα με την Αθήνα, ο Πρόεδρος Αναστασιάδης είπε «βεβαιότατα σε συνεννόηση, όχι μόνον με στενότατη συνεργασία με την Κυβέρνηση της Ελλάδας, αλλά και με την ΕΕ και βεβαίως με τις φίλες χώρες με τις οποίες συνεργαζόμαστε».</p>
      <h3>Σεντώνας: Διπλωματική εκστρατεία αναχαίτισης τουρκικών ενεργειών</h3>
      <p>Σε διπλωματική εκστρατεία για αποτροπή νέων δεδομένων, τα οποία η Τουρκία προσπαθεί να δημιουργήσει στην περιοχή της Ανατολικής Μεσογείου, με τις κατά παράβαση του διεθνούς δικαίου ενέργειές της, μεταξύ των οποίων και η πρόσφατη υπογραφή μνημονίου συναντίληψης με τη Λιβύη που επιχειρεί να οριοθετήσει θαλάσσιες ζώνες μεταξύ τους, επιδίδεται η Λευκωσία. "Η στόχευση είναι να γίνει διαχείριση με ψυχραιμία και νηφαλιότητα", υπογράμμισε σε δηλώσεις του στο ΚΥΠΕ ο Αναπληρωτής Κυβερνητικός Εκπρόσωπος, Παναγιώτης Σεντώνας.</p>
      <p>Απαντώντας σε ερωτήσεις σε σχέση με τις τουρκικές ενέργειες και τις θέσεις της Άγκυρας σε σχέση με την υπογραφή του μνημονίου με τη Λιβύη, ο κ. Σεντώνας είπε πως "η κυβέρνηση είναι σε εγρήγορση και παρακολουθεί στενά τα όσα συμβαίνουν. Είναι σε εξέλιξη μια διαρκής διαβούλευση και επικοινωνία τόσο με την ελληνική κυβέρνηση όσο και με τους Ευρωπαίους εταίρους μας. Η κυβέρνηση μελετά και λαμβάνει μέτρα χωρίς να προβαίνει σε τυμπανοκρουσίες ή κινήσεις εντυπωσιασμού", σημείωσε.</p>
      <p>Πρόσθεσε πως "εκείνο που ελπίζουμε είναι η Τουρκία να αντιληφθεί ότι δεν μπορεί συνεχώς να ενεργεί κατά παράβαση του διεθνούς δικαίου γιατί το μόνο που προκαλείται είναι να επιτείνεται συνεχώς ένα αρνητικό κλίμα".</p>
      <p>"Η στόχευση είναι να γίνει διαχείριση με ψυχραιμία και νηφαλιότητα. Δεν είναι επιθυμία της δικής μας κυβέρνησης να μπει στη λογική των προκλήσεων, διότι εκείνο που ενδιαφέρει και εκείνο που είναι εν τέλει η κατεύθυνση, είναι να λειτουργήσουμε με ένα τρόπο που θα επενεργεί θετικά ως προς τη διασφάλιση της ειρήνης, της σταθερότητας στην περιοχή και όχι το ανάποδο", υπογράμμισε ο κ. Σεντώνας.</p>
      <p>Επεσήμανε πως αυτό που διαπιστώνεται είναι πως "υπάρχει μια όξυνση της στάσης της Τουρκίας και αυτό είναι εμφανές με τις έκνομες ενέργειές της και με την υπογραφή μνημονίου με τη Λιβύη αλλά και με όσα ακολουθούν την υπογραφή αυτή", για να προσθέσει πως "μελετούνται πολύ προσεκτικά τα διάφορα μέτρα, οι επαφές που πρέπει να γίνουν εκ μέρους της κυβέρνησης, και βρίσκεται σε συνεχή εξέλιξη μια διαβούλευση σε διπλωματικό επίπεδο".</p>
      <p>Ο κ. Σεντώνας είπε ακόμη πως "δυσκολεύουν και τις εξελίξεις σε σχέση με το Κυπριακό η όλη στάση της Τουρκίας και οι παράνομες ενέργειες στις οποίες προβαίνει".</p>
    </article>
  </body>
</html>