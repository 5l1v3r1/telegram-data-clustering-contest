<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540109-bugetul-2020-deficit-3-6-cresterea-pensiilor-salariului-minim-asumarea-raspunderii-abrogarea-oug-114.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T12:51:00+00:00"/>
    <meta property="og:title" content="Bugetul pe 2020 - deficit de 3,6%, creșterea pensiilor și a salariului minim / Asumarea răspunderii pe abrogarea OUG 114"/>
    <meta property="og:description" content="Bugetul pe anul 2020 va prevede un deficit de 3,6% „negociat cu Uniunea Europeană” și va include majorarea pensiilor și a salariului minim, a declarat luni vicepremierul Raluca Turcan,"/>
  </head>
  <body>
    <article>
      <h1>Bugetul pe 2020 - deficit de 3,6%, creșterea pensiilor și a salariului minim / Asumarea răspunderii pe abrogarea OUG 114</h1>
      <address><time datetime="2019-12-09T12:51:00+00:00">09 Dec 2019, 12:51</time> by <a rel="author">R.M.</a></address>
      <p><b>Bugetul pe anul 2020 va prevede un deficit de 3,6% „negociat cu Uniunea Europeană” și va include majorarea pensiilor și a salariului minim, a declarat luni vicepremierul Raluca Turcan, care nu a dorit însă să precizeze în ce fel va fi adoptat proiectul - prin asumarea răspunderii sau prin vot în Parlament.</b><br/><br/>Chestionată dacă Guvernul are în vedere asumarea răspunderii pentru bugetul pe 2020, Raluca Turcan a precizat că se va adopta „exact acea strategie care să nu permită PSD-eilor să-și facă tot felul de calcule meschine pe spinarea românilor”.<br/><br/>Turcan a făcut apel la partidele care susțin Guvernul „să sprijine în Parlament prezența și simplificarea procedurilor” și a acuzat PSD că „își propune să joace la ruleta rusească destinul românilor”.<br/><br/>„Nu vom accepta ca demersuri populiste și sinucigașe ale PSD să-și pună amprenta pe unica șansă de dezvoltare pe care o au românii prin bugetul pe 2020. Nu numai că am închis bugetul pe 2020, încercăm un deficit de 3,6% negociat cu UE care să ne permită să acoperim cheltuielile și crearea de venituri pentru susținerea întregii părți de cheltuieli pe anul viitor”, a adăugat vicepremierul Turcan.<br/><br/>Aceasta a mai spus că „Guvernul Orban 1 va face nu buget deștept și al prosperității” și „tot ce înseamnă drămuire la maxim a cheltuielilor nu va avea un impact major asupra bunăstării românilor”.<br/><br/><b>Asumarea răspunderii pe abrogarea OUG 114</b><br/><br/>Raluca Turcan a afirmat că Guvernul Orban își va asuma răspunderea pe abrogarea OUG 114. Marți, cabinetul va avea o primă lectură asupra abrogării OUG 114, „cu excepția părții referitoare la construcții”, a cărei abrogare ar „bulversa un domeniu care aduce plus valoare sectorului economic”.<br/><br/>Vicepremierul a afirmat că această ordonanță de urgență „ticăloasă” „a condus la toate creșterile de prețuri pe care le-au simțit românii în timp ce erau mințiți că o duc mai bine”.</p>
    </article>
  </body>
</html>