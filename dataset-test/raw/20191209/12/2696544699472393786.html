<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191209_itt_a_pirelli_okosgumija_ami_az_internetre_csatlakozik"/>
    <meta property="og:site_name" content="HVG.hu"/>
    <meta property="article:published_time" content="2019-12-09T12:21:00+00:00"/>
    <meta property="og:title" content="Itt a Pirelli okosgumija, ami az internetre csatlakozik"/>
    <meta property="og:description" content="Ha már sütőből, hűtőgépből, párnából és akár zokniból is kaphatunk &quot;smart&quot; változatot, miért ne létezhetne okosgumi?"/>
  </head>
  <body>
    <article>
      <h1>Itt a Pirelli okosgumija, ami az internetre csatlakozik</h1>
      <address><time datetime="2019-12-09T12:21:00+00:00">09 Dec 2019, 12:21</time> by <a rel="author">hvg.hu</a></address>
      <p>
        <b>Ha már sütőből, hűtőgépből, párnából és akár zokniból is kaphatunk "smart" változatot, miért ne létezhetne okosgumi?</b>
      </p>
      <p>A <a href="https://hvg.hu/cimke/Pirelli">Pirelli</a> bemutatta a <a href="https://www.motor1.com/news/386584/pirelli-cyber-tire-5g/">Smart Cyber Tyre-t</a>, ami nem más, mint egy érzékelővel, processzorral és kommunikációs elektronikával felszerelt csúcsmodern személyautó gumiabroncs. Az újdonság folyamatosan figyeli az aszfaltot, és amennyiben például <a href="https://hvg.hu/cimke/aquaplaning">aquaplaning</a> jelenséget érzékel, akkor a szupergyors, valamint késleltetés nélküli <a href="https://hvg.hu/cimke/5G">5G-hálózaton</a> keresztül az útvonalon ugyanabban az irányban hátrébb közlekedő autó számára figyelmeztető jelzést küld.</p>
      <p>És a következő autó már úgy érkezhet a veszélyes helyszínre, hogy az automatika optimális beállításra kapcsolja a motorvezérlést, a menetstabilizátort, illetve a felfüggesztést. Az új elektronika ezenkívül a profilmélység, a guminyomás, a gumihőmérséklet és a többtengelyű gyorsulási értékek monitorozására is alkalmas.</p>
      <p>A Pirelli első körben egy P-Zero Trofeo abroncsba integrálta a smart technológiát, a gumikat pedig egy Audi A8-asra szerelték fel, mely a tesztek során sikeresen kommunikált a mögötte érkező Audi Q8-assal. Azt egyelőre nem tudni, hogy az okosgumi pontosan mikor és milyen áron debütál majd a kereskedelmi forgalomban.</p>
      <figure>
        <img src="https://img3.hvg.hu/image.aspx?id=0b2dc086-8b05-4dd8-b878-092b10edebc2&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Pirelli</cite>
        </figcaption>
      </figure>
      <related>
        <a href="https://hvg.hu/kultura/20191204_Romeo_es_Julia_tortenete_ihlette_a_Pirelli_2020as_naptarat"/>
        <a href="https://hvg.hu/cegauto/20191015_igazi_f1rajongo_akkor_ezt_a_pirelli_kavezoasztalt_imadni_fogja"/>
      </related>
    </article>
  </body>
</html>