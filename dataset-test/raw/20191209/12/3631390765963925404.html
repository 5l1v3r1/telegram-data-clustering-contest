<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/sport/russisk-antidopingsjef_-_-en-tragedie-for-rene-utovere-1.14815500"/>
    <meta property="og:site_name" content="NRK"/>
    <meta property="article:published_time" content="2019-12-09T12:45:54+00:00"/>
    <meta property="og:title" content="Skipresidenten vil utestenge de russiske skistjernene fra verdenscupen"/>
    <meta property="og:description" content="President i Norges Skiforbund, Erik Røste, kaller Wadas utestengelse av Russland for et bra vedtak."/>
  </head>
  <body>
    <article>
      <h1>Skipresidenten vil utestenge de russiske skistjernene fra verdenscupen</h1>
      <h2>President i Norges Skiforbund, Erik Røste, kaller Wadas utestengelse av Russland for et bra vedtak. Nå vil han at de samme reglene gjelder for verdenscupen.</h2>
      <address><time datetime="2019-12-09T12:45:54+00:00">09 Dec 2019, 12:45</time> by <a rel="author">Bjørnar Hjellen</a></address>
      <p>– Jeg kommer til å være veldig tydelig på det. Jeg tror ikke folk kommer til å forstå at det skal være forskjellige regler, sier han til NRK.</p>
      <p>Mandag ble Russland <a href="https://www.nrk.no/sport/wada-utestenger-russland-fra-internasjonale-konkurranser-1.14815151">utestengt fra globale idrettsmesterskap de neste fire årene</a> på grunn av landets dopinghistorikk de siste årene etter OL i Sotsji i 2014.</p>
      <p>Foreløpig kan imidlertid russiske utøvere fortsatt delta i verdenscupen i for eksempel langrenn.</p>
      <p>
        <b>Med andre ord kan en russisk toppløper som Sergej Ustjugov bli utestengt fra OL, men fortsatt få delta i verdenscuprenn og Tour de Ski.</b>
      </p>
      <figure>
        <img src="https://gfx.nrk.no/bS2Q7Jh9bsc8nfGM-Jycnwdpo0RzMx8BR1BGY1C-FBsA.jpg"/>
        <figcaption>President i Norges Skiforbund, Erik Røste. <br/>Foto: Ole Berg-rusten / NTB scanpix</figcaption>
      </figure>
      <h3>– Begeret fullt</h3>
      <p>Det synes ikke skipresidenten er noen god løsning.</p>
      <p>– Det er foreløpig uavklart. Jeg mener det ikke kan være forskjellige regler i et VM og et verdenscuprenn. Det må være de samme reglene som gjelder, så det må nå bli en diskusjon i FIS etter at man får oversendt all informasjon fra Wada. Vi må se hvordan de formulerer sine kriterier og om det gir rom for skjønn for det enkelte internasjonale forbund, sier Røste</p>
      <p>
        <b>– I prinsippet er jeg mot kollektiv avstraffelse, men på et tidspunkt er begeret fullt, legger han til.</b>
      </p>
      <p>Røste kaller mandagens beslutning i Wada for et godt vedtak.</p>
      <p>– Wada gir nå et klart og tydelig signal om at dette ikke aksepteres. Det er et veldig bra signal overfor alle de utøverne vi er satt til å beskytte, nemlig de rene utøverne.</p>
      <p>– Russland har over lengre tid vist at de har vært mer opptatt av å vise at de er mer opptatt av å beskytte de som driver med juks kontra de som ikke jukser.</p>
      <p>– Dagens vedtak gir kun de som ikke har vært involvert i tidligere saker og som har vært gjennom et antidopingsystem med tester som det er tillit til, anledning til å delta, slik som i OL i Pyeongchang i 2018, legger han til.</p>
      <figure>
        <img src="https://gfx.nrk.no/w_wWxkvIuJgz3DNrvVtlwQum0RfhdKJwLUFxuH06gfRw.jpg"/>
        <figcaption>Sjefen for Russlands antidopingbyrå, Jurij Ganus. <br/>Foto: Dimitar Dilkoff / AFP</figcaption>
      </figure>
      <h3>– En tragedie</h3>
      <p>I Russland har nyheten om utestengelsen ikke fått noen god mottagelse.</p>
      <p>Sjefen for Russlands antidopingbyrå, Jurij Ganus, sier enkelte utøvere vurderer å forlate Russland for å få konkurrere etter WADAs utestengelse.</p>
      <p>Russland har mulighet til å anke avgjørelsen inn for Idrettens voldgiftsrett (CAS), men Ganus har liten tro på at en anke vil føre fram.</p>
      <p>
        <b>– Det finnes ingen mulighet for å vinne dette i retten. Dette er en tragedie, sier Ganus til AFP og snakker om alle russiske utøvere som faktisk er rene.</b>
      </p>
      <p>Han forteller at enkelte utøvere vurderer å forlate Russland, eller med andre ord konkurrere for andre nasjoner.</p>
      <h3>Ikke overraskende</h3>
      <p>Selve WADA-avgjørelsen kom ikke overraskende på det russiske antidopingbyrået RUSADA.</p>
      <p>
        <b>– Avgjørelsen fra WADA er forventet. Jeg er ikke overrasket over at den var enstemmig, sier viseadministrerende direktør Margarita Pakjnotskaja i RUSADA.</b>
      </p>
      <p>– Dette er en fortsettelse av det anti-russiske hysteriet som allerede er blitt kronisk, sier Russlands statsminister Dmitrij Medvedev til russiske medier, ifølge nyhetsbyrået AFP.</p>
      <p>Mandagens beslutning fra Verdens antidopingbyrå (WADA) var i tråd med innstillingen fra byråets uavhengige regeletterlevelseskomité (CRC). Komiteen mener at russerne har manipulert datamaterialet de har utlevert fra sitt mye omtalte antidopinglaboratorium i Moskva.</p>
      <figure>
        <img src="https://gfx.nrk.no/hqrWNBTGCVOVjfNYE5fv5gI67aWuZN1nYqCJEBDn_OqQ.jpg"/>
        <figcaption>Dopingvarsler og tidligere sjef for Moskvas dopinglaboratorium, Grigorij Rodtsjenkov. <br/>Foto: EMILY BERL / NYT</figcaption>
      </figure>
      <h3>Vil anke</h3>
      <p>Varsleren Grigorij Rodtsjenkov, som er kjent for å ha avslørt hvordan russerne drev med statsstøttet doping under OL på hjemmebane, er fornøyd med avgjørelsen. Han mener likevel det er langt mer å straffe.</p>
      <p>
        <b>– De som er involvert i korrupsjon av visse idretter som friidrett, vektløfting, ski, skiskyting og bob, bør blir straffet med tilbakevirkende kraft. Dopede idrettsutøvere jobber ikke alene. Det er leger, trenere og ledere som ga stoffer, informerte og beskyttet dem, sier Rodtsjenkov i en pressemelding</b>
      </p>
      <p>Som følge av utestengelsen får Russland ikke arrangere store internasjonale mesterskap i løpet av fireårsperioden, og det russiske flagget skal ikke benyttes i store internasjonale konkurranser.</p>
      <p>
        <b>Russiske utøvere som kan sannsynliggjøre at de ikke har hatt befatning med doping, skal derimot kunne delta som «nøytrale utøvere».</b>
      </p>
      <p>RUSADA-styret skal møtes 19. desember for å avgjøre hvordan de vil gå videre i saken, det vil si om avgjørelsen skal ankes eller ikke. Ifølge den tidligere skøyteløperen Svetlana Zjurova, som nå sitter i utenrikskomiteen i det russiske underhuset, vil WADAs avgjørelse trolig bli anket til CAS.</p>
      <p>
        <b>– Jeg er 100 prosent sikker på at Russland vil anke, fordi vi må forsvare våre utøvere, sier Zjurova.</b>
      </p>
      <blockquote><b>Fakta om påstander om russisk manipulering av doping-data</b><br/>* Det russiske antidopingbyrået RUSADA ble i 2015 suspendert fra Verdens antidopingbyrå WADA for omfattende brudd på dopingreglene tilbake til 2011. * I 2016 avdekket McLaren-rapporten at russiske utøvere deltok i et statlig dopingprogram, der blant annet positive dopingprøver ble byttet ut med negative under vinterlekene i Sotsji i 2014. * IOC gikk likevel ikke med på å utestenge Russland fra sommer-OL i Rio i 2016, selv om en rekke friidrettsutøvere individuelt ble nektet deltakelse. * Etter stort press ble Russland utestengt fra vinter-OL i Sør-Korea i 2018, men russiske utøvere kunne delta under nøytralt flagg som «olympiske idrettsutøvere fra Russland (OAR)». * Høsten 2018 ble RUSADA tatt inn igjen i varmen i WADA, til store protester. * I november 2018 startet WADA omfattende undersøkelser knyttet til dopinglaboratoriet i Moskva. * Over 2.000 prøver er analysert, og WADA mener disse i stor grad er manipulerte. * WADAs regeletterlevelseskomité har på bakgrunn av disse funnene anbefalt å utestenge RUSADA på nytt, noe som kan bety utestengelse av Russland fra OL og VM i en rekke idretter i fire år framover. * Russland har nektet for å ha stått bak statsstyrt doping. * WADAs styre tok mandag stilling til regelkomiteens innstilling om å utestenge Russland. (NTB)</blockquote>
    </article>
  </body>
</html>