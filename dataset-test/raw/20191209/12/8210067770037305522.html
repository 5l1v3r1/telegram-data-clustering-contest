<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11054202"/>
    <meta property="og:site_name" content="TV 2"/>
    <meta property="article:published_time" content="2019-12-09T12:51:11+00:00"/>
    <meta property="og:title" content="Norge herjet – nå er de ett poeng unna semifinale"/>
    <meta property="og:description" content="Norge hadde alt i sine egne hender og leverte maktdemonstrasjon mot Sør-Korea. Dermed holder det med uavgjort mot Tyskland for å sikre semifinale."/>
  </head>
  <body>
    <article>
      <h1>Norge herjet – nå er de ett poeng unna semifinale</h1>
      <h2>Norge hadde alt i sine egne hender og leverte maktdemonstrasjon mot Sør-Korea. Dermed holder det med uavgjort mot Tyskland for å sikre semifinale.</h2>
      <address><time datetime="2019-12-09T12:51:11+00:00">09 Dec 2019, 12:51</time> by <a rel="author" href="mailto:benedicte.bakken@tv2.no" target="_blank">Benedicte Andersen Bakken</a></address>
      <p>
        <a href="https://live.tv2.no/sport/match/3/3172/87020/">
          <b>Sør-Korea - Norge 25-36 (10-20)</b>
        </a>
      </p>
      <p>Norge topper tabellen med seks poeng i håndball-VM etter storseieren over Sør-Korea.</p>
      <p>For før Norge entret parketten til kamp hadde alt gått i Norges favør tidligere mandag. Serbia slo Tyskland, mens Danmark slo Nederland.</p>
      <p>
        <b>Dermed vil det holde med uavgjort mot Tyskland onsdag for å sikre semifinale.</b>
      </p>
      <p>Selv med tap kan det det bli norsk semifinale, men da må resultater i andre kamper gå Norges vei onsdag.</p>
      <p>– Jeg er veldig godt fornøyd med førsteomgang. Det er noe av det bedre vi har gjort. Nå har vi så vidt jeg kan se sikret oss en OL-kvalikplass. Det var andre delmål, sier landslagssjef Thorir Heigersson til TV3.</p>
      <p>Neste mål er naturligvis å gjøre en god kamp mot Tyskland.</p>
      <p>– Det er kvartfinale og en billett til semifinalen. Så det gjelder å gjøre seg klar til det, og så er det alltid sånn at det viktigste å tenke på er oppgavene man skal løse til enhver tid. Da kan det gå bra. Men det er et veldig godt tysk lag. De er mange hakk bedre enn de var i fjor, og det er imponerende. Så vi må spille veldig, veldig bra, understreker landslagssjefen.</p>
      <p>Malin Aune bidro med fire mål og er klar for onsdagens kamp mot Tyskland. Det har hun vært lenge.</p>
      <p>
        <b>– Det blir godt med en fridag, så skal vi lade opp skikkelig. Jeg føler nesten jeg har ladet opp til den kampen i et helt år etter forrige gang vi tapte mot dem. Så det blir selvfølgelig veldig spennende og jeg håper virkelig vi klarer det, sier Aune til TV3.</b>
      </p>
      <p>– Vinner vi den kampen er vi i semi og det er en veldig stor gulrot, understreker hun.</p>
      <h3>Suveren ledelse til pause</h3>
      <p>Sør-Korea satte full fart fra start og ledet 3-1 etter de første tre minuttene. Men så fikk Norge også fart på sakene, dro i fra og ledet 10-6 midtveis i førsteomgang.</p>
      <p>Mens Sør-Korea kun scoret ett mål de siste ti minuttene av førsteomgang, fortsatte det norske maskineriet å male på med enorm intensitet. Ledelsen var ikke mindre enn ti mål til Norge til pause.</p>
      <p>Ni av Norges spillere hadde skrevet seg på scoringslisten etter de første 30 minuttene, der Stine Bredal Oftedal var foreløpig toppscorer med fire av Norges 20 mål.</p>
      <p>Sije Solberg stengte buret og hadde 12 redninger i førsteomgang.</p>
      <h3>Kontrollerte inn storseieren</h3>
      <p>Sør-Korea spiste seg noe innpå i starten av andreomgang, og etter de første ni minuttene hadde de minsket luken fra ti til seks mål.</p>
      <p>Norges første kontringsmål kom 11 minutter ut i omgangen, signert Oftedal.</p>
      <p>Da Sør-Korea satte sin niende scoring lå Norge under 5-9 et kvarter etter pause tok landslagssjef Thorir Hergeirsson timeout.</p>
      <p>Norge kontrollerte inn seieren og vant til slutt solid med 11 mål.</p>
    </article>
  </body>
</html>