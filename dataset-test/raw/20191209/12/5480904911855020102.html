<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/johnson-ceka-po-odchodu-britanie-z-eu-baby-boom/1830454?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:56:00+00:00"/>
    <meta property="og:title" content="Johnson čeká po odchodu Británie z EU baby boom"/>
    <meta property="og:description" content="Londýn - Britský premiér Boris Johnson předpověděl, že v zemi po odchodu z Evropské unie prudce vzroste porodnost, podobně jako v případě baby boomu po olympijských hrách v Londýně v roce 2012. Konzervativní předseda vlády, který svůj mandát bude obhajovat ve čtvrtečních předčasných volbách, to řekl v rozhovoru s listem The Sunday Times. Britská média ale podotkla, že podle statistiků po olympiádě porodnost naopak klesla."/>
  </head>
  <body>
    <article>
      <h1>Johnson čeká po odchodu Británie z EU baby boom</h1>
      <address><time datetime="2019-12-09T12:56:00+00:00">09 Dec 2019, 12:56</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britský premiér Boris Johnson předpověděl, že v zemi po odchodu z Evropské unie prudce vzroste porodnost, podobně jako v případě baby boomu po olympijských hrách v Londýně v roce 2012. Konzervativní předseda vlády, který svůj mandát bude obhajovat ve čtvrtečních předčasných volbách, to řekl v rozhovoru s listem The Sunday Times. Britská média ale podotkla, že podle statistiků po olympiádě porodnost naopak klesla.</p>
      <p>"Kupidovy šípy se po brexitu zase vznesou, v celé zemi pokvete láska. Bylo tomu tak po olympijských hrách, jak jsem správně prorokoval v projevu v roce 2012, bylo to úžasné. Tehdy nastal velký baby boom," uvedl Johnson.</p>
      <p>Britský tisk ale poznamenal, že ve Spojeném království v roce 2013 poklesla podle statistického úřadu ONS porodnost oproti předchozímu roku o 4,3 procenta. V zemi sice od roku 2001 s výjimkou roku 2009 porodnost rostla a rok 2012 byl z tohoto hlediska rekordní, ale olympiáda se konala od 27. července do 12. srpna 2012 a žádné dítě počaté během ní tak nemohlo přijít na svět ve zmíněný rok.</p>
    </article>
  </body>
</html>