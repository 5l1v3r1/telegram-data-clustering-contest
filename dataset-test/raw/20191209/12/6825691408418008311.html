<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/j-sabatauskas-procesas-del-mokesciu-pataisu-galimai-priestarauja-konstitucijai-943264"/>
    <meta property="og:site_name" content="Kauno diena"/>
    <meta property="article:published_time" content="2019-12-09T12:45:00+00:00"/>
    <meta property="og:title" content="J. Sabatauskas: procesas dėl mokesčių pataisų galimai prieštarauja Konstitucijai"/>
    <meta property="og:description" content="Seimo opozicijos lyderis Julius Sabatauskas sako, kad Seime vykstantis įstatymų priėmimo procesas dėl mokesčių keitimo nuo kitų metų gali prieštarauti Konstitucijai."/>
  </head>
  <body>
    <article>
      <h1>J. Sabatauskas: procesas dėl mokesčių pataisų galimai prieštarauja Konstitucijai</h1>
      <address><time datetime="2019-12-09T12:45:00+00:00">09 Dec 2019, 12:45</time> by <a rel="author" href="https://kauno.diena.lt/autoriai/kornelija-mykolaityte" target="_blank">Kornelija Mykolaitytė, ELTA</a></address>
      <p>
        <b>Seimo opozicijos lyderis Julius Sabatauskas sako, kad Seime vykstantis įstatymų priėmimo procesas dėl mokesčių keitimo nuo kitų metų gali prieštarauti Konstitucijai.</b>
      </p>
      <p>„Mokesčių įstatymai, jų pakeitimai, mokestinės lengvatos ir kita turi būti priimami, kad įsigaliotų ne anksčiau kaip po šešių mėnesių nuo jų priėmimo. Numatoma ir išimtis – jei tai susiję su kitų metų biudžetu. Šioje vietoje matau klaustuką – pagal Konstituciją išimtinę kompetenciją teikti biudžeto projektą turi Vyriausybė. Akivaizdu, kad ir mokestinius įstatymus, kurių pajamos įskaičiuotos į biudžetą, teikti gali tik Vyriausybė, tada tokie įstatymai gali įsigalioti kartu su biudžetu“, – pirmadienį konferencijoje Seime sakė J. Sabatauskas.</p>
      <p>Politikas sakė šioje vietoje matantis klaustuką, nes mokestinius įstatymus, kurių pajamos įskaičiuotos į biudžetą, gali teikti tik Vyriausybė. Tik tada, anot jo, tokie įstatymai gali įsigalioti kartu su biudžetu.</p>
      <p>„Bet atsitiko kitaip – Seimas atmetė (Vyriausybės pasiūlymus. – ELTA), bet Seimo nariai vis tiek juos registravo ir tikisi juos priimti. Ar gali jie būti priimami ir įsigalioti nuo sausio 1 dienos? Abejoju. Manau, šį klausimą patikrinus Konstituciniame Teisme (KT), garantuotai, mano įsitikinimu, KT pasakytų, kad jie prieštarauja Konstitucijai. Jie negalėjo būti pateikti ir svarstomi Seime kaip Seimo narių projektai“, – kalbėjo opozicijos lyderis.</p>
      <p>Vėliau konferencijoje jis teigė, kad toks kreipimasis į KT galėtų būti parengtas.</p>
      <p>„Tai būtų naudinga, kad mes ateityje žinotume visus atsakymus dėl mokestinio įstatymo priėmimo tvarkos“, – sakė J. Sabatauskas.</p>
      <p>Tuo metu liberalų frakcijos seniūnė Viktorija Čmilytė-Nielsen sakė, kad reikia palaukti, ką pasakys pirmadienį vakare stambios prekybos ir automobilio registracijos mokesčius svarstysiantys Seimo Ekonomikos ir Biudžeto ir finansų komitetai.</p>
      <p>„Palaukime, ką pasakys komitetai, bet aš svarstyčiau tokią galimybę neabejotinai“, – sakė V. Čmilytė-Nielsen.</p>
      <p>Socialdemokratų frakcijos seniūnė Rasa Budbergytė kalbėjo, kad svarstytų pasirašyti kreipimąsi, jei paaiškėtų, kad mokesčiai darytų žalą pažeidžiamiems asmenims.</p>
      <p>„Negaliu pasakyti, kad pasirašysiu po tokiu kreipimusi, nes nežinau, kokie bus priimti sprendimai, o dar labiau – nežinau, koks bus poveikis tokių sprendimų ir kokia gali būti padaryta žala mūsų vartojimui. Jei persikeltų (našta. – ELTA) ant mokesčių mokėtojų pečių, ypatingai ant tų, kurie labiausiai pažeidžiami, tada dėčiau tą parašą ir galvočiau, kad teisingas žingsnis“, – kalbėjo R. Budbergytė.</p>
      <p>ELTA primena, kad Seimas yra atmetęs Vyriausybės siūlymą įvesti automobilio registracijos mokestį ir išplėsti nekilnojamojo turto (NT) apmokestinimo bazę, tačiau valdantieji vėliau įregistravo naujus šių mokesčių siūlymus.</p>
    </article>
  </body>
</html>