<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sport/2019/12/09/4002972_rusiia_poluchi_zabrana_da_uchastva_v_mejdunarodni/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:23:00+00:00"/>
    <meta property="og:title" content="Русия беше изключена от големите международни състезания за четири години"/>
    <meta property="og:description" content="Страната няма да може да домакинства на световни първенства до 2023 г."/>
  </head>
  <body>
    <article>
      <h1>Русия беше изключена от големите международни състезания за четири години</h1>
      <address><time datetime="2019-12-09T12:23:00+00:00">09 Dec 2019, 12:23</time> by <a rel="author" href="https://www.dnevnik.bg/author/12" target="_blank">Божидар Къртунов</a></address>
      <p>Русия получи забрана да участва в големи международни състезания за четири години, като в това число влизат олимпийските игри в Токио 2020 и световното по футбол в Катар през 2022 г. Освен това страната е лишена от възможността да приема световни първенства.</p>
      <p>Решението за едно от най-тежките наказания в историята на спорта е на изпълнителния комитет на Световната антидопингова агенция (WADA) и е взето единодушно на заседание в Лозана, обявиха от организацията. То е наложено заради манипулиране на данните от московската лаборатория.</p>
      <p>"Русия получи пълна възможност да си подреди къщата и да се завърне в световната антидопингова общност за доброто на спортистите си и в името на спорта, но вместо това избра да продължи по своя път на измами и отрицание", заяви президентът на WADA Крейг Рийди.</p>
      <p>Допинг скандалът с Русия започна през 2015 г. Тогава WADA откри мащабна схема за допинг, подкрепяна от държавата. Впоследствие Русия беше извадена от олимпийските игри в Рио де Жанейро 2016.</p>
      <p>Преди година WADA възстанови правата на Руската антидопингова агенция (РУСАДА), <a href="https://www.dnevnik.bg/sport/2018/09/21/3314694_vuzstanoviavaneto_na_pravata_na_ruskata_antidopingova/">за което понесе много критики</a>. Тогава страната изпълни условията, едно от най-важните от които беше да предостави данните от московската лаборатория. WADA отчете това като успех, но <a href="https://www.dnevnik.bg/sport/2019/09/23/3967015_rusiia_e_zaplashena_ot_nova_zabrana_zaradi/">по-късно обяви, че получената информация вероятно е манипулирана</a>.</p>
      <p>Русия няма да може да използва знамето, химна и да се изписва името ѝ на олимпийски игри и други спортни събития. Спортистите, които докажат, че са чисти, могат да участват под неутрален флаг.</p>
      <figure>
        <img src="https://www.dnevnik.bg/shimg/zx780_4002837.jpg"/>
        <figcaption>© Associated Press</figcaption>
      </figure>
      <p>Русия има 21 дни да обжалва пред Спортния арбитражен съд в Лозана. Представители на РУСАДА вече заявиха, че ще има обжалване.</p>
      <p>Въпреки наказанието руският национален отбор по футбол ще може да участва на европейското първенство, на което Санкт Петербург ще приеме мачове, тъй като надпреварата е организирана от УЕФА. Русия обаче няма да може да играе на световното по футбол в Катар през 2022 г.</p>
      <p>Вицепрезидентът на WADA Линда Хелеланд заяви, че е настоявала за още по-тежко наказание. "Боя се, че това не е достатъчно. Дължим го на чистите спортисти", заяви тя.</p>
      <p>"Това е най-големият скандал в спорта, който светът някога е виждал", добави Хелеланд. Според нея Русия трябва да се извини за болката, която спортистите и привържениците са понесли.</p>
    </article>
  </body>
</html>