<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yjc.ir/fa/news/7166306/%DB%B9%DB%B7-%D8%AF%D8%B1%D8%B5%D8%AF-%D9%85%D8%B1%D8%AF%D9%85-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86-%D8%A8%DB%8C%D9%85%D9%87-%D8%AF%D8%B1%D9%85%D8%A7%D9%86%DB%8C-%D8%AF%D8%A7%D8%B1%D9%86%D8%AF"/>
    <meta property="og:site_name" content="خبرگزاری باشگاه خبرنگاران | آخرین اخبار ایران و جهان | YJC"/>
    <meta property="article:published_time" content="2019-12-09T12:17:00+00:00"/>
    <meta property="og:title" content="۹۷ درصد مردم استان همدان بیمه درمانی دارند"/>
    <meta property="og:description" content="مدیرکل بیمه سلامت استان همدان گفت: با اجرای بیمه سلامت تاکنون تنها  ۳ درصد مردم استان هیچ پوشش بیمه‌ درمانی ندارند."/>
  </head>
  <body>
    <article>
      <h1>۹۷ درصد مردم استان همدان بیمه درمانی دارند</h1>
      <h2>مدیرکل بیمه سلامت استان همدان؛</h2>
      <address>
        <time datetime="2019-12-09T12:17:00+00:00">09 Dec 2019, 12:17</time>
      </address>
      <h3>مدیرکل بیمه سلامت استان همدان گفت: با اجرای بیمه سلامت تاکنون تنها  ۳ درصد مردم استان هیچ پوشش بیمه‌ درمانی ندارند.</h3>
      <p>به گزارش خبرنگار <a href="https://www.yjc.ir/fa/states">گروه استان های</a> <a href="https://www.yjc.ir/fa/states">باشگاه خبرنگاران جوان</a> از<a href="https://www.yjc.ir/fa/hamedan">همدان</a>،سعید فرجی، مدیرکل بیمه سلامت استان همدان با بیان اینکه ۳ درصد از جمعیت استان بدون پوشش بیمه هستند افزود: از ابتدای اعلام سازمان بیمه سلامت مبنی بر پوشش اجباری بیمه، در استان همدان تا کنون ۳ هزار و ۲۹۸ نفر ثبت نام کرده اند.</p>
      <p>او اضافه کرد: در سال ۹۲، ۱۰ درصد از جمعیت استان بدون <b>پوشش بیمه‌ای</b> بود که در سال ۹۳، ۲۰۰ هزار نفر که بیش از این میزان است در صندوق بیمه سلامت همگانی تحت پوشش قرار گرفتند.</p>
      <p>مدیرکل بیمه سلامت استان همدان گفت: در سال ۹۵ جمعیت صندوق بیمه سلامت همگانی استان همدان به ۲۸۰ هزار نفر رسید که بیش از ۱۶ درصد جمعیت استان بوده است.</p>
      <p>سعید فرجی افزود: از سال ۹۶ به علت اجرای قانون رفع همپوشانی مواردی که دارای دو نوع بیمه بودند، حذف شد و از موارد جدید نیز جلوگیری به عمل آمد و در پایان سال ۹۷ جمعیت تحت پوشش صندوق بیمه همگانی استان به ۱۷۰ هزار نفر رسید.</p>
      <p>مدیرکل بیمه سلامت استان همدان بیان کرد: بیمه اجباری سلامت در واقع برای افراد جامانده و یا کسانی است که به هر علت فاقد بیمه هستند، اعلام شده و برای دهک‌های پایین جامعه رایگان و دهک چهارم نیز با ۵۰ درصد تخفیف تحت پوشش این بیمه قرار بگیرند.</p>
      <p>فرجی یادآور شد: تعداد ۱۲۸ نفر از مراجعه کنندگان پوشش اجباری بیمه سلامت حق بیمه کامل پرداخت کرده و دفترچه دریافت کرده اند و برای افرادی که <b>بیمه سلامت</b> همگانی داشته و درخواست بیمه سلامت دارند نیز دفترچه شش ماهه تمدید می‌شود تا نتایج آزمون وسع استعلام شود.</p>
      <p>انتهای پیام/ا</p>
    </article>
  </body>
</html>