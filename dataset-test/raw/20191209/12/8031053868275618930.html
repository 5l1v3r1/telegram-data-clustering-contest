<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b4%ce%ae%ce%bc%ce%b1%cf%81%cf%87%ce%bf%cf%82-%cf%83%ce%bf%cf%85%cf%86%ce%bb%ce%af%ce%bf%cf%85-%ce%b1%ce%bd%ce%b5%ce%be%ce%ad%ce%bb%ce%b5%ce%b3%ce%ba%cf%84%ce%b7-%ce%ba%ce%b1%ce%b9-%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T12:14:27+00:00"/>
    <meta property="og:title" content="Δήμαρχος Σουφλίου: «Ανεξέλεγκτη και μη διαχειρίσιμη η κατάσταση στον Έβρο με τους αλλοδαπούς»"/>
    <meta property="og:description" content="Τρεις πυρκαγιές τις τελευταίες μέρες σε ποιμνιοστάσια και σπίτια, όπου βρήκαν καταφύγιο μετανάστες και άναψαν φωτιά για να ζεσταθούν. Ανασφάλεια στους κατοίκους. Αγανακτισμένη αντίδραση του δημάρχου."/>
  </head>
  <body>
    <article>
      <h1>Δήμαρχος Σουφλίου: «Ανεξέλεγκτη και μη διαχειρίσιμη η κατάσταση στον Έβρο με τους αλλοδαπούς»</h1>
      <address>
        <time datetime="2019-12-09T12:14:27+00:00">09 Dec 2019, 12:14</time>
      </address>
      <p>Τρεις πυρκαγιές τις τελευταίες μέρες σε ποιμνιοστάσια και σπίτια, όπου βρήκαν καταφύγιο μετανάστες και άναψαν φωτιά για να ζεσταθούν. Ανασφάλεια στους κατοίκους. Αγανακτισμένη αντίδραση του δημάρχου.</p>
      <p>Το ποιμνιοστάσιο ενός κτηνοτρόφου στο ορεινό χωριό Σιδηρώ στο Σουφλί του Έβρου έγινε παρανάλωμα του πυρός από μετανάστες που βρήκαν εκεί προσωρινό καταφύγιο και άναψαν φωτιά στην προσπάθειά τους να ζεσταθούν. Ήταν το τρίτο περιστατικό πυρκαγιάς στην ευρύτερη περιοχή τις τελευταίες ημέρες.</p>
      <p>Στα ορεινά πομακοχώρια του Eβρου ο φόβος έχει φωλιάσει για τα καλά στην καθημερινότητα των κατοίκων. Οι δύσβατοι δασωμένοι δρόμοι έχουν μπει στον χάρτη των μεταναστευτικών διαδρομών από τα κυκλώματα των διακινητών, που θέλουν να αποφύγουν τα αστυνομικά μπλόκα στην Εγνατία Οδό και στα άλλα βασικά οδικά δίκτυα.</p>
      <p>Οι μετανάστες αναζητούν καταφύγιο σε κάθε στεγασμένο χώρο –στάβλους, αποθήκες κλειστά σπίτια και τζαμιά– προκειμένου να προφυλαχθούν από την παγωνιά, ενώ δεν λείπουν και τα περιστατικά κλοπών.</p>
      <p>Με μια αγανακτισμένη ανάρτησή του στο διαδίκτυο ο δήμαρχος Σουφλίου, Παναγιώτης Καλακίκος, καλεί τις αρμόδιες κρατικές Αρχές να αποκαταστήσουν τη νομιμότητα και το αίσθημα ασφάλειας στην περιοχή, προειδοποιώντας μάλιστα πως σε αντίθετη περίπτωση θα το κάνουν οι ίδιοι οι πολίτες.</p>
      <p>«Τι περιμένουν οι αρμόδιοι άλλο; Αν αδυνατούν, να μας το πουν, διαφορετικά ο Δήμος θα οργανώσει τους πολίτες του και θα προστατεύσει τη ζωή και την περιουσία τους!» αναφέρει ο δήμαρχος, ο οποίος θα θέσει το ζήτημα στην ερχόμενη συνεδρίαση του Δημοτικού Συμβουλίου, με στόχο τη λήψη μέτρων.</p>
      <p>«Η κατάσταση έχει φτάσει στο απροχώρητο. Δεχόμαστε πλέον μια εισβολή», είπε στο ethnos.gr ο κ.Καλακίκος και πρόσθεσε: «Λίγες μέρες πριν από την πυρκαγιά στο Σιδηρώ είχαμε δύο πυρκαγιές στη Ρούσα, μία πάλι σε ποιμνιοστάσιο και μια σε ακατοίκητο σπίτι. Καθημερινά γίνονται φθορές σε περιουσίες. Παντού βλέπει κανείς μετανάστες να κυκλοφορούν ανεξέλεγκτα σε ομάδες των 20 και 30 ατόμων. Χτυπούν τις πόρτες των σπιτιών ζητώντας τρόφιμα και ένα καταφύγιο. Δέχομαι τηλεφωνήματα από δημότες που ζουν αλλού και φοβούνται για τους ηλικιωμένους γονείς τους».</p>
      <p>Οι επαρχιακοί δρόμοι στον ορεινό όγκο του Δήμου Σουφλίου χρησιμοποιούνται το τελευταίο διάστημα ως εναλλακτικές οδοί για τη μεταφορά νεοεισερχόμενων μεταναστών από τον Έβρο προς την ενδοχώρα, ενώ τα πομακοχώρια που βρίσκονται κατά μήκος της διαδρομής είναι ενδιάμεσοι σταθμοί, όπου εκατοντάδες άτομα βρίσκουν προσωρινό καταφύγιο.</p>
      <p>«Αρχικά τους φιλοξενούσαν στα τζαμιά, τώρα τα έκλεισαν γιατί φοβούνται», είπε ο δήμαρχος Σουφλίου.</p>
      <p>Πριν από ένα μήνα στο Σιδηρώ μετανάστες έκλεψαν ένα ΙΧ και στην προσπάθειά τους να διαφύγουν βιαστικά από έναν δασικό δρόμο λίγο έλλειψε να παρασύρουν έναν κυνηγό, όπως κατήγγειλε ο Σύλλογος Φίλων Κυνηγών του ακριτικού νομού.</p>
      <p>Στην ευρύτερη περιοχή του Δήμου εντοπίζονται συχνά εγκαταλελειμμένα αυτοκίνητα που είχαν κλαπεί με σκοπό τη διακίνηση μεταναστών, ενώ έχουν καταγγελθεί και δύο περιστατικά με οδοφράγματα που έστησαν μετανάστες σε επαρχιακούς δρόμους, με θύματα δύο εκπαιδευτικούς.</p>
      <p>«Δυστυχώς, έχουμε φτάσει σε ανεξέλεγκτες και μη διαχειρίσιμες καταστάσεις», τόνισε ο κ.Καλακίκος, ενώ αναφορικά με τις κινήσεις της δημοτικής Αρχής παρέπεμψε στη συζήτηση που θα γίνει στο Δημοτικό Συμβούλιο, μην αποκλείοντας και νομικές ενέργειες.</p>
      <p>«Θα μας πει η νομική υπηρεσία τι περιθώρια υπάρχουν για κατάθεση αγωγών κατά του ελληνικού δημοσίου για τη διεκδίκηση αποζημιώσεων» είπε</p>
    </article>
  </body>
</html>