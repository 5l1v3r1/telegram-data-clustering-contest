<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/12/09/848844"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="‘দুর্নীতিবাজদের অবৈধ অর্জন দুদক শান্তিতে ভোগ করতে দেবে না’"/>
    <meta property="og:description" content="আন্তর্জাতিক দুর্নীতিবিরোধী দিবস উদ্বোধনে দুদক চেয়ারম্যান"/>
  </head>
  <body>
    <article>
      <h1>‘দুর্নীতিবাজদের অবৈধ অর্জন দুদক শান্তিতে ভোগ করতে দেবে না’</h1>
      <h2>আন্তর্জাতিক দুর্নীতিবিরোধী দিবস উদ্বোধনে দুদক চেয়ারম্যান</h2>
      <address><time datetime="2019-12-09T12:01:00+00:00">09 Dec 2019, 12:01</time> by <a rel="author">কালের কণ্ঠ অনলাইন</a></address>
      <p>দুর্নীতিবাজদের অবৈধ অর্জন দুর্নীতি দমন কমিশন (দুদক) শান্তিতে ভোগ করতে দেবে না বলে হুঁশিয়ারি দিয়েছেন সংস্থাটির চেয়ারম্যান ইকবাল মাহমুদ।</p>
      <p>আজ সোমবার সকালে আন্তর্জাতিক দুর্নীতিবিরোধী দিবস উপলক্ষে দুদক আয়োজিত দিনব্যাপী অনুষ্ঠানমালার উদ্বোধনী শেষে তিনি এ কথা বলেন। এবার বাংলাদেশে দিবসটির প্রতিপাদ্য ‘আমরা দুর্নীতির বিরুদ্ধে একতাবদ্ধ’।</p>
      <p>আন্তর্জাতিক দুর্নীতিবিরোধী দিবস উপলক্ষে দুদক সংস্থার মিডিয়া সেন্টারে দুর্নীতিবিরোধী কার্টুন প্রদর্শনী ও গণস্বাক্ষরতার আয়োজন করেছে, যা আজ বিকেল পাঁচটা পর্যন্ত সবার জন্য উন্মুক্ত থাকবে। একইসঙ্গে রাজধানীর ইঞ্জিনিয়ারিং ইনস্টিটিউট থেকে শাহবাগ মোড় পর্যন্ত মানববন্ধনের আয়োজন করা হয়েছে।</p>
      <p>ইকবাল মাহমুদ বলেন, জনগণের সম্পদ অবৈধভাবে দখল করে যারা সুখে রয়েছেন, তাদের বলতে চাই- দুদক সে ব্যবস্থা রাখবে না। তারা যেখানেই থাকুক না কেন, দুদক তাদের পেছনে রয়েছে। তাদের অবৈধ অর্জন দুদক শান্তিতে ভোগ করতে দেবে না।</p>
      <p>ইকবাল মাহমুদ বলেন, দুর্নীতি শুধু বাংলাদেশের সমস্যা নয়। এটি একটি বৈশ্বিক সমস্যা। এর সমাধান কোনো প্রতিষ্ঠান, সরকার বা গোষ্ঠীর পক্ষে একা সম্ভব নয়। সব শ্রেণি-পেশার মানুষ যদি পূর্ণ আন্তরিক হয়, তাহলে দুর্নীতি প্রতিরোধ ও দমন সম্ভব।</p>
      <p>সব শ্রেণি-পেশার মানুষের প্রতি আহ্বান জানিয়ে ইকবাল মাহমুদ বলেন, আগামী প্রজন্মকে সামনে রেখে ও দেশকে দুর্নীতিমুক্ত করতে সবাইকে এটির বিরুদ্ধে অবস্থান নিতে হবে।</p>
    </article>
  </body>
</html>