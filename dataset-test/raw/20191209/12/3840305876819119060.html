<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/externe/pactul-ecologic-european-dezbatut-in-parlamentul-european-309880.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T12:51:15+00:00"/>
    <meta property="og:title" content="Pactul ecologic european, dezbătut în Parlamentul European"/>
    <meta property="og:description" content="Eurodeputaţii vor dezbate miercuri, la Bruxelles, Pactul ecologic european, în urma căruia UE ar urma să devină primul continent neutru din punct de vedere climatic. După ce Comisia Europeană (CE) va prezenta..."/>
  </head>
  <body>
    <article>
      <h1>Pactul ecologic european, dezbătut în Parlamentul European</h1>
      <address><time datetime="2019-12-09T12:51:15+00:00">09 Dec 2019, 12:51</time> by <a rel="author">B1.ro</a></address>
      <p>Eurodeputaţii vor dezbate miercuri, la <a href="https://www.b1.ro/tag/bruxelles-55795.html">Bruxelles</a>, Pactul ecologic european, în urma căruia UE ar urma să devină primul continent neutru din punct de vedere climatic.</p>
      <p>După ce Comisia Europeană (CE) va prezenta Pactul ecologic european, Parlamentul European va avea o primă discuţie pe această temă în prezenţa preşedintelui CE, Ursula von der Leyen, şi a vicepreşedintelui executiv al CE pentru Pactul ecologic european, Frans Timmermans.</p>
      <p>Pactul ecologic european se va concentra pe lupta împotriva schimbărilor climatice şi pe alte obiective legate de protecţia mediului, în domenii precum transporturi, energie, agricultură, economie circulară şi biodiversitate, scrie Agerpres.</p>
      <p>Comunicarea Comisiei Europene va conţine cel mai probabil un program al propunerilor viitoare. Parlamentul European a anunţat deja că UE ar trebui să reducă emisiile cu 55% până în anul 2030 pentru a deveni neutră din punct de vedere climatic până în 2050 şi că este nevoie urgentă de un buget ambiţios pentru perioada de programare financiară 2021-2027.</p>
      <p>În urmă cu zece zile, Parlamentul European a votat, cu 429 de voturi pentru şi 225 împotrivă, o rezoluţie fără caracter obligatoriu prin care declară "urgenţă climatică'' în Europa.</p>
      <p> </p>
    </article>
  </body>
</html>