<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000117729"/>
    <meta property="og:site_name" content="MGR Online"/>
    <meta property="article:published_time" content="2019-12-09T12:44:00+00:00"/>
    <meta property="og:title" content="'มิเชล โอบามา' ควงแขน 'จูเลีย โรเบิร์ตส' เยือนโรงเรียนเวียดนาม รณรงค์การศึกษาในเด็กผู้หญิง"/>
    <meta property="og:description" content="เอเอฟพี - มิเชล โอบามา อดีตสุภาพสตรีหมายเลขหนึ่งของสหรัฐฯ และจูเลีย โรเบิร์ตส นักแสดงหญิงชื่อดังของฮอลลีวู้ด ออกเดินสายเยี่ยมโรงเรียนมัธยมในชนบทของเวียดนามวันนี้ (9) เรียกร้องให้เด็กนักเรียนหญิงมุ่งมั่นศึกษาเล่าเรียนเพื่อเปลี่ยนชีวิตของตนเอง"/>
  </head>
  <body>
    <article>
      <h1>'มิเชล โอบามา' ควงแขน 'จูเลีย โรเบิร์ตส' เยือนโรงเรียนเวียดนาม รณรงค์การศึกษาในเด็กผู้หญิง</h1>
      <address><time datetime="2019-12-09T12:44:00+00:00">09 Dec 2019, 12:44</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012173201.JPEG"/>
      </figure>
      <p><b>เอเอฟพี - มิเชล โอบามา อดีตสุภาพสตรีหมายเลขหนึ่งของสหรัฐฯ และจูเลีย โรเบิร์ตส นักแสดงหญิงชื่อดังของฮอลลีวูด ออกเดินสายเยี่ยมโรงเรียนมัธยมในชนบทของเวียดนามวันนี้ (9) เรียกร้องให้เด็กนักเรียนหญิงมุ่งมั่นศึกษาเล่าเรียนเพื่อเปลี่ยนชีวิตของตนเอง</b><br/><br/>การรณรงค์ส่งเสริมการศึกษาในเด็กผู้หญิงเป็นหลักสำคัญในงานการกุศลของมิเชล โอบามา นับตั้งแต่อดีตประธานาธิบดีบารัค โอบามา สามีของเธอพ้นตำแหน่งในปี 2560 <br/><br/>“เมื่อคุณให้การศึกษาแก่เด็กผู้หญิง คุณได้ให้พลังและเสียงแก่พวกเธอด้วย รวมถึงโอกาสในการพัฒนาชีวิตตัวเอง ชีวิตของครอบครัว และชีวิตของชุมชนของพวกเธอ” มิเชล โอบามา กล่าวขึ้นที่โรงเรียนมัธยม Can Giuoc ในพื้นที่ จ.ลองอาน เขตที่ราบปากแม่น้ำโขง<br/><br/>ในการเยือนเวียดนามครั้งนี้ มิเชล โอบามา ยังเดินทางมาพร้อมกับจูเลีย โรเบิร์ตส และเจนน่า บุช เฮเกอร์ ลูกสาวของอดีตประธานาธิบดีสหรัฐฯ จอร์จ ดับเบิลยู บุช <br/><br/>“ฉันต้องการให้ทุกคนมุ่งมั่นและโฟกัส มันอาจจะยากลำบากในบางครั้ง แต่มันก็คุ้มค่ามาก แม้ครอบครัวจะไม่เข้าใจวันนี้ แต่เชื่อฉันว่าพวกเขาจะเข้าใจ เมื่อคุณไปเรียนมหาวิทยาลัยหรือเริ่มต้นธุรกิจของตัวเอง” อดีตสุภาพสตรีหมายเลข 1 ของสหรัฐฯ กล่าว ก่อนที่ทั้งหมดจะนั่งล้อมวงพูดคุยกับเด็กนักเรียน<br/><br/>เวียดนามมีประชากรวัยหนุ่มสาวที่เติบโตอย่างรวดเร็ว และเศรษฐกิจของประเทศก็ขยายตัวอย่างรวดเร็วเช่นเดียวกัน และในการจัดอันดับการศึกษา เวียดนามมักทำผลงานดีกว่าประเทศเพื่อนบ้าน โดยเฉพาะอย่างยิ่งในวิชาคณิตศาสตร์และวิทยาศาสตร์ ส่วนอัตราการสมัครเข้าเรียนอยู่ในระดับสูงที่ 91.7% แต่คุณภาพการศึกษามักลดลงในเขตพื้นที่ชนบท และในกลุ่มคนยากจนของประเทศ แรงกดดันทางเศรษฐกิจยังสามารถบีบบังคับให้เด็กผู้หญิงต้องออกจากโรงเรียนก่อนเวลา<br/><br/>เด็กนักเรียนหญิงรายหนึ่งกล่าวถึงการเยือนของโอบามาครั้งนี้เป็นแรงบันดาลใจที่สำคัญ<br/><br/>“เธอพยายามทุกวันเพื่อให้ดียิ่งขึ้น และตอนนี้เราสามารถเห็นได้ว่าเธอประสบความสำเร็จอย่างมาก” นักเรียนหญิงอายุ 16 ปี กล่าว.</p>
      <figure>
        <img src="https://mpics.mgronline.com/pics/Images/562000012173202.JPEG"/>
      </figure>
      <figure>
        <img src="https://mpics.mgronline.com/pics/Images/562000012173203.JPEG"/>
      </figure>
      <figure>
        <img src="https://mpics.mgronline.com/pics/Images/562000012173204.JPEG"/>
      </figure>
      <figure>
        <img src="https://mpics.mgronline.com/pics/Images/562000012173205.JPEG"/>
      </figure>
      <figure>
        <img src="https://mpics.mgronline.com/pics/Images/562000012173206.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/indochina/photo-gallery/9620000117729"/>
      </related>
    </article>
  </body>
</html>