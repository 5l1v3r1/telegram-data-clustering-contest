<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813513/%D9%88%D8%AC%D9%87-%D8%A7%D8%B4%D8%AA%D8%B1%D8%A7%DA%A9-%D8%A8%D8%A7%DB%8C%D8%B1%D9%86-%D8%A7%D8%AA%D9%84%D8%AA%DB%8C%DA%A9%D9%88-%D8%AA%D8%A7%D8%AA%D9%86%D9%87%D8%A7%D9%85-%D9%88-%D9%86%D8%A7%D9%BE%D9%88%D9%84%DB%8C-%D8%AF%D8%B1-%DA%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:03:25+00:00"/>
    <meta property="og:title" content="وجه اشتراک بایرن، اتلتیکو، تاتنهام و ناپولی در چیست؟"/>
    <meta property="og:description" content="تیم‌های بایرن مونیخ، اتلتیکومادرید، تاتنهام و ناپولی در یک موضوع وجه اشتراک دارند."/>
  </head>
  <body>
    <article>
      <h1>وجه اشتراک بایرن، اتلتیکو، تاتنهام و ناپولی در چیست؟</h1>
      <address><time datetime="2019-12-09T12:03:25+00:00">09 Dec 2019, 12:03</time> by <a rel="author">محمد علی ایزدی</a></address>
      <p>تیم‌های بایرن مونیخ، اتلتیکومادرید، تاتنهام و ناپولی در یک موضوع وجه اشتراک دارند.</p>
      <p>به گزارش ایسنا و به نقل از آس، یک موضوع است که در این لحظه از فصل اتلتیکومادرید، تاتنهام، بایرن مونیخ و ناپولی را به هم پیوند داده است. چهار تیم بزرگ اروپایی بهترین روزهای خود را سپری نمی‌کنند و اکنون در جایگاه هفتم قرار دارند. همه آنها خارج از کسب سهمیه رقابت‌های اروپایی هستند که اتفاقی عجیب محسوب می‌شود.</p>
      <p>شرایط بایرن بیش از همه قابل توجه است. "باوارایی‌" تیم بزرگ فوتبال آلمان است و ۲۹ بار فاتح بوندسلیگا شده است. ۱۹ جام حذفی به دست آورد و هفت سوپرجام آلمان را کسب کرد. همچنین پنج لیگ قهرمانان اروپا و یک لیگ اروپا را فتح کرد. اکنون با مونشن گلادباخ صدرنشین هفت امتیاز فاصله دارد.</p>
      <p>اتلتیکو در این روزها در رتبه هفتم لالیگا دیده می‌شود. شاگردان دیگو سیمئونه با کسب نتایج ضعیف در جایگاه‌های کسب سهمیه قرار ندارند. این اتفاقی شگفت انگیز محسوب می‌شود چون روخی بلانکو در سال‌های اخیر یکی از نامزدهای قهرمانی بود. همچنین سال گذشته بالاتراز رئال مادرید نایب قهرمان لالیگا شد.</p>
      <p>در انگلیس تاتنهام شرایط مشابهی دارد، تیمی که در سال‌های اخیر نتایج درخشانی کسب کرده بود. تاتنهام همچنین فصل گذشته به فینال لیگ قهرمانان اروپا صعود کرد. تیم لندنی در این ماه‌ها روند ثابتی نداشت و در نهایت مائوریتسیو پوچتینو اخراج شد. به نظر می‌آید ژوزه مورینیو نفس تازه به تیم داده است. لیوپورل صدرنشین جدول دو برابر این تاتنهام امتیاز به دست آورده است.</p>
      <p>ناپولی در ایتالیا نیز رتبه هفتم را به خود اختصاص داده است. این تیم یکی از بخت‌های قهرمانی در سال‌های اخیر سری آ محسوب می‌شد و با یوونتوس رقابت می‌کرد. این تیم اکنون ۱۷ امتیاز با اینتر صدرنشین و ۱۵ امتیاز بانوی پیر (یوونتوس) فاصله دارد. مشکلات تیمی و مدیریتی روی نتایجشان تاثیر گذاشته است.</p>
      <p>انتهای پیام</p>
    </article>
  </body>
</html>