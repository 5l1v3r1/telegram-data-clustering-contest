<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/tech-and-gadget/news/598312/%E0%A6%B6%E0%A7%81%E0%A6%B0%E0%A7%81-%E0%A6%B9%E0%A6%9A%E0%A7%8D%E0%A6%9B%E0%A7%87-%E2%80%98%E0%A6%B8%E0%A6%BE%E0%A6%87%E0%A6%AC%E0%A6%BE%E0%A6%B0-%E0%A6%B8%E0%A6%BF%E0%A6%95%E0%A6%BF%E0%A6%89%E0%A6%B0%E0%A6%BF%E0%A6%9F%E0%A6%BF-%E0%A6%9A%E0%A7%8D%E0%A6%AF%E0%A6%BE%E0%A6%B2%E0%A7%87%E0%A6%9E%E0%A7%8D%E0%A6%9C%E2%80%99"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T12:11:00+00:00"/>
    <meta property="og:title" content="শুরু হচ্ছে ‘সাইবার সিকিউরিটি চ্যালেঞ্জ’"/>
    <meta property="og:description" content="সাইবার আক্রমণ ঠেকাতে প্রয়োজন দক্ষ সাইবার নিরাপত্তা কর্মী। সে লক্ষ্যেই দক্ষদের খুঁজে বের করতে অ্যাট বাংলাদেশ&amp;rsquo;র আয়োজনে দেশে দ্বিতীয়বারের মতো শুরু হচ্ছে &amp;lsquo;সাইবার সিকিউরিটি চ্যালেঞ্জ-২০১৯&amp;rsquo; শীর্ষক প্রতিযোগিতা। আয়োজনের মূল পৃষ্ঠপোষক হিসেবে রয়েছে অ্যান্টিভাইরাস ক্যাস্পারস্কি।..."/>
  </head>
  <body>
    <article>
      <h1>শুরু হচ্ছে ‘সাইবার সিকিউরিটি চ্যালেঞ্জ’</h1>
      <address><time datetime="2019-12-09T12:11:00+00:00">09 Dec 2019, 12:11</time> by <a rel="author">মাহবুবুর রহমান</a></address>
      <figure>
        <img src="https://cdn.banglatribune.com/contents/cache/images/500x0x1/uploads/media/2019/12/09/00020ffffeb81d3d8f720917ae220be0-5dee39b95dc3c.jpg"/>
        <figcaption>সংবাদ সম্মেলনে অতিথিরা</figcaption>
      </figure>
      <p>সাইবার আক্রমণ ঠেকাতে প্রয়োজন দক্ষ সাইবার নিরাপত্তা কর্মী। সে লক্ষ্যেই দক্ষদের খুঁজে বের করতে অ্যাট বাংলাদেশ’র আয়োজনে দেশে দ্বিতীয়বারের মতো শুরু হচ্ছে ‘সাইবার সিকিউরিটি চ্যালেঞ্জ-২০১৯’ শীর্ষক প্রতিযোগিতা। আয়োজনের মূল পৃষ্ঠপোষক হিসেবে রয়েছে অ্যান্টিভাইরাস ক্যাস্পারস্কি। মঙ্গলবার (১০ ডিসেম্বর) বরিশাল বিশ্ববিদ্যালয়ে অ্যাক্টিভেশনের মাধ্যমে শুরু হচ্ছে এ আয়োজন। এবারের আয়োজনে মূল প্রতিযোগিতার বিষয় ‘ওয়েব ভালনারেবিলিটি অ্যাসেসমেন্ট’। পাশাপাশি ক্যাসপারস্কি বাগ বাউন্টিং প্রোগ্রামে অংশ নিয়ে পুরস্কার হিসেবে নগদ অর্থ জিতে নেওয়ার সুযোগ পাবেন প্রতিযোগীরা।</p>
      <p>প্রতিযোগিতার বিস্তারিত জানাতে সোমবার সোমবার রাজধানীর কারওয়ানবাজারের বেসিস মিলনায়তনে এক সংবাদ সম্মেলন আয়োজন করা হয়। এতে উপস্থিত ছিলেন ক্যাসপারস্কি সাউথ এশিয়ার রিটেইল সেলস ম্যানেজার শিবশংকর খাড়াদে, ক্যাসপারস্কির পরিবেশক স্মার্ট টেকনোলজিসের সফটওয়্যার বিজনেস বিভাগের প্রধান মিরসাদ হোসেন, ওয়ালটন কম্পিউটারের ব্র্যান্ড ম্যানেজার মেহেদি হাসান, ক্রিয়েটিভ আইটি ইনস্টিটিউটের বিজনেস বিভাগের প্রধান নাজিব রাফে প্রমুখ।</p>
      <p>সংবাদ সম্মেলনে সাইবার সিকিউরিটি চ্যালেঞ্জ-২০১৯ প্রতিযোগিতার আহ্বায়ক আব্দুর রহমান শাওন বলেন, প্রতিযোগিতায় দেশের কলেজ ও বিশ্ববিদ্যালয়ের শিক্ষার্থীরা অংশগ্রহণ করতে পারবেন। প্রতিযোগিতায় অংশগ্রহণের জন্য ইতোমধ্যে নিবন্ধন শুরু হয়েছে। সর্বোচ্চ ৩ জন করে দল গঠনের মাধ্যমে প্রতিযোগিতায় অংশ নেওয়া যাবে। নিবন্ধন চলবে ২৫ ডিসেম্বর পর্যন্ত। বরিশাল বিশ্ববিদ্যালয়ের পর ঢাকা, রাজশাহী, খুলনা, সিলেট, চট্টগ্রাম, রংপুর, কুমিল্লার বিভিন্ন বিশ্ববিদ্যালয়ে সাইবার সিকিউরিটি বিষয়ে সচেতনতামূলক কর্মশালা ও সেমিনার আয়োজন করা হবে। নিবন্ধিত শিক্ষার্থীদের নিয়ে অনলাইনভিত্তিক বাছাই পরীক্ষা অনুষ্ঠিত হবে। বাছাই পর্বে উত্তীর্ণ দলগুলো আগামী ২৮ ডিসেম্বর রাজধানীর ড্যাফোডিল ইন্টারন্যাশনাল ইউনিভার্সিটি ক্যাম্পাসে চূড়ান্ত প্রতিযোগিতায় অংশগ্রহণের সুযোগ পাবে।</p>
      <p>ক্যাসপারস্কি সাউথ এশিয়ার রিটেইল সেলস ম্যানেজার শিবশংকর খাড়াদে বলেন, ক্যাসপারস্কি অনেক আগে থেকেই বিশ্বে সাইবার সিকিউরিটি নিয়ে কাজ করে যাচ্ছে। এরই ধারাবাহিকতায় আমরা বাংলাদেশেও কাজ শুরু করেছি যাতে করে লোকজন নিশ্চিন্তে ইন্টারনেট ব্যবহার করতে পারেন। এ ধরনের প্রোগ্রামের মাধ্যমে দক্ষ সাইবার নিরাপত্তা কর্মী বেরিয়ে আসবেন বলে তিনি আশাবাদ ব্যক্ত করেন।</p>
      <p>‘বি দ্যা আলটিমেট সাইবার সিকিউরিটি এক্সপার্ট’ প্রতিপাদ্য নিয়ে এবারের প্রতিযোগিতার চ্যাম্পিয়ন দলের প্রত্যেকের জন্য ল্যাপটপ, প্রথম রানার্সআপ দলের জন্য স্মার্টফোন এবং দ্বিতীয় রানার্সআপ দলের জন্য পুরস্কার হিসেবে ট্যাবলেট পিসি দেওয়া হবে। পাশাপাশি থাকবে ক্রেস্ট এবং সনদপত্র। বিজয়ী নারী দলের জন্য থাকবে বিশেষ সম্মাননা। এছাড়া বিজয়ী দলগুলোর সদস্যরা দেশের শীর্ষ আইটি প্রতিষ্ঠানে ইন্টার্ন করার সুযোগ পাবেন। এছাড়া ক্যাসপারস্কি বাগ বাউন্টি প্রোগ্রামে অংশ নিয়ে এক লাখ ডলার জেতার সুযোগ তো রয়েছেই। নিবন্ধন করা যাবে <a href="https://cyberchallenge.com.bd/registration">https://cyberchallenge.com.bd/registration</a> ঠিকানায়। ফেসবুক পেজ <a href="https://www.facebook.com/CyberSChallenge">www.facebook.com/CyberSChallenge</a></p>
      <p> </p>
      <footer>/এইচএএইচ/</footer>
    </article>
  </body>
</html>