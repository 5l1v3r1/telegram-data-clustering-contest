<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420626"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T12:52:00+00:00"/>
    <meta property="og:title" content="אדלשטיין: נחוקק את הקדמת הבחירות ברביעי"/>
    <meta property="og:description" content="יו&quot;ר הכנסת על הקדמת הבחירות: &quot;לא נתחיל את הליך החקיקה לפני יום רביעי, על מנת לאפשר לראשי המפלגות להתעשת בדקה ה- 90&quot;."/>
  </head>
  <body>
    <article>
      <h1>אדלשטיין: נחוקק את הקדמת הבחירות ברביעי</h1>
      <address><time datetime="2019-12-09T12:52:00+00:00">09 Dec 2019, 12:52</time> by <a rel="author">ערוץ 7</a></address>
      <p>יו"ר הכנסת יולי (יואל) אדלשטיין, הודיע בצהריים (שני) בישיבת נשיאות הכנסת כי ככל שלא יימנעו הבחירות הנוספות, הכנסת תחוקק ביום רביעי הקרוב בשלוש קריאות את החוק שיקבע את הקדמת תאריך הבחירות ל 2.3.20.</p>
      <p>אדלשטיין הסביר, "גם כאשר נראה שאפסו הסיכויים למנוע את הבחירות המיותרות והיקרות האלו, לא נתחיל את הליך החקיקה לפני יום רביעי, על מנת לאפשר לראשי המפלגות להתעשת בדקה ה 90, רגע לפני שיהיה מאוחר מדי".</p>
      <p>הבוקר דווח כי במהלך הדיונים בין הליכוד לכחול לבן הוסכם כי אם הכנסת תפוזר השבוע, הבחירות יתקיימו ביום שני ה-2 במרץ 2020 ו' באדר ה'תש"פ.</p>
      <p>יו"ר סיעת כחול לבן, ח"כ אבי ניסנקורן, אמר בעקבות ההסכמה, "כחול לבן תעשה כל מאמץ, עד לרגע האחרון, למנוע בחירות נוספות ומיותרות למדינת ישראל".</p>
      <p>"כפי שהבטחנו לציבור, אם נתניהו ימנע הקמת ממשלת אחדות ונאלץ לפזר את הכנסת, נקיים מערכת בחירות קצרה ככל שניתן. אני שמח שבליכוד ובשאר סיעות הבית הסכימו להתגייס למהלך הזה", הוסיף.</p>
      <p>נציין כי על פי החוק הכנסת צפויה להתפזר אם עד ליום רביעי בחצות הלילה איש מחברי הכנסת לא יקבל תמיכה של 61 חברי כנסת לצורך הרכבת ממשלה.</p>
      <p>בניגוד להערכות המוקדמות, עד כה נראה כי הגושים יציבים וכי הסיכוי לפריצת דרך ביממות הקרובות קלוש ביותר.</p>
    </article>
  </body>
</html>