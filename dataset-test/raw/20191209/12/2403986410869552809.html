<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_i_putin_matimut_okremu_zustrich_u_ramkah_normandiyi__roszmi_n1245813"/>
    <meta property="og:site_name" content="24 Канал"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Зеленський і Путін матимуть окрему зустріч у рамках &quot;Нормандії&quot;"/>
    <meta property="og:description" content="Двостороння зустріч тет-а-тет Президента України Володимира Зеленського та лідера Росії-агресора Володимира Путіна відбудеться після завершення переговорів у нормандському форматі."/>
  </head>
  <body>
    <article>
      <h1>Зеленський і Путін матимуть окрему зустріч у рамках "Нормандії"</h1>
      <address><time datetime="2019-12-09T12:04:00+00:00">09 Dec 2019, 12:04</time> by <a rel="author" href="https://24tv.ua/lyala_bonavska_tag7130/" target="_blank">Лія Бонавська</a></address>
      <p>
        <b>Двостороння зустріч тет-а-тет Президента України Володимира Зеленського та лідера Росії-агресора Володимира Путіна відбудеться після завершення переговорів у нормандському форматі.</b>
      </p>
      <p>Особиста зустріч президентів також пройде у Єлисейському палаці, повідомив заступник глави Офісу Президента Кирило Тимошенко.</p>
      <blockquote>Важливо: <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145">Нормандська зустріч у Парижі: чого очікувати від Зеленського та Путіна</a></blockquote>
      <aside>Після зустрічі чотирьох лідерів в Нормандські форматі президент Володимир Зеленський проведе двосторонню зустріч з президентом РФ Володимиром Путіним,<cite>сказав Тимошенко.</cite></aside>
      <p>Підтвердив зустріч і помічник Путіна Юрій Ушаков, пише "<a href="https://tass.ru/politika/7297311">ТАСС</a>". За його словами, тривалість цієї зустрічі не буде обмежена за часом, усе буде залежати від обох лідерів.</p>
      <p>Водночас зустрічі Путіна з президентом Франції Еммануелем Макроном і канцлеркою Німеччини Ангелою Меркель плануються до початку саміту. Також напередодні переговорів з ними зустрінеться і Зеленський.</p>
      <blockquote>Цікаво: <a href="https://24tv.ua/zelenskiy_provodit_zakrite_zasidannya_rnbo_shhodo_normandskoyi_zustrichi_n1245328">Зеленський провів закрите засідання РНБО щодо нормандської зустрічі: результати</a></blockquote>
      <p>Сама <b>зустріч "нормандської четвірки" </b>пройде у Парижі о 17 годині (за Києвом). Після цього лідери дадуть спільний брифінг журналістам – о 18:45.</p>
      <p>Відтак, особиста зустріч Зеленського та Путіна, найімовірніше, пройде пізно ввечері.</p>
      <h3>Що відомо про зустріч у нормандському форматі:</h3>
      <ul>
        <li>У її межах вперше зустрінуться Зеленський і Путін. До цього вони лише декілька разів говорили телефоном. Востаннє обговорили повернення Росією українських військових кораблів і питання газових перемовин.</li>
        <li>Українська сторона давно наполягала на зустрічі у нормандському форматі, де б обговорили питання врегулювання ситуації на Донбасі. Але Росія довго її відтягувала, пояснюючи це тим, що вона "не принесе користі без ретельної підготовки".</li>
        <li>Попередньо анонсовані питання України під час нормандської зустрічі – розведення військ, обмін полоненими, текст формули Штайнмаєра та Крим.</li>
        <li>Передумовами для проведення норманського саміту стали розведення військ у Станиці Луганській (завершилося 30 червня), Золотому (2 листопада) та Петрівському (11 листопада). Також відбулися розмінування цих територій і демонтаж фортифікаційних споруд з обох боків. У підсумку тут має розміститися майбутня демілітаризована зона.</li>
      </ul>
    </article>
  </body>
</html>