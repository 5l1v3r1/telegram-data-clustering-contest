<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793316/%D8%A2%D8%AB%D8%A7%D8%B1-%D9%85%D8%B9%D9%85%D8%A7%DB%8C%DB%8C-%D9%88-%D8%AC%D9%86%D8%A7%DB%8C%DB%8C-%D8%AC%D9%87%D8%A7%D9%86-%D8%AF%D8%B1-%D9%BE%D8%A7%D8%B2%D9%84-%D8%B1%D8%A7%D8%AF%DB%8C%D9%88-%D9%86%D9%85%D8%A7%DB%8C%D8%B4-%D8%B4%D9%86%DB%8C%D8%AF%D9%86%DB%8C-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:39:00+00:00"/>
    <meta property="og:title" content="آثار معمایی و جنایی جهان در «پازل» رادیو نمایش شنیدنی شد"/>
    <meta property="og:description" content="آثار معمایی و جنایی جهان با تنظیم رادیویی و کارگردانی جواد پیشگر در مجموعه ای نمایشی با عنوان « پازل» از رادیو نمایش پخش می شود."/>
  </head>
  <body>
    <article>
      <h1>آثار معمایی و جنایی جهان در «پازل» رادیو نمایش شنیدنی شد</h1>
      <address><time datetime="2019-12-09T12:39:00+00:00">09 Dec 2019, 12:39</time> by <a rel="author" href="https://www.mehrnews.com/archive?jr=33" target="_blank">عطیه موذن</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از روابط عمومی اداره کل هنرهای نمایشی رادیو، جواد پیشگر کارگردان برنامه «پازل» درباره این برنامه گفت: آثار معمایی نزد مخاطبان ایرانی همیشه از علاقه مندی و جذابیت قابل توجهی برخوردار بوده به همین دلیل مدت ها این طرح را در ذهنم مرور می کردم و به نوعی درگیرم کرده بود چرا که مطمئن بودم جای این ژانر از نمایش های رادیویی در شبکه ما خالی است که خوشبختانه با موافقت حمیدرضا افتخاری مدیر رادیو نمایش و همراهی تهیه کننده برنامه محمد مهاجر به نتیجه رسید و در حال حاضر در حال پخش از رادیو نمایش است.</p>
      <p>این کارگردان مطرح رادیویی بیان کرد: از زمانی که شبکه های دیداری و شنیداری نقشی موثر و فرهنگساز در بدنه جوامع مختلف پیدا کردند، ژانرهای مختلفی برای ارتباط هر چه بیشتر مخاطبان با این رویکردها مورد مطالعه قرار گرفت، در همین راستا ژانر معمایی –جنایی یکی از مواردی بود که مورد توجه برنامه سازان و اقشار مختلف مردم قرار گرفت و بازخورد و واکنش های مثبتی را ایجاد کرد.</p>
      <p>پیشگر ادامه داد: دلیل این بازخورد مثبت آن است که مخاطب با طرح داستان و گره های ایجاد شده برای رسیدن به نتیجه و حل معمای موجود در اثر خود را سهیم دانسته و تلاش می کند با گمانه زنی، خود نیز معما را حل کند به خصوص در آثار شنیداری و نمایش رادیویی، مخاطب با داده ها و نشانه های ارائه شده در اثر، تخیل پردازی اش دامنه وسیعی یافته و با کنجکاوی و دقت بیشتر، گاهی حتی جلوتر از شخصیتی که معما توسط وی گشوده می شود، حرکت می کند.</p>
      <p>وی افزود: فهرست زیادی از نویسندگان ژانر جنایی و پلیسی که در این عرصه آثار درخشانی دارند تهیه کرده ام که به تدریج و با برنامه ریزی های انجام شده نمایش رادیویی آن نوشته و تولید خواهد شد.</p>
      <p>این هنرمند پیشکسوت رادیو تأکید کرد: مشکل ترین بخش این برنامه، تنظیم این آثار است که اغلب آن ها به صورت رمان بوده و هر یک حجم عظیمی نزدیک به ۳۰۰ تا ۴۰۰ صفحه دارد و باید در ۶۰ دقیقه آماده شود.</p>
      <p>مجموعه «پازل » به کارگردانی و تنظیم رادیویی جواد پیشگر و با همراهی هنرمندان رادیو نمایش به تازگی در اداره کل هنرهای نمایشی رادیو تولید شده و  جمعه ها ساعت ۱۸ از رادیو نمایش پخش می شود.</p>
    </article>
  </body>
</html>