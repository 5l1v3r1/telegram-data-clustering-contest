<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reflex.cz/clanek/zpravy/98836/rusko-se-nesmi-ctyri-roky-ucastnit-vrcholnych-sportovnich-akci-vcetne-olympiad-a-ms-ve-fotbale.html"/>
    <meta property="og:site_name" content="Reflex.cz"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Rusko se nesmí čtyři roky účastnit vrcholných sportovních akcí včetně olympiád a MS ve fotbale"/>
    <meta property="og:description" content="Rusko nesmí příští čtyři roky vystupovat na vrcholných sportovních akcích pod svou vlajkou a se svou hymnou. Týká se to olympijských her v Tokiu 2020, zimní olympiády 2022 v Pekingu a světových šampionátů v různých sportech včetně fotbalového MS v roce 2022. Kvůli dopingovému skandálu, jehož posledním dějstvím byla manipulace s daty z moskevské laboratoře, o tom dnes rozhodl výkonný výbor Světové antidopingové agentury (WADA)."/>
  </head>
  <body>
    <article>
      <h1>Rusko se nesmí čtyři roky účastnit vrcholných sportovních akcí včetně olympiád a MS ve fotbale</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">ČTK, jkn</a></address>
      <p>
        <b>Rusko nesmí příští čtyři roky vystupovat na vrcholných sportovních akcích pod svou vlajkou a se svou hymnou. Týká se to olympijských her v Tokiu 2020, zimní olympiády 2022 v Pekingu a světových šampionátů v různých sportech včetně fotbalového MS v roce 2022. Kvůli dopingovému skandálu, jehož posledním dějstvím byla manipulace s daty z moskevské laboratoře, o tom dnes rozhodl výkonný výbor Světové antidopingové agentury (WADA).</b>
      </p>
      <p>Ten tak respektoval doporučení své kontrolní komise. Někteří ruští sportovci by ale mohli při splnění určitých podmínek závodit pod neutrální vlajkou, jak tomu bylo na ZOH 2018 a jak to již několik let funguje v atletice. WADA také znovu suspendovala ruskou antidopingovou agenturu (RUSADA).</p>
      <p>Ruská strana má nyní 21 dnů na odvolání a už před jednáním v Lausanne se nechala slyšet, že tak učiní. Pak by případ posuzovala sportovní arbitráž CAS.</p>
      <p>WADA zjistila, že záznamy z moskevské laboratoře, které měly přispět k odhalení rozsahu systematického dopingu v Rusku, nejsou kompletní a vykazují i další nesrovnalosti. V údajích předaných letos v lednu byly mimo jiné vymazány soubory spojené s pozitivními dopingovými testy, které mohly vést k identifikaci hříšníků. Ruský ministr sportu Pavel Kolobkov dříve vysvětloval, že nesrovnalosti jsou technického rázu.</p>
      <p>Před olympiádou 2016 v Riu i před loňskými zimními hrami v Pchjongčchangu rozhodoval o účasti ruských sportovců MOV, respektive jednotlivé sportovní federace. Nyní už má WADA větší pravomoc a MOV musí její verdikt respektovat.</p>
      <p>Ruští politici označovali navrhovaný trest, který by se vztahoval i na paralympijské hry, za neférový. Považují ho za další součást „západního tažení“ proti své zemi.</p>
      <related>
        <a href="https://www.reflex.cz/clanek/historie/89193/den-kdy-zemrela-eliska-misakova-jedina-sportovkyne-ktera-ziskala-olympijske-zlato-az-po-sve-smrti.html"/>
      </related>
      <related>
        <a href="https://www.reflex.cz/clanek/prostor-x/97579/jsem-se-sebou-spokojena-bavi-me-jak-vypadam-kritikum-se-smeji-bez-dopingu-nemam-sanci-rika-kulturistka.html"/>
      </related>
    </article>
  </body>
</html>