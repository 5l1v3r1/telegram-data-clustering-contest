<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361407"/>
    <meta property="og:site_name" content="ПРИВРЕДА - РТРС"/>
    <meta property="article:published_time" content="2019-12-09T12:43:00+00:00"/>
    <meta property="og:title" content="Дио гасовода до границе са Србијом биће завршен до 31. маја 2020."/>
    <meta property="og:description" content="Дио гасовода &quot;Балкански ток&quot; до границе са Србијом биће завршен до 31. маја наредне године, рекао је директор компаније &quot;Булгартрансгаз&quot; Владимир Малинов."/>
  </head>
  <body>
    <article>
      <h1>Дио гасовода до границе са Србијом биће завршен до 31. маја 2020.</h1>
      <address>
        <time datetime="2019-12-09T12:43:00+00:00">09 Dec 2019, 12:43</time>
      </address>
      <p>
        <i>Дио гасовода "Балкански ток" до границе са Србијом биће завршен до 31. маја наредне године, рекао је директор компаније "Булгартрансгаз" Владимир Малинов.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1497/149783.jpg"/>
        <figcaption>Гасовод<br/>Фото: РТРС</figcaption>
      </figure>
      <p>Након тога, кроз њега ће долазити 8,7 милиона кубних метара гаса дневно. До завршетка његове градње гас ће стизати преко постојеће гаснотранспортне мреже.</p>
      <p>Малинов је истакао да ће од 1. јануара 2020. године почети транзитне испоруке гаса из "Турског тока" у Грчку и Сјеверну Македонију.</p>
      <p>Он је најавио да ће компанија ове седмице почети да пуни гасом цјевовод од 11 километара, наводећи да ће до 15. децембра Бугарска бити у потпуности спремна за почетак испорука, док ће се Турска спремати до 20. децембра, преноси Спутњик.</p>
      <p>Прошле седмице предсједник Русије Владимир Путин оптужио је Бугарску да намјерно одуговлачи реализацију "Турског тока" и поручио да ако не желе да зараде на транзиту гаса, Москва ће наћи друге могућности.</p>
      <p>Бугарски премијер Бојко Борисов је на то одговорио да се изградња одужила из процедуралних разлога и изразио наду да ће крајем наредне године гасовод у потпуности прорадити.</p>
      <p>Борисов је навео да држава треба да буде јединствени гасни чвор на Балкану, што је договорено са Европском унијом и САД.</p>
    </article>
  </body>
</html>