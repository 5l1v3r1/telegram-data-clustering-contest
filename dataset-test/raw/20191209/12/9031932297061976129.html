<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/koncowka-prysznica-pod-ktorym-mogl-stac-hitler-podsumowano-poszukiwania-w-wilczym-szancu/"/>
    <meta property="og:site_name" content="Polsat News"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="Końcówka prysznica, pod którym mógł stać Hitler. Podsumowano poszukiwania w Wilczym Szańcu"/>
    <meta property="og:description" content="W dawnej kwaterze Hitlera w Wilczym Szańcu w Gierłoży (woj. warmińsko-mazurskie) odnaleziono liczne drobne przedmioty, z których mógł korzystać przywódca III Rzeszy. Rozpoczęcie prac modernizacyjnych oraz badawczych umożliwiło jesienne zmniejszenie ruchu turystycznego. W prace zaangażowanych było kilkudziesięciu poszukiwaczy z Fundacji na Rzecz Zaginionych Dzieł Sztuki &quot;Latebra&quot; z Gdańska."/>
  </head>
  <body>
    <article>
      <h1>Końcówka prysznica, pod którym mógł stać Hitler. Podsumowano poszukiwania w Wilczym Szańcu</h1>
      <address>
        <time datetime="2019-12-09T12:10:00+00:00">09 Dec 2019, 12:10</time>
      </address>
      <p>
        <b>W dawnej kwaterze Hitlera w Wilczym Szańcu w Gierłoży (woj. warmińsko-mazurskie) odnaleziono liczne drobne przedmioty, z których mógł korzystać przywódca III Rzeszy. Rozpoczęcie prac modernizacyjnych oraz badawczych umożliwiło jesienne zmniejszenie ruchu turystycznego. W prace zaangażowanych było kilkudziesięciu poszukiwaczy z Fundacji na Rzecz Zaginionych Dzieł Sztuki "Latebra" z Gdańska.</b>
      </p>
      <related>
        <a href="https://www.polsatnews.pl/wiadomosc/2019-11-29/prowadzili-remont-w-kozlowce-odkryli-cenne-wina-sprzed-100-lat/"/>
      </related>
      <p>Badacze nie mieli zbyt dużych oczekiwań, gdyż obiekt po wojnie był wielokrotnie eksplorowany przez wojska radzieckie, polskich saperów oraz miejscową ludność. Kwatera po wojnie stała się zagłębiem materiałów budowlanych przeznaczonych na odbudowę Warszawy oraz zabieranych przez miejscową ludność.</p>
      <p>
        <a href="https://www.polsatnews.pl/wiadomosc/2019-12-05/kilkaset-pociskow-znaleziono-w-ciagu-tygodnia-na-terenie-dwoch-nadlesnictw/">
          <b>ZOBACZ: Blisko 200 pocisków znaleziono w ciągu tygodnia na terenie dwóch nadleśnictw</b>
        </a>
      </p>
      <p>Obecne poszukiwania ujawniły wiele drobnych przedmiotów, które wpisane w kontekst tego obiektu dają wiele informacji o jego wojennym funkcjonowaniu.</p>
      <figure>
        <img src="https://r.dcs.redcdn.pl/http/o2/redefine/cp/3d/3djhaw41idup2968q9cm6c6pvxpdxf91.jpg"/>
        <figcaption>Poszukiwania ujawniły wiele drobnych przedmiotów, które wpisane w kontekst tego obiektu dają wiele informacji o jego wojennym funkcjonowaniu</figcaption>
      </figure>
      <p>
        <b>Tabliczki z kotłowni, fryzjera, wyposażenie kasyna </b>
      </p>
      <p>W dawnej kwaterze wydobyto elementy wyposażenia schronów, pancerne okiennice, końcówkę prysznica, zawory wodne, zawiasy okiennic, osłony wentylacji, zamknięcia, klucze, dawne oznakowania, tabliczki z kotłowni, fryzjera, elementy instalacji podziemnych: wodnych, ciepłowniczych, elektrycznych, betonowe słupki oznaczające linie podziemne, żeliwne studnie i zasuwy wodne, elementy narzędzi budowlanych, elementy uzbrojenia wysadzone w 1945 r. przez Niemców oraz wyposażenie kasyna (talerze, miski, butelki).</p>
      <p>
        <i>WIDEO: W prace zaangażowanych było kilkudziesięciu poszukiwaczy z Fundacji na Rzecz Zaginionych Dzieł Sztuki "Latebra"</i>
      </p>
      <figure>
        <iframe src="https://www.youtube.com/embed/yGcngunIUL4" width="560" height="315" data-service="Youtube" scrolling="no"/>
      </figure>
      <p>
        <a href="https://www.polsatnews.pl/wiadomosc/2019-10-01/znaleziono-zlota-bizuterie-sprzed-1700-lat-trafili-na-nia-hobbysci/">
          <b>ZOBACZ: Znaleziono niezwykle cenną złotą bransoletę sprzed 1700 lat. Trafili na nią hobbyści</b>
        </a>
      </p>
      <p>Wszystkie znaleziska skatalogowano, zostaną zabezpieczone przed niszczeniem i zapewne znajdą miejsce w tworzonej ekspozycji. Należy podkreślić, iż pomysł okazania znalezisk turystom nie będzie służył gloryfikowaniu postaci z czasów wojny i tego miejsca, a jedynie lepszemu zrozumieniu funkcjonowania kwatery Hitlera.</p>
      <figure>
        <img src="https://r.dcs.redcdn.pl/http/o2/redefine/cp/kf/kfj47invpjkw4peqc2a712jhmmifwcj5.jpg"/>
        <figcaption>Znaleziska zabezpieczono przed niszczeniem i zapewne znajdą miejsce w tworzonej ekspozycji</figcaption>
      </figure>
      <p>
        <b>Oprócz Hitlera mieszkało tam ok. 2,5 tys. osób</b>
      </p>
      <p>Wilczy Szaniec w latach 1941 – 1944 pełnił funkcję głównej kwatery Hitlera. W leśnym miasteczku pod Kętrzynem oprócz Hitlera mieszkało ok. 2,5 tys. osób. To tam decydowano o podbojach nazistowskich Niemiec, pojawiały się szaleńcze pomysły i stamtąd wydawano rozkazy wpływające na losy wielu milionów ludzi.</p>
      <p>
        <i>WIDEO: Członkowie Fundacji "Latebra" odkryli hitlerowskie studzienki, które nie były otwierane od lat 40.</i>
      </p>
      <figure>
        <iframe src="https://www.youtube.com/embed/Yn9uYu37C4g" width="560" height="315" data-service="Youtube" scrolling="no"/>
      </figure>
      <p>
        <a href="https://www.polsatnews.pl/wideo/haker-pilnie-poszukiwany-do-odzyskania-danych-urzedu-gminy_6761374/">WIDEO - Haker pilnie poszukiwany. Do odzyskania danych urzędu gminy</a>
      </p>
      <figure>
        <img src="https://r.dcs.redcdn.pl/http/o2/redefine/cp/xn/xn74qr1czvej3r6r3ixn1bxvtmufz978.jpg"/>
      </figure>
    </article>
  </body>
</html>