<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252116/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T12:18:12+00:00"/>
    <meta property="og:title" content="อีก 4 ปี! ตลาดเอไอจีน จ่อมูลค่าพุ่งกว่าหมื่นล้านดอลล์"/>
    <meta property="og:description" content="รายงานล่าสุดชี้ ตลาดเอไอจีนจ่อมูลค่าพุ่งกว่าหมื่นล้านดอลลาร์ ภายในปี 2566 ด้วยอัตราการขยายตัวสูงถึง 51.5% ต่อปี หลังในปีนี้โตเพิ่มขึ้นถึง 64% ผงาดขึ้นเป็นตลาดเอไอใหญ่สุดอันดับ 2 ของโลก"/>
  </head>
  <body>
    <article>
      <h1>อีก 4 ปี! ตลาดเอไอจีน จ่อมูลค่าพุ่งกว่าหมื่นล้านดอลล์</h1>
      <address><time datetime="2019-12-09T12:18:12+00:00">09 Dec 2019, 12:18</time> by <a rel="author" href="https://www.thebangkokinsight.com/author/kanyaporn/" target="_blank">KANYAPORN PHUAKVISUTHI</a></address>
      <p>รายงานล่าสุดชี้ ตลาดเอไอจีนจ่อมูลค่าพุ่งกว่าหมื่นล้านดอลลาร์ ภายในปี 2566 ด้วยอัตราการขยายตัวสูงถึง 51.5% ต่อปี หลังในปีนี้โตเพิ่มขึ้นถึง 64% ผงาดขึ้นเป็นตลาดเอไอใหญ่สุดอันดับ 2 ของโลก</p>
      <figure>
        <img src="https://www.thebangkokinsight.com/wp-content/uploads/2019/12/artificial-intelligence-2167835_640.jpg"/>
      </figure>
      <p>รายงานปกข่าวฉบับล่าสุด ที่ “อินเตอร์เนชันแนล ดาต้า คอร์เปอเรชัน” (ไอดีซี) บริษัทด้านการวิจัยตลาดระดับโลก ร่วมมือกับ “คิวบิตเอไอ” สื่อเทคโนโลยีจีนจัดทำขึ้นมา ระบุ นโยบายที่ให้การสนับสนุนภาคเทคโนโลยีของรัฐบาลปักกิ่ง มีแนวโน้มที่จะทำให้ตลาดปัญญาประดิษฐ์ (เอไอ) ท้องถิ่น มีมูลค่าพุ่งถึง 11,900 ล้านดอลลาร์ ภายในปี 2566 หลังจากที่มีมูลค่าถึง 4,250 ล้านดอลลาร์ภายในปี 2563 และมีอัตราการขยายตัวที่ 51.5% ต่อปี</p>
      <p>ในปีนี้ รายงานคาดการณ์ว่า ตลาดเอไอจีนจะมีสัดส่วนราว 12% ของมูลค่าโดยรวมในตลาดโลก และด้วยอัตราการขยายตัว 64% ต่อปี ทำให้จีนผงาดขึ้นมาเป็นตลาดเอไอขนาดใหญ่สุดเป็นอันดับ 2 ของโลก</p>
      <p>รายงานยังพบว่า ในปี 2562 บริษัทจีนเพิ่มการลงทุนในด้านเทคโนโลยีเอไอ ซึ่งตลาดเอไอส่วนใหญ่ในจีนจะมุ่งเน้นไปที่ภาคบริการ ดูแลสุขภาพ และโทรคมนาคม</p>
      <p>อย่างไรก็ดี รายงานเตือนว่า การขาดแคลนผู้เชี่ยวชาญด้านเอไอ และชุดข้อมูลคุณภาพสูง นอกเหนือไปจากโครงการที่ต้องใช้ต้นทุนสูง ถือเป็นปัญหาอันดับต้นๆ ของการพัฒนาเอไอในแดนมังกร</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252116%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252492/"/>
        <a href="https://www.thebangkokinsight.com/252297/"/>
        <a href="https://www.thebangkokinsight.com/251433/"/>
        <a href="https://www.thebangkokinsight.com/250151/"/>
      </related>
    </article>
  </body>
</html>