<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834137-porosenko-perepisav-agrokompaniu-na-sina.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T12:11:00+00:00"/>
    <meta property="og:title" content="Порошенко переписав агрокомпанію на сина"/>
    <meta property="og:description" content="Син Порошенка - Олексій, став кінцевим бенефіціаром товариства з обмеженою відповідальністю &quot;Укрпромінвест-агро&quot;, змінивши свого батька - колишнього Президента України Петра Порошенка. Зміни у структурі власників компанії відбулися 31 жовтня 2019 року."/>
  </head>
  <body>
    <article>
      <h1>Порошенко переписав агрокомпанію на сина</h1>
      <h2>Син Порошенка - Олексій, став кінцевим бенефіціаром товариства з обмеженою відповідальністю "Укрпромінвест-агро", змінивши свого батька - колишнього Президента України Петра Порошенка. Зміни у структурі власників компанії відбулися 31 жовтня 2019 року.</h2>
      <address>
        <time datetime="2019-12-09T12:11:00+00:00">09 Dec 2019, 12:11</time>
      </address>
      <p>Це витікає з даних <a href="https://usr.minjust.gov.ua/ua/freesearch">Єдиного державного реєстру юридичних осіб, фізичних осіб-підприємців та громадських формувань</a> (ЄДР), а також - даних платформи відкритих даних <a href="https://opendatabot.ua/c/31953808">Opendatabot</a>.</p>
      <p>"31.10.2019 новий власник. Кінцевий бенефіціарний власник (контролер) засновника юридичної особи - Порошенко Олексій Петрович. Минулий власник - кінцевий бенефіціарний власник (контролер) засновника юридичної особи - <a href="https://www.ukrinform.ua/tag-porosenko">Порошенко Петро</a> Олексійович", - такі дані щодо зміни власників компанії подаються, зокрема, Opendatabot.</p>
      <p>Ця ж інформація підтверджується в ЄДР, проте без дати, коли відбулася зміна власника.</p>
      <p>Серед засновників також значиться ТОВ "Прайм Інвестментс", проте в частині цього власника жодних змін не відбулося.</p>
      <p>Олексій Порошенко також став бенефіціаром низки підприємств, які входять до групи ТОВ "Група Агропродінвест", засновником якої, у свою чергу, є "Укрпромінвест-Агро". Зокрема, це ПрАТ "ПК Поділля", ТОВ "ПК Зоря Поділля", ТОВ "Вінницький комбінат хлібопродуктів №2", агрофірма "Дніпроагролан", АФ "Іванківці", ТОВ "Мас-Агро", ТОВ "Правобережне" і ТОВ "Прогрес-НТ".</p>
      <p>"Укрпромінвест-агро" - потужний агропромисловий виробник, один із лідерів цукрової та зернопереробної галузей України.</p>
      <p><a href="http://www.upi-agro.com.ua/">За даними самої компанії</a>, її цукровий бізнес - третій за потужністю в Україні. Представлений двома цукровими заводами, розташованими у Вінницькій області, які очолюють рейтинг найпотужніших вітчизняних цукроварних підприємств. Зокрема, за підсумками минулого року Крижопільський цукровий завод встановив галузевий рекорд по обсягу цукру, виробленого одним заводом у виробничий сезон. Завод виробив 171 тис. тонн цукру, що є абсолютним рекордом за всю 195-літню історію цукроваріння в Україні.</p>
      <p>"Укрпромінвест-агро" є потужним виробником продукції рослинництва та спеціалізуються на вирощуванні цукрового буряку, зернових та олійних культур, зокрема, пшениці, кукурудзи, сої, соняшнику.</p>
      <p>Компанія є лідером української борошномельної галузі. Вінницький комбінат хлібопродуктів №2 спеціалізується на виробництві високоякісного борошна та манної крупи, повнораціонних кормів для худоби, птиці, риби. За результатами 2018 р. компанія обійняла 1 місце в Україні за обсягом виробництва борошна та є найбільшим експортером цього продукту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2830092-sin-porosenka-vikupiv-batkivsku-castku-u-banku-mib.html">Син Порошенка викупив батьківську частку у банку МІБ</a>
      </blockquote>
      <p>"Укрпромінвест-агро" має розвинутий тваринницький напрямок. Поголів’я великої рогатої худоби компанії складає 6600 голів, з яких 3000 – молочні корови.</p>
      <p>Як повідомлялося, раніше корпорація Roshen підтвердила інформацію про те, що Петро Порошенко перереєстрував на сина Олексія частину свого кондитерського бізнесу Roshen.</p>
      <p>
        <i>Фото: upi-agro.com.ua</i>
      </p>
    </article>
  </body>
</html>