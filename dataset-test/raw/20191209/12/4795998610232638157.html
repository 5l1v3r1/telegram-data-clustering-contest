<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/universitelere-535-ek-arastirma-gorevlisi-atanacak,851436"/>
    <meta property="og:site_name" content="T24"/>
    <meta property="article:published_time" content="2019-12-09T12:27:00+00:00"/>
    <meta property="og:title" content="Üniversitelere 535 ek araştırma görevlisi atanacak"/>
    <meta property="og:description" content="180 araştırma görevlisi hukuk fakültelerine atanacak"/>
  </head>
  <body>
    <article>
      <h1>Üniversitelere 535 ek araştırma görevlisi atanacak</h1>
      <h2>180 araştırma görevlisi hukuk fakültelerine atanacak</h2>
      <address>
        <time datetime="2019-12-09T12:27:00+00:00">09 Dec 2019, 12:27</time>
      </address>
      <p>Yükseköğretim Kurulu (YÖK), 'Öncelikli Alanlar Kapsamında Araştırma Görevlisi İstihdamı Projesi' için toplam 535 araştırma görevlisi kadrosuna atama izninin Cumhurbaşkanlığınca onaylandığını açıkladı.<br/>YÖK'ten yapılan yazılı açıklamada, 'Öncelikli Alanlar Kapsamında Araştırma Görevlisi İstihdamı Projesi' için toplam 535 araştırma görevlisi kadrosuna atama izninin Kurulumuzca yükseköğretim kurumlarına tahsisi Cumhurbaşkanlığı makamınca uygun bulunmuştur" denildi.<br/>İlave kadro izinleri için yapılan merkezi planlamada öğretim üyesi temininde güçlük çekilen alanların dikkate alındığı belirtilen açıklamada, şu ifadelere yer verildi:<br/>"Bu bağlamda 180 adedi hukuk olmak üzere; 'Eczacılık, Mimarlık, Psikoloji, Hemşirelik, Otizm Spektrum Bozukluğu Eğitimi, Özel Eğitim, Odyoloji, Dil ve Konuşma Terapisi' gibi alanlarda lisansüstü eğitim yaptırılması amacıyla öğretim elemanı bulmada sıkıntı çekilen alanlar başta olmak üzere yükseköğretim kurumlarına toplamda 535 araştırma görevlisi kadrosu için atama izni verilmiştir. Adayların değerlendirilmesi ve seçimi cari usule göre üniversiteler tarafından yapılacaktır. Yapılan planlama ve projeksiyonlarımıza göre müteakip iki sene aynı minvalde bu politika izlendiğinde bu alanlara ilişkin öğretim üyesi eksikliği büyük ölçüde giderilmiş olacaktır. Diğer taraftan üniversite planlaması ve talebi ile Yükseköğretim Kurulu tarafından verilen izin sonucu çıkılan ilan süreçleri de aynen devam etmektedir. Öncelikli alanlar kapsamında verilen bu yeni izinler bu yürüyen süreçlere ilaveten merkezi planlama sonucu yükseköğretim kurumlarına verilen 'ek' izinlerdir."</p>
    </article>
  </body>
</html>