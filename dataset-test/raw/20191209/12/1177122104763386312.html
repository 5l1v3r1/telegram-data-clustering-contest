<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/-vopseaua-de-par-permanenta-duce-la-cancer-la-san-la-femeile-de-culoare-149389.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T12:35:00+00:00"/>
    <meta property="og:title" content="Vopseaua de păr permanentă duce la cancer la sân la femeile de culoare"/>
    <meta property="og:description" content="Majoritatea studiilor pe substanțele chimice din produsele de păr s-au axat doar pe femeile albe, deși sunt folosite și de cele de culoare. O cercetare nouă de la Institutul Național de Sănătate (NIH) a descoperit că vopseaua permanentă de păr și produsele chimice de îndreptare a părului sunt asociate cu rate ridicate de cancer mamar. Creșterea asta se regăsește la femeile de culoare pentru că produsele pe care le folosesc de regulă conțin mai mulți compuși care pot bloca funcțiile endocrine și duc la formarea celulelor canceroase. Pe lângă asta, femeile de culoare utilizează produsele astea mult mai des decât cele de alte rase, de aceea sunt mult mai expuse la substanțele chimice, conform studiului apărut în International Journal of Cancer pe 4 decembrie. Între 2003 și 2009, cercetătorii au studiat date medicale de la 46 709 de femei cu vârste între 35 și 74 de ani, care au avut cel puțin o soră cu cancer mamar, însă nu și un istoric personal cu această problemă. Studiul s-a folosit de câțiva factori precum…"/>
  </head>
  <body>
    <article>
      <h1>Vopseaua de păr permanentă duce la cancer la sân la femeile de culoare</h1>
      <address>
        <time datetime="2019-12-09T12:35:00+00:00">09 Dec 2019, 12:35</time>
      </address>
      <p>
        <b>Majoritatea studiilor pe substanțele chimice din produsele de păr s-au axat doar pe femeile albe, deși sunt folosite și de cele de culoare.<br/><br/>O cercetare nouă de la Institutul Național de Sănătate (NIH) a descoperit că vopseaua permanentă de păr și produsele chimice de îndreptare a părului sunt asociate cu rate ridicate de cancer mamar. Creșterea asta se regăsește la femeile de culoare pentru că produsele pe care le folosesc de regulă conțin mai mulți compuși care pot bloca funcțiile endocrine și duc la formarea celulelor canceroase. Pe lângă asta, femeile de culoare utilizează produsele astea mult mai des decât cele de alte rase, de aceea sunt mult mai expuse la substanțele chimice, conform studiului apărut în International Journal of Cancer pe 4 decembrie.<br/><br/>Între 2003 și 2009, cercetătorii au studiat date medicale de la 46 709 de femei cu vârste între 35 și 74 de ani, care au avut cel puțin o soră cu cancer mamar, însă nu și un istoric personal cu această problemă. Studiul s-a folosit de câțiva factori precum vârsta, stadiul menopauzei, rasa, etnia, educația, indexul de masă corporală, fumat, consumul de contraceptive orale și vârsta primei nașteri, și a ajuns la aceeași concluzie: Femeile care au folosit în mod regulat vopsea permanentă de păr aveau un risc mai ridicat (cu 9%) de cancer mamar, comparat cu cele care nu se vopseau.</b>
      </p>
      <p>În plus, femeile de culoare care au folosit vopsea permanentă în anul anterior studiului aveau o rată mai mare cu 45% de cancer mamar, în timp ce la tipele albe era de 7%. Cu cât se vopseau mai des, lucru pe care l-au spus în chestionare și interviuri telefonice, cu atât rata de cancer mamar era mai mare: Femeile de culoare care foloseau vopsea permananetă la fiecare cinci până la opt săptămâni aveau o rată crescută cu 60% de cancer mamar, pe când cele albe de 8%. Tipele care au folosit produse de îndreptare a părului din substanțe chimice în anul anterior au fost asociate cu o incidență cu 18% mai mare de cancer mamar, în timp ce persoanele care le-au utilizat la fiecare cinci până opt săptămâni, aveau cu 31% mai multe șanse să dezvolte cancer la sân. Asocierea asta cu produsele de îndreptare a fost consecventă de-a lungul raselor.</p>
      <p>Cercetătorii suspectează că legătura între vopsea, produsele de îndreptare și cancerul mamar are de-a face cu ingredientele toxice pe care le inhalăm și le absorbim prin piele în timpul utilizării (multe dintre ele conțin peste cinci mii de substanțe chimice, printre care unele induc tumori la șoricei). Produsele pe care femeile de culoare le folosesc mai des decât alte rase conțin mai multe substanțe chimice care perturbă sistemele endocrine, ceea ce poate crește tendința spre cancer. Majoritatea dintre ele nici măcar nu apar pe etichete, iar asta nu face decât să-ți fie imposibil să știi la ce ești expus.</p>
      <p>Majoritatea studiilor anterioare erau făcute doar pe femeile albe, ceea ce e aberant când te gândești cât de mare e urgența să înțelegem variabilele rasiale care duc la cancerul mamar. În România, în 2016, ponderea femeilor depistate cu cancer la sân a înregistrat cel mai mic procent din Uniunea Europeană, dar asta și pentru că-n țara noastră doar 6% din ele și-au făcut examenul mamografic. Deși rata cancerului de sân e ridicată la toate rasele - una din opt americance se alege cu diagnosticul - la femeile de culoare a crescut mai mult în ultimii ani, pentru că sunt tratate prost de sistemul medical, sunt diagnosticate când au atins deja o fază terminală și mor după diagnostic spre deosebire de tipele albe.</p>
      <p>„E important ca toate femeile de toate rasele să fie incluse în studiile despre cancerul mamar, pentru că riscul și mortalitatea tind să difere de la o rasă la alta. În SUA, femeile afro-americane tind să dezvolte tipuri mult mai agresive de cancer la sân”, a declarat pentru VICE Alexandra White, directoarea NIEHS Environment and Cancer Epidemiology Group.</p>
      <p>Până vom strânge mai multe dovezi, cercetătorii te îndeamnă să eviți genul ăsta de produse de păr. „Descoperirile astea sugerează că femeile ar trebui să fie mult mai atente la produsele pe care le folosesc pentru că substanțele chimice din ele duc la apariția cancerului mamar. Ele sunt doar un factor dintr-o listă care influențează șansele apariției cancerului la sân”, a zis White.</p>
      <p>https://www.vice.com/</p>
    </article>
  </body>
</html>