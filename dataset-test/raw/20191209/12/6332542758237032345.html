<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/actualitate/taxa-oxigen-se-amana-anuntul-gabrielei-firea-549669.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T12:53:00+00:00"/>
    <meta property="og:title" content="Taxa Oxigen se amână: Anunțul Gabrielei Firea"/>
    <meta property="og:description" content="Primarul General al Capitalei, Gabriela Firea, a declarat că începând cu luna martie 2020 se va începe aplicarea propriu-zisă a taxei Oxigen."/>
  </head>
  <body>
    <article>
      <h1>Taxa Oxigen se amână: Anunțul Gabrielei Firea</h1>
      <address>
        <time datetime="2019-12-09T12:53:00+00:00">09 Dec 2019, 12:53</time>
      </address>
      <p>Primarul General al Capitalei, <a href="https://www.antena3.ro/tag/gabriela-firea-18678.html">Gabriela Firea</a>, a declarat că începând cu luna martie 2020 se va începe aplicarea propriu-zisă a taxei Oxigen.</p>
      <p><a href="https://www.antena3.ro/tag/gabriela-firea-18678.html">Gabriela Firea</a> a mai precizat că în ianuarie și februarie 2020, măsurile se vor axa pe informare. În rest, nu se schimbă nimic cu privire la aplicarea taxei Oxigen. </p>
      <p>”Deoarece conștientizăm faptul că cetățenii trebuie să fie mult mai bine informați, să înțeleagă care sunt beneficiile acestui program și al vinietei Oxigen, am luat hotărârea, împreună cu Direcția Transporturi, și vom anunța și colegii din Consiliul General, ca lunile ianuarie și februarie să fie dedicate informării și conștientizării acestui program care ajută foarte mult în combaterea poluării, dar, de asemenea, și la diminuarea traficului în zona centrală a Capitalei și, din luna martie, să începem aplicarea propriu-zisă”, a declarat <a href="https://www.antena3.ro/tag/gabriela-firea-18678.html">Gabriela Firea</a>, luni, într-o conferinţă de presă.</p>
      <figure>
        <img src="https://www.antena3.ro/static/images/blank.gif"/>
      </figure>
      <h3>
        <a href="https://www.antena3.ro/politica/motiunea-simpla-impotriva-lui-florin-citu-a-trecut-senatul-cere-demiterea-acestuia-549598.html">Moțiunea simplă împotriva lui Florin Cîțu a trecut. Senatul cere demiterea acestuia</a>
      </h3>
      <p><a href="https://www.antena3.ro/politica/">Politică</a> 09 Dec, 2019</p>
      <p>„Vrem să ne asigurăm că proiectul este aplicabil, nu e vorba despre o derogare sau amânare neapărat de teama unor reacții, ci pentru că este normal ca populația să înțeleagă rolul acestui proiect Oxigen foarte necesar pentru București”, a mai subliniat <a href="https://www.antena3.ro/tag/gabriela-firea-18678.html">Gabriela Firea</a>.</p>
      <p>
        <b>
          <a href="https://www.antena3.ro/politica/gabriela-firea-intrebata-daca-va-candida-la-functia-de-presedinte-al-psd-raspunsul-primarului-549608.html">Citeşte Şi Gabriela Firea, întrebată dacă va candida la funcția de președinte al PSD. Răspunsul primarului Capitalei</a>
        </b>
      </p>
      <p>Astfel, din 2020, pentru vehiculele cu norma de poluare Euro 4, Euro 5, Euro 6, pentru cele electrice şi hibride, accesul în Bucureşti este permis fără restricţii pe toate arterele.<br/><br/>Maşinile Euro 3 pot circula în Bucureşti numai după achiziţionarea vignetei.<br/><br/>Pentru automobilele non-Euro, Euro 1 şi Euro 2, accesul este interzis în Zona de Acţiune pentru Calitatea Aerului, stabilită prin proiect în perimetrul delimitat de Piaţa Victoriei - bd. Iancu de Hunedoara - şos. Ştefan cel Mare - str. Polonă - str. Mihai Eminescu - str. Traian - bd. Nerva Traian - bd. Gheorghe Şincai - str. Lânăriei - Calea Şerban Vodă - bd. Mărăşeşti - str. Mitropolit Nifon - bd. Libertăţii - Calea 13 Septembrie - şos. Pandurilor - şos. Cotroceni - Splaiul Independeţei - str. Ştirbei Vodă - str. Berzei - str. Buzeşti - Piaţa Victoriei. În restul Capitalei, maşinile non-Euro, Euro 1 şi Euro 2 au drept de circulaţie pe bază de vignetă.<br/><br/>Potrivit documentului postat pe site-ul PMB, cel mai mult vor plăti posesorii de autoturisme non-Euro, preţul vignetei în cazul acestora ajungând la 1.900 lei pe an.<br/><br/>Vignetele se pot achiziţiona pentru o zi, o lună, şase luni sau un an.<br/><br/>Circulaţia fără vignetă va fi sancţionată cu amenzi cuprinse între 1.500 şi 2.000 de lei.<br/><br/>Sumele încasate vor constitui venit la bugetul Municipiului Bucureşti şi vor fi folosite cu prioritate pentru lucrări, investiţii şi proiecte din domeniul protecţiei mediului şi al mobilităţii urbane, care contribuie direct sau indirect la îmbunătăţirea condiţiilor şi a calităţii aerului, se arată în proiectul de hotărâre.</p>
    </article>
  </body>
</html>