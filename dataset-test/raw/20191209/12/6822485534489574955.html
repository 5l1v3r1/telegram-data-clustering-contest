<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918091.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="العالم: بغداد در آرامش کامل است"/>
    <meta property="og:description" content="به گزارش باشگاه خبرنگاران جوان به نقل از شبکه تلویزیونی العالم، همزمان با برقراری آرامش در بغداد، پایتخت عراق، مردم این کشور در خصوص هرگونه مداخله خارجی بویژه مداخله آمریکا، رژیم صهیونیستی و عربستان سعودی در امور داخلی عراق هشدار دادند."/>
  </head>
  <body>
    <article>
      <h1>العالم: بغداد در آرامش کامل است</h1>
      <address>
        <time datetime="2019-12-09T12:33:00+00:00">09 Dec 2019, 12:33</time>
      </address>
      <p>العالم در گزارشی اعلام کرد روز جمعه گذشته منطقه السنک بغداد شاهد حوادث خونینی بود، اما هم‌اکنون پایتخت آرام است.</p>
      <p>به گزارش باشگاه خبرنگاران جوان به نقل از شبکه تلویزیونی العالم، همزمان با برقراری آرامش در بغداد، پایتخت عراق، مردم این کشور در خصوص هرگونه مداخله خارجی بویژه مداخله آمریکا، رژیم صهیونیستی و عربستان سعودی در امور داخلی عراق هشدار دادند.</p>
      <p>روز جمعه گذشته منطقه السنک بغداد شاهد حوادث خونینی بود، اما هم‌اکنون پایتخت آرام است. از سوی دیگر شیخ قیس الخزعلی، فرمانده جنبش عصائب اهل الحق، آمریکا، اسرائیل، عربستان سعودی و امارات را تهدید کرد که تاوان ریختن خون مردم عراق را خواهند داد.</p>
      <p>در همین حال منابعی آگاه فاش کردند برخی جریان‌های خارجی در انتخاب نخست وزیر جدید عراق دست دارند.</p>
      <p>خبرنگار شبکه تلویزیونی العالم در گزارشی گفت: میدان‌های اعتراض در بغداد آرام است، اما پیامد‌های حوادث مناطق السنک و الخلانی که تعداد زیادی در آن کشته یا زخمی شدند همچنان ادامه دارد؛ قیس المحمداوی، فرمانده عملیات بغداد از سمت خود برکنار و سرلشکر عبدالحسین التمیمی به فرماندهی عملیات بغداد منصوب شد.</p>
      <p>همچنین کمیسیون امنیتی و دفاعی پارلمان عراق برخی از فرماندهان نظامی را برای توضیح حوادث السنک و الخلانی و حوادث استان‌های نجف اشرف و ذی قار به پارلمان فراخواند.</p>
      <p>حسین خلاط از نمایندگان پارلمان عراق در مصاحبه با خبرنگار العالم گفت: «امروز زمینه برای گام نهادن در مسیری که مرجعیت دینی عراق ترسیم کرده، فراهم شده است. مرجعیت دینی برای هر گروه و جریانی نقشی معین کرده است و این نقش‌ها اگر به درستی ایفا شود به راه حل‌هایی دست خواهیم یافت».</p>
      <p>خبرنگار العالم افزود: پس از هدف قرار گرفتن منزل سید مقتدا صدر، رهبر جریان صدر در منطقه حنانه در نجف اشرف، رئیس کمیسیون امنیتی و دفاعی پارلمان عراق به نقل از فرمانده پدافند هوایی گفت: «بعید نیست آمریکا و اسرائیل در این حمله پهپادی نقش داشته باشند».</p>
      <p>از سوی دیگر شیخ قیس الخزعلی، دبیرکل جنبش عصائب اهل الحق، تصریح کرد: «رژیم‌های امارات، عربستان سعودی، آمریکا و اسرائیل به دلیل ریختن خون شهروندان عراقی تاوان سنگینی خواهند داد».</p>
      <p>شیخ قیس الخزعلی همچنین تاکید کرد: «امروز همه چیز روشن و شفاف شده است. مرجعیت دینی عراق چندین بار به دخالت‌های بیگانگان اشاره کرده است. جریان‌های خارجی و بیگانگان می‌خواهند کشور عراق را نابود کنند که باید درخصوص این دخالت‌های خارجی هوشیار باشیم و در برابر آن بایستیم».</p>
      <p>خبرنگار العالم افزود: سفرای کشور‌های انگلیس، فرانسه و آلمان در بغداد پس از اینکه با عادل عبدالمهدی دیدار کردند در دخالتی آشکار در امور عراق با صدور بیانیه‌ای تاکید کردند ضروری است نیرو‌های بسیج مردمی عراق به مناطقی که در آن اعتراضات مردمی وجود دارد نزدیک نشوند. از سوی دیگر برهم صالح، رئیس‌جمهور عراق نیز با جنین هنیس پلاسخارت، نماینده ویژه دبیرکل سازمان ملل متحد در امور عراق، دیدار کرد.</p>
      <p>در همین حال منابع پارلمانی از تلاش‌های کشور‌های غربی برای دخالت در موضوع انتخاب نخست وزیر جدید عراق خبر دادند.</p>
    </article>
  </body>
</html>