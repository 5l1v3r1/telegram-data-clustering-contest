<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625652/%D9%BE%DB%8C%D8%B4%D9%86%D9%87%D8%A7%D8%AF-%D8%A2%D9%85%D9%88%D8%B2%D8%B4-%D8%B2%D8%A8%D8%A7%D9%86-%DA%86%DB%8C%D9%86%DB%8C-%D8%AF%D8%B1-%D9%85%D8%AF%D8%A7%D8%B1%D8%B3-%D9%88-%D8%AD%D9%85%D8%A7%DB%8C%D8%AA-%D9%88%D8%B2%DB%8C%D8%B1-%D8%A7%D8%B2-%D8%A2%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T12:32:00+00:00"/>
    <meta property="og:title" content="پیشنهاد آموزش «زبان چینی» در مدارس و حمایت وزیر از آن"/>
    <meta property="og:description" content="معاون وزیر آموزش و پرورش و رئیس ستاد بزرگداشت هفته پژوهش در وزارت آموزش و پرورش گفت که پیشنهاد داده‌ایم که زبان چینی و زبان عربی در کنار زبان‌های دیگر نه به شکلی که هم اکنون در مدارس آموزش داده می‌شود، به فهرست آموزش‌های ما افزوده شود."/>
  </head>
  <body>
    <article>
      <h1>پیشنهاد آموزش «زبان چینی» در مدارس و حمایت وزیر از آن</h1>
      <address>
        <time datetime="2019-12-09T12:32:00+00:00">09 Dec 2019, 12:32</time>
      </address>
      <p>
        <i>معاون وزیر آموزش و پرورش و رئیس ستاد بزرگداشت هفته پژوهش در وزارت آموزش و پرورش گفت که پیشنهاد داده‌ایم که زبان چینی و زبان عربی در کنار زبان‌های دیگر نه به شکلی که هم اکنون در مدارس آموزش داده می‌شود، به فهرست آموزش‌های ما افزوده شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام علی ذوعلم در نشست خبری که به مناسبت هفته پژوهش برگزار شد با بیان اینکه شعار هفته پژوهش سال ۹۸ «پژوهش خلاقیت و زندگی» است گفت: برای امسال شعاری که مطرح شده پژوهش خلاقیت و زندگی است، زیرا بر اساس مبانی تحولی بدون تقویت عنصر خلاقیت و پویایی فکری به تحول دست نخواهیم یافت و امروز متاسفانه عنصر خلاقیت به قدر کافی مورد توجه نیست.</p>
      <p>وی افزود: بدون رعایت عنصر خلاقیت و پویایی فکری و تقویت عقلانیت و تفکر به تحول دست نمی‌یابیم. به عنصر خلاقیت در مدرسه و ساختار آموزش و پرورش به قدر کافی توجه نشده است.</p>
      <p>رئیس ستاد بزرگداشت هفته پژوهش در آموزش و پرورش با بیان اینکه کمبود‌های زیرساختی در حوزه پژوهش بحث اصلی نگاه ماست گفت: معتقدم اگر بخواهیم تحول اساسی در آموزش و پرورش ایجاد کنیم؛ بدون گره خوردن به پژوهش امکان ندارد.</p>
      <p>ذوعلم ادامه داد: هفته پژوهش در آموزش و پرورش چندین جنبه دارد که شامل انعکاس تلاش‌های معلمان، دانش آموزان و بحث درباره بایستگی‌ها و کمبود‌های این حوزه است. دومین نکته هم این است که برنامه‌های درسی ما با نیاز‌های نسل امروز ارتباط برقرار کرده است و ما هم به این نقصان اعتراف می‌کنیم.</p>
      <p>ذوعلم درباره ورود زبان‌های خارجی دیگر و خارج شدن از انحصار یک زبان خارجی اظهار کرد: حوزه تربیت و یادگیری زبان‌های خارجی، زبان‌های قرآن ومعارف اسلامی و زبان فارسی سه حوزه را در سازمان تشکیل می‌دهد. پیشنهاد داده‌ایم که زبان چینی و زبان عربی در کنار زبان‌های دیگر نه به شکلی که هم اکنون در مدارس آموزش داده می‌شود، به فهرست آموزش‌های ما افزوده شود. وزیر هم ضمن حمایت از موضوع، دستور بررسی و ارجاع به شورای عالی آموزش و پرورش داده‌اند.</p>
    </article>
  </body>
</html>