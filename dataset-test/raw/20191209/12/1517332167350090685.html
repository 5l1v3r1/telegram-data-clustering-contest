<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/la-spezia-uccisa-la-moglie-malata-e-si-toglie-la-vita/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T12:24:19+00:00"/>
    <meta property="og:title" content="La Spezia, uccide la moglie malata e si toglie la vita"/>
    <meta property="og:description" content="Ha ucciso la moglie sparandole con un'arma legalmente detenuta e poi si è tolto la vita. Omicidio - suicidio in un appartamento nel centro della Spezia. L'uomo è un carrozziere in pensione di circa 75 anni, la moglie coetanea sarebbe stata malata. Al momento del gesto in casa c'era una assistente familiare ora sotto choc."/>
  </head>
  <body>
    <article>
      <h1>La Spezia, uccide la moglie malata e si toglie la vita</h1>
      <h2>Ha ucciso la moglie sparandole con un’arma legalmente detenuta e poi si è tolto la vita. Omicidio – suicidio in un appartamento nel centro della Spezia. L’uomo è un carrozziere in pensione di circa 75 anni, la moglie coetanea sarebbe stata malata. Al momento del gesto in casa c’era una assistente familiare ora sotto choc.</h2>
      <address><time datetime="2019-12-09T12:24:19+00:00">09 Dec 2019, 12:24</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p><b>Omicidio – suicidio</b> in un appartamento in via Nazionale,<b> nel centro della Spezia</b>. Un uomo ha ucciso la moglie sparandole e poi si è tolto la vita. Ad aprire il fuoco, secondo le prime informazioni trapelate, è stato Giuseppe Gianfranceschi, un carrozziere in pensione di settantacinque anni. Sua moglie Rosanna Gentilini, sua coetanea, sarebbe stata malata. Al momento del dramma in casa <b>c'era una assistente familiare ora sotto choc.</b> La donna non avrebbe avuto la possibilità di evitare in qualche modo la tragedia. Poi sul posto è arrivato subito il figlio della coppia.</p>
      <p><b>L'omicida ha usato un'arma detenuta legalmente –</b> L’omicidio-suicidio si è consumato nella tarda mattinata di oggi, lunedì 9 dicembre. L’uomo avrebbe usato un’arma detenuta legalmente per uccidere la moglie e poi per suicidarsi. Sul posto è intervenuta la Polizia insieme al personale del 118.</p>
      <p><b>Lei malata di Alzheimer, lui aveva un tumore –</b> A spingere Gianfranceschi a compiere il drammatico gesto potrebbe essere stato proprio il precario stato di salute di entrambi i coniugi. La donna, secondo le prime informazioni, soffriva di Alzheimer e aveva bisogno dell'assistenza continua di una badante. Al marito invece<b> avevano diagnosticato un tumore</b> tempo fa e si sottoponeva a terapie. A quanto appreso, l'uomo ha atteso che la badante, una donna albanese che era con la coppia da cinque anni, non fosse nella camera insieme a loro per portare a termine il suo piano. La donna era andata in cucina per preparare il pranzo quando Giuseppe ha premuto il grilletto. Sul posto, oltre alle forze dell'ordine e al 118, è arrivato anche il Pm Monica Burani. In molti, nel quartiere, ricordano la coppia, col marito stimato e apprezzato che spingeva la carrozzina con cui portava in giro la moglie.</p>
    </article>
  </body>
</html>