<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/12/09/leggi-notizia/argomenti/targato-curiosita/articolo/busca-tutto-pronto-per-la-presentazione-del-nuovo-libro-sui-biazaci-di-mirella-lovisolo.html"/>
    <meta property="og:site_name" content="Targatocn.it"/>
    <meta property="article:published_time" content="2019-12-09T12:14:00+00:00"/>
    <meta property="og:title" content="Busca: tutto pronto per la presentazione del nuovo libro sui Biazaci di Mirella Lovisolo"/>
    <meta property="og:description" content="Appuntamento alle ore 21 in Casa Francotto"/>
  </head>
  <body>
    <article>
      <h1>Busca: tutto pronto per la presentazione del nuovo libro sui Biazaci di Mirella Lovisolo</h1>
      <h2>Appuntamento alle ore 21 in Casa Francotto</h2>
      <address><time datetime="2019-12-09T12:14:00+00:00">09 Dec 2019, 12:14</time> by <a rel="author">comunicato stampa</a></address>
      <p>Domani, martedì 10 dicembre, alle ore 21 in Casa Francotto sarà presentato il libro di Mirella Lovisolo dal titolo ”I Biazaci di Busca, pittori della gente”.</p>
      <p>Dopo la  grande opera  sui Biazaci di Busca voluta dall’associazione Bafile, uscita nel 2012, questa nuova pubblicazione di Lovisolo è il frutto di un’iniziativa del Comune, che ha voluto provvedere alla realizzazione di un libro  diverso dal precedente, più agile e veloce, sia nel formato sia nel numero di pagine (un centinaio), volto a far conoscere i dipinti di Tommaso e Matteo  Biazaci a partire dalla loro patria, Busca.</p>
      <p>“<i>Si sentiva la necessità</i> – spiegano il sindaco <b>Marco Gallo</b> e l’assessore <b>Ezio Donadio</b>, che hanno seguito l’edizione – <i>di una pubblicazione semplice e diretta sui quattrocenteschi pittori di Busca, cui la città deve una buona parte della sua notorietà in campo storico e culturale. Ringraziamo di cuore l’autrice, già amata professoressa di storia dell’arte a Busca e studiosa appassionata. Ci auguriamo si  tratti di un strenna gradita a tutti buschesi e ai curiosi dell’argomento</i>”.</p>
      <p>“<i>Ho cercato di usare</i> – spiega l’autrice - <i>un linguaggio  discorsivo, che, limitando al minimo indispensabile le note, desidera essere accessibile a tutti. Lo scopo è diffondere uno strumento utile per capire  i Biazaci  ‘pittori di casa loro’,  artisti dalla ricca espressività, piena di contenuti e di significato, avvincente per tutti. Dedico il libro alla città di Busca e in particolare ai miei ex-alunni,  con i quali ho vissuto la gioia dei sopralluoghi alle cappelle, alla ricerca della bellezza e dei valori della città, i quali mi hanno dato entusiasmo e gratificazione, accogliendo in pieno  il bene che ho sempre cercato di elargire loro con lo strumento didattico della storia dell’arte</i>”.</p>
    </article>
  </body>
</html>