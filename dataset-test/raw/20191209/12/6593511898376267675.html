<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/region/article/7956807"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T12:58:00+00:00"/>
    <meta property="og:title" content="Вижте как изглежда мястото - учители и родители не искат там многоетажен паркинг в Пловдив"/>
    <meta property="og:description" content="В район &quot;Западен&quot; вече е готов, пускат го януари Съпротива срещу строителството на многоетажен паркинг на метри от Хуманитарната гимназия в Пловдив оказват родители, учители и ученици"/>
  </head>
  <body>
    <article>
      <h1>Вижте как изглежда мястото - учители и родители не искат там многоетажен паркинг в Пловдив</h1>
      <address><time datetime="2019-12-09T12:58:00+00:00">09 Dec 2019, 12:58</time> by <a rel="author" href="https://www.24chasa.bg/authors/10878" target="_blank">Радко Паунов</a></address>
      <p>
        <b>В район "Западен" вече е готов, пускат го януари</b>
      </p>
      <p>Съпротива срещу строителството на многоетажен паркинг на метри от Хуманитарната гимназия в Пловдив оказват родители, учители и ученици. Съоръжението трябва да бъде вдигнато в двора на ул. "4-и януари", където беше сградата на ТЕЛК. От години имотът пустее, а в двора безразборно спират коли сред кал, локви, разбити плочи и мръсотия.</p>
      <p>"Проблемът е голям, но ще го решим с кмета Здравко Димитров", увери пред "24 часа" областният управител Дани Каназирева. До нея е изпратена петиция с над 1300 подписа с копие до градоначалника и местния парламент. В нея родители и преподаватели от Хуманитарната гимназия и от ОУ "Княз Александър Първи" не желаят по никакъв начин да се строи многоетажен паркинг. Според тях той ще се наруши учебния процес и значително ще замърси въздуха около двете учебни заведения. Изместването на оградата към сградата на гимназията също се посреща с недоволство."Колите ще минават под прозорците на класните стаи", обясни директорката на основното училище Анета Вълева.<br/>Предишната градска управа взе решение да построи на това място паркинг на няколко нива. В момента той се проектира. Бившето ръководство на града беше обявило, че ще кандидатства пред Фонда на фондовете за кредит от 13 млн. лева, с които да построи въпросния паркинг заедно с още един в "Тракия", както и да ремонтира разбития подлез до баня "Старинна".<br/>Каназирева твърди, че не е проведено обществено обсъждане за съоръжението до Хуманитарната гимназия. "Подробно ще обсъдим с кмета какви действия да се предприемат, за да не ощетяваме интересите на гражданите и особено на децата", коментира тя.<br/>Успоредно в район "Западен" е почти готов първият общински многоетажен паркинг. В момента вървят довършителни работи, правят се и настилките. Той е за 150 автомобила, а инвестицията е малко над 3 млн. лева. Очаква се след Нова година да бъде открит.</p>
    </article>
  </body>
</html>