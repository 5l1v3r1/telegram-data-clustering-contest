<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jkg-portal.com.ua/ua/publication/one/spavljukvilamuvati-dver--ne-vihd-ale-proces-primusovogo-stjagnennja-povinen-buti-priskorenim-58244"/>
    <meta property="og:site_name" content="Україна Комунальна"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="С.Павлюк:«Виламувати двері – не вихід, але процес примусового стягнення повинен бути прискореним»"/>
    <meta property="og:description" content="У Верховній раді зареєстрували законопроект № 2458, який передбачає, що боржників за комунальні послуги зможуть примусово відключати від цих послуг."/>
  </head>
  <body>
    <article>
      <h1>С.Павлюк:«Виламувати двері – не вихід, але процес примусового стягнення повинен бути прискореним»</h1>
      <address>
        <time datetime="2019-12-09T12:01:00+00:00">09 Dec 2019, 12:01</time>
      </address>
      <p><b>У Верховній раді зареєстрували законопроєкт № 2458, який передбачає, що боржників за комунальні послуги зможуть примусово відключати від цих послуг.<br/><br/></b>У Верховній раді зареєстрували законопроект № 2458, який передбачає, що боржників за комунальні послуги зможуть примусово відключати від цих послуг. Постачальникам комунальних послуг хочуть дозволити «несанкціонований доступ» до житла боржників шляхом злому дверей або вікон. <br/> <br/>У коментарі «<a href="https://www.slovoidilo.ua/2019/12/06/pogljad/ekonomika/komunalnykam-mozhut-dozvolyty-lamaty-dveri-kvartyr-robyty-borzhnykamy">Слово і Діло</a>» виконавчий директор Асоціації «Енергоефективні міста України» Святослав Павлюк висловив сумніви з приводу того, що таку норму зможуть ухвалити.<br/> <br/>Павлюк звернув увагу, що наразі в законі «Про житлово-комунальні послуги» написано, що комунальні служби мають право проникати в житло без дозволів у невідкладних випадках, пов'язаних з необхідністю порятунку життя і здоров'я людей і(або) майна.<br/> <br/>«Бувають різні випадки, наприклад, може прорвати трубу в квартирі, а вода заливає весь стояк. Це невідкладний випадок», – навів приклад Павлюк.<br/> <br/>Він зауважив, що законопроект пропонує розширити право проникати до житлового помешкання без дозволів для обмеження(припинення) надання комунальної послуги.<br/> <br/>Експерт пояснив, що проблема з боржниками в Україні серйозна, оскільки є категорія людей, для яких це не питання майнового стану, вони просто систематично не платять, а вплинути на боржників через судову систему дуже складно.<br/> <br/>«Мабуть, законодавець і комунальне лобі намагаються вирішити питання вже в такий спосіб. Однак це геть не найкраще рішення. По-перше, на сьогодні проникати в житло без санкції суду, щоб відключити його від комунальної послуги, заборонено Конституцією. По-друге, незрозуміло, як зробити технічно. Якщо це централізоване теплопостачання, тоді що, обрізати батареї?» – прокоментував Святослав Павлюк.<br/> <br/>Він припустив, що таку норму не ухвалять, оскільки вона сумнівна з юридичної, правової і технічної точки зору.<br/> <br/>Енергетик розповів, що в усьому світі з боржниками борються через суд, включно в примусовим стягненням майна.<br/> <br/>«Для початку – примусове стягнення рухомого майна. Справа може дійти до продажу квартири на аукціоні з першочерговим покриттям боргів, залишок повертають боржникові», – констатував Павлюк.<br/> <br/>Експерт розповів, що подібні випадки були в Україні. Зокрема, у Львові квартиру продали через борги, погасили борг, на різницю купили будинок у селі, куди примусово переселили людей.<br/> </p>
      <p>«Компанії, які надають послуги, регулярно сплачують штрафні санкції. Якщо не платять споживачі, то це максимум 3% на рік. Комунальні підприємства подекуди отримують 20%. Розрив величезний, судові процеси затягуються на тривалі роки. Виламувати двері – не вихід, але процес примусового стягування повинен бути прискореним», – прокоментував Святослав Павлюк. </p>
      <related>
        <h4>Новини по темі</h4>
        <a href="http://jkg-portal.com.ua/ua/publication/one/ababakv-komunalnj-sfer-nejefektivna-sistema-reguljuvannja-djalnost-vodokanalv--pdprijemstvo-teplopostachannja-58229"/>
        <a href="http://jkg-portal.com.ua/ua/publication/one/deputati-uhvalili-za-osnovu-zakonoprojekt-pro-nkrekp-58228"/>
        <a href="http://jkg-portal.com.ua/ua/publication/one/rada-pdgotuvala-zmni-do-sistemi-ocnki-neruhomost-58205"/>
      </related>
    </article>
  </body>
</html>