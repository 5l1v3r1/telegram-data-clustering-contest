<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/forsokte-kidnappa-10-aring-doms-till-fangelse/"/>
    <meta property="og:site_name" content="DN.SE"/>
    <meta property="article:published_time" content="2019-12-09T12:32:44+00:00"/>
    <meta property="og:title" content="Försökte kidnappa 10-åring – döms till fängelse"/>
    <meta property="og:description" content="Den 19-åring som i somras, iförd svart ansiktsmask, drog in en 10-årig flicka i en bil har dömts till fängelse i två år och fyra månader."/>
  </head>
  <body>
    <article>
      <h1>Försökte kidnappa 10-åring – döms till fängelse</h1>
      <address><time datetime="2019-12-09T12:32:44+00:00">09 Dec 2019, 12:32</time> by <a rel="author" href="https://www.dn.se/av/ulrika-by/" target="_blank">Ulrika By</a></address>
      <p>
        <b>Den 19-åring som i somras, iförd svart ansiktsmask, drog in en 10-årig flicka i en bil har dömts till fängelse i två år och fyra månader. Han dömdes för försök till människorov och grovt barnpornografibrott. I mannens dator påträffades över 40.000 straffbara bilder. </b>
      </p>
      <p>Det var i slutet av juni i år som den tidigare ostraffade <a href="https://www.dn.se/sthlm/maskerad-man-forsokte-dra-in-flicka-i-bil-pa-ekero/">19-åringen drog in en 10-årig flicka i sin bil</a> vid en vändplan nära ett bostadsområde på Ekerö.</p>
      <p>Flickan agerade mycket handlingskraftigt. Redan när 19-åringen tog tag i henne skrek hon ”sluta” och stretade emot. När han ändå lyckades få in henne i bilens baksäte, han hade fällt ner sätena, sparkade hon mot honom för att få honom att släppa.</p>
      <p><b>Under den korta tid</b> det tog för 19-åringen att slänga igen bildörren och sätta sig i förarsätet hann 10-åringen se att bildörren inte var låst. ”Pluppen” var uppe, sa hon när hon hördes inför domstolen.</p>
      <p>Därefter tog sig flickan ut ur bilen. Hon sprang då omedelbart fram till en annan bil som precis kört in på gatan och tog kontakt med föraren.</p>
      <p>10-åringen, som var på väg hem från en fritidsaktivitet, hade sällskap av en yngre syster som höll sig gömd bakom ett elhus under hela händelseförloppet.</p>
      <p><b>Tack vare en</b> privat övervakningskamera i området kunde polisen identifiera bilmodellen och så småningom också dess 19-årige ägare.</p>
      <p>Tre veckor efter överfallet greps mannen. Polisen hittade över 40.000 barnpornografiska bilder i hans dator. Drygt 6.000 av dem bedömdes som grov barnpornografi. I datorn fanns också 13 bilder på döda och nakna kvinnor, tagna i obduktionssalar.</p>
      <p>Tingrätten menar att 19-åringen hade uppsåt att föra bort flickan och att han också hade planerat dådet. Masken köpte han på Buttericks en vecka innan överfallet. Det faktum att han fällt ner sätena i bilen och att han hade masken med sig i bilen tyder också på att han hade för avsikt att utföra brottet, menar domstolen.</p>
      <p><b>Själv säger 19-åringen</b> att det var en slump att han gjorde som han gjorde. Han hade mått dåligt under en längre tid och var arg på samhället som han inte tyckte gav hans dysfunktionella familj tillräckligt med stöd.</p>
      <p>– Jag var arg och frustrerad, tänkte inte klart och fick ett infall. Det var som ett rop på hjälp, jag hade inga avsikter att skada någon, sa 19-åringen när han hördes.</p>
      <p>I domen mot den tidigare ostraffade 19-åringen konstaterar Solna tingsrätt att han gjort sig skyldig till ett brott som riktats mot ett barn och att det hade kunnat få allvarliga följder.</p>
      <p><b>Den rättspsykiatriska </b>undersökning som gjordes visade att 19-åringen lider av pedofili. Det innebär att han inte anses ha lidit av någon allvarlig psykiatrisk störning när han utförde brottet, därmed kan han dömas till fängelse. Det mesta i den psykologutredning som gjordes talade också för att han handlade på ett beräknande och för honom ”ändamålsenligt sätt”.</p>
      <p>Inför rätten uppgav 19-åringen att han i efterhand chockats av sitt eget beteende och att han är glad för att inget allvarligt hände. Det är i nuläget oklart om han avser att överklaga. </p>
      <p>DN har sökt 19-åringens advokat.</p>
      <p><a href="https://www.dn.se/sthlm/dna-knyter-19-aring-till-kidnappningsforsok-av-10-arig-flicka/">Läs mer: DNA knyter 19-åringen till kidnappningsförsök</a> </p>
      <p><a href="https://www.dn.se/sthlm/19-aring-atalas-forsokte-kidnappa-10-arig-flicka-pa-ekero/">Läs mer: 19-åring åtalas för – försökte kidnappa 10-åring</a> </p>
    </article>
  </body>
</html>