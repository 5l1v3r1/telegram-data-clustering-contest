<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/trzby-e-shopu-letos-stoupnou-na-161-miliard_536325.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="Tržby e-shopů letos stoupnou na 161 miliard"/>
    <meta property="og:description" content="Češi letos v internetových obchodech utratí podle firmy Shoptet 161 miliard korun, což je o 16 procent více než loni. Prodej módního zboží letos stoupl o..."/>
  </head>
  <body>
    <article>
      <h1>Tržby e-shopů letos stoupnou na 161 miliard</h1>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Češi letos v internetových obchodech utratí podle firmy Shoptet 161 miliard korun, což je o 16 procent více než loni. Prodej módního zboží letos stoupl o čtvrtinu, vyplývá z údajů Shoptetu, který spravuje kolem 20 tisíc českých e-shopů.</b>
      </p>
      <p>"Sledujeme, že některé zboží se v letošním roce prodává víc než loni. I ve srovnání se zbytkem trhu. Takovým případem je třeba oblečení a obecně móda. Zaznamenali jsme meziroční nárůst o 24 procent. Že bychom ale oproti tomu sledovali u některého jiného druhu zboží propad, to se nestalo," uvedl výkonný ředitel Shoptetu Miroslav Uďan.</p>
      <p>Firmy sídlící v hlavním městě prodají 70 procent veškerého zboží českých e-shopů. V on-line nakupování vítězí ženy nad muži v poměru 6:4. Například elektroniku ale kupují z 65 procent muži, a to nejen před Vánoci, ale celoročně.</p>
      <p>Nejsilnějším obdobím je závěr roku, kdy podle Asociace pro elektronickou komerci Češi letos utratí kolem 50 miliard korun. V některých dnech tržby obchodníků překročí jednu miliardu korun.</p>
      <p>Ačkoliv Vánoce si, co se množství prodaného zboží týče, drží jasné prvenství, v posledních letech stoupají prodeje i v jiných obdobích roku. "Na rozdíl od předvánočního nakupovacího šílenství, které je plošné, záleží v ostatních ročních obdobích na typu svátku a segmentu zboží. Například v lednu stoupají prodeje všeho, co souvisí s hubnutím, elektronika se hodně prodává před časem dovolených. Květinám vzrostou tržby až na šestinásobek okolo Valentýna," dodal Uďan.</p>
    </article>
  </body>
</html>