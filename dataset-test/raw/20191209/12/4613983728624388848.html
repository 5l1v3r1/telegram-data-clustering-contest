<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/promishlenostta-se-vrashta-kam-rastezh-slab-oktomvri-za-stroitelstvoto.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T12:40:06+00:00"/>
    <meta property="og:title" content="Промишлеността се връща към растеж, слаб октомври за строителството"/>
    <meta property="og:description" content="Стагнация в търговията на дребно, отчита НСИ"/>
  </head>
  <body>
    <article>
      <h1>Промишлеността се връща към растеж, слаб октомври за строителството</h1>
      <address>
        <time datetime="2019-12-09T12:40:06+00:00">09 Dec 2019, 12:40</time>
      </address>
      <p>Националния статистически институт публикува данни за дейността на промишлеността, строителството и търговията на дребно през октомври 2019 година. Те показват втори месец растеж и възстановяване на положителната динамика в промишлеността след слабата първа част на годината, незначителен ръст в строителството и стагнация в търговията на дребно.</p>
      <p>
        <b>Промишленото производство</b>
      </p>
      <p>По предварителни данни през октомври сезонно изгладеният индекс на промишленото производство нараства с 1,1% в сравнение със септември 2019 година. Промишленото производство регистрира ръст от 1,7% спрямо съответния месец на 2018 година.</p>
      <p>
        <b>
          <i>Изменение на индекса на промишленото производство спрямо предходния месец</i>
        </b>
      </p>
      <figure>
        <img src="https://webnews.bg/uploads/images/80/6580/456580/640x.jpg?_=1575888849"/>
        <figcaption>Източник: нси</figcaption>
      </figure>
      <p>Спрямо предходния месец е регистрирано увеличение в преработващата промишленост - с 1.8%, и в добивната промишленост - с 0.7%, а намаление - при производството и разпределението на електрическа и топлоенергия и газ - с 4.6%.</p>
      <p>На годишна база ръст на индекса на промишленото производство, изчислен от календарно изгладените данни, е отчетен в добивната промишленост - с 9.4%, и в преработващата промишленост - с 2.5%, а спад - при производството и разпределението на електрическа и топлоенергия и газ - с 6.8%.</p>
      <p>
        <b>Строителство</b>
      </p>
      <p>По предварителни данни през октомври 2019 г. индексът на продукцията в сектор "Строителство", изчислен въз основа на сезонно изгладени данни, е с 0.1% над равнището от предходния месец. Календарно изгладените данни показват нарастване от 3,1% на строителната продукция през октомври 2019 г. в сравнение със същия месец на 2018 година.</p>
      <p>През октомври 2019 г. индексът на произведената строителна продукция, изчислен от сезонно изгладени данни, е над равнището от предходния месец, като продукцията от гражданското/инженерното строителство се увеличава с 0.2%, а сградното строителство запазва равнището си от предходния месец.</p>
      <p>
        <b>
          <i>Изменение на индексите на строителната продукция спрямо предходния месец</i>
        </b>
      </p>
      <figure>
        <img src="https://webnews.bg/uploads/images/81/6581/456581/640x.jpg?_=1575888884"/>
        <figcaption>Източник: нси</figcaption>
      </figure>
      <p>Нарастването на строителната продукция на годишна база, изчислено от календарно изгладени данни, се определя от положителния темп при сградното строителство, където ръстът е със 7.9%, докато при гражданското/инженерното строителство е регистрирано намаление с 3%.</p>
      <p>
        <b>Търговия на дребно</b>
      </p>
      <p>През октомври <b>оборотът</b> в раздел "Търговия на дребно, без търговията с автомобили и мотоциклети" по предварителни сезонно изгладени данни и съпоставими цени запазва нивото от предходния месец.</p>
      <p>Оборотът в <b>търговията на дребно, </b>изчислен въз основа на календарно изгладени данни, нараства с 1,2% в сравнение със същия месец на предходната година.</p>
      <p>Увеличение спрямо предходния месец се наблюдава при търговията на дребно с нехранителни стоки - с 0.2%, а намаление - при търговията на дребно с автомобилни горива и смазочни материали - с 1.4%.</p>
      <p>През октомври в сравнение със същия месец на 2018 г. оборотът нараства при търговията на дребно с нехранителни стоки, без търговията с автомобилни горива и смазочни материали (с 2.1%) и при търговията на дребно с автомобилни горива и смазочни материали (с 1.6%). Спад е регистриран при търговията на дребно с хранителни стоки, напитки и тютюневи изделия (с 0.2%).</p>
    </article>
  </body>
</html>