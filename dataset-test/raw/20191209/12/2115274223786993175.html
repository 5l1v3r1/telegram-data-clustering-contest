<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/sport/doping_russia_squalificata_da_olimpiadi-6704535/news/2019-12-09/"/>
    <meta property="og:site_name" content="Agi"/>
    <meta property="article:published_time" content="2019-12-09T12:05:00+00:00"/>
    <meta property="og:title" content="La Russia è stata squalificata dalle Olimpiadi per 4 anni"/>
    <meta property="og:description" content="Bando dell'Agenzia mondiale antidoping dagli eventi globali, tra cui Tokyo 2020 e Pechino 2022. L'accusa è di aver falsificato i risultati di laboratorio"/>
  </head>
  <body>
    <article>
      <h1>La Russia è stata squalificata dalle Olimpiadi per 4 anni</h1>
      <h2>Bando dell'Agenzia mondiale antidoping dagli eventi globali, tra cui Tokyo 2020 e Pechino 2022. L'accusa è di aver falsificato i risultati di laboratorio</h2>
      <address><time datetime="2019-12-09T12:05:00+00:00">09 Dec 2019, 12:05</time> by <a rel="author">AGI - Agenzia Giornalistica Italia</a></address>
      <p>L'Agenzia mondiale <b>antidoping</b> ha bandito la<b> Russia</b> dagli eventi sportivi globali, tra cui le<b> Olimpiadi di Tokyo 2020</b> e le<b> Olimpiadi invernali di Pechino 2022</b>, dopo aver accusato Mosca di aver falsificato i dati di un laboratorio antidoping. Un portavoce della <b>Wada</b>, il cui comitato esecutivo si è riunito a Losanna, ha riferito che "l'elenco completo delle raccomandazioni è stato accettato all'unanimità".</p>
      <p>Per lo sport russo è il giorno più nero di sempre, con 4 anni di squalifica. Quindi, niente Olimpiadi (a partire da quelle giovanili del gennaio 2020 a Losanna), niente <b>Mondiali</b>, nessuna manifestazione da ospitare nella Grande Madre Russia per un periodo ben preciso.</p>
      <p>La Russia in futuro avrebbe intenzione di ospitare le <b>Olimpiadi estive del 2032</b> (San Pietroburgo, Kazan e Sochi che ha ospitato quelle invernali del 2014).</p>
      <p>L'Esecutivo della Wada segue quanto 'suggerito' lo scorso 25 novembre dal suo stesso Comitato indipendente di <b>revisione della conformità</b> (CRC), ovvero squalificare lo sport russo per quattro anni. Motivo? "L'agenzia antidoping russa è al centro di un caso estremamente grave di inosservanza dell'obbligo di fornire una copia autentica dei dati (sarebbero 145 casi, ndr) del laboratorio di Mosca", ha scritto il Comitato di revisione.</p>
      <related>
        <a href="https://www.agi.it/sport/russia_squalifica_olimpiadi_doping-6633172/news/2019-11-27/"/>
      </related>
      <p>Tra i punti da definire, da quale data dovrebbe scattare la squalifica. Una <b>retrodatazione </b>al gennaio 2019, quando è stata riscontrare la violazione del laboratorio, è tra le ipotesi ma non è escluso che la sanzione avrà inizio dal primo gennaio 2020. Il Comitato Olimpico Internazionale già nelle scorse settimana ha annunciato di "sostenere sanzioni severe contro tutti i responsabili della manipolazione dei dati antidoping del laboratorio analitico di Mosca".</p>
      <p>Il doping russo, che aveva visto il coinvolgimento dei servizi segreti (<b>Fsb</b>), il ministero dello sport , il laboratorio antidoping moscovita e altri enti nazionali e federazioni sportive internazionali (per esempio quella di atletica leggera), ha coinvolto oltre mille atleti sia degli sport estivi che invernali tra il 2012 e 2015. Dal novembre del 2015 l'atletica leggera russa è sospesa e gli atleti che hanno dimostrato di non aver mai avuto problemi di doping possono gareggiare come atleti neutrali. L'agenzia antoping russa <b>Rusada</b> ha tempo 21 giorni per un eventuale ricorso al Tribunale arbitrale internazionale dello sport di Losanna. La decisione del Tas sarebbe poi definitiva. </p>
    </article>
  </body>
</html>