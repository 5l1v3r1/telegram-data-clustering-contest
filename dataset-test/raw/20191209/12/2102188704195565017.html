<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654633/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="Милованов про &quot;Укрбуд&quot;: Уряд повинен відповідати за справедливість"/>
    <meta property="og:description" content="Уряд знайде шляхи вирішення проблеми вкладників “Укрбуд”, для цього можуть бути задіяні законодавчий, фінансовий або правоохоронний механізми."/>
  </head>
  <body>
    <article>
      <h1>Милованов про "Укрбуд": Уряд повинен відповідати за справедливість</h1>
      <address>
        <time datetime="2019-12-09T12:01:00+00:00">09 Dec 2019, 12:01</time>
      </address>
      <p>Уряд знайде шляхи вирішення проблеми вкладників "Укрбуд", для цього можуть бути задіяні законодавчий, фінансовий або правоохоронний механізми.</p>
      <p>Про це заявив міністр економічного розвитку Тимофій Милованов в ефірі телеканалу "Інтер", передає <a href="https://ua.interfax.com.ua/news/general/628996.html?fbclid=IwAR3tOxyfuBIlQ7OrXhfIztlAFdchBJ09TVk6Xp_O3h5pdq9cfv3zCDuYT4Y">Інтерфакс-Україна.</a></p>
      <p>Відповідаючи на питання про те, що уряд має намір зробити для того, щоб вирішити питання вкладників будівельної компанії "Укрбуд", міністр сказав: "Уряд повинен відповідати за справедливість, тому ця проблема - теж відповідальність уряду. І завдання уряду - знайти правильний механізм", - наголосив він.</p>
      <p>Милованов підкреслив, що механізмом вирішення можуть стати "правоохоронні органи, фінансове рішення або зміни в законодавстві".</p>
      <p>"Наше завдання - захистити людей і відновити справедливість", - сказав керівник відомства.</p>
      <p>Відповідаючи на уточнююче запитання, чи можуть люди спати спокійно, знаючи, що уряд вирішить проблему, Милованов сказав: "Ми зробимо все можливе, і я особисто теж, щоб справедливість була відновлена".</p>
      <p><b>Нагадуємо</b>:</p>
      <p>
        <i>У компанії "Інтергал-Буд" заявили, що наразі дійсно розглядають можливість завершення проєктів "Укрбуду", але будь-які зафіксовані домовленості зараз відсутні.</i>
      </p>
      <p>
        <i>Раніше директор "Укрбуд Девелопмент" Олег Майборода <a href="https://www.epravda.com.ua/news/2019/12/5/654529/">повідомив,</a> що компанія "Укрбуд" передає усі недобудовані проєкти "Інтергал-Буду", який буде добудовувати об'єкти під своїм брендом.</i>
      </p>
      <p>
        <i>Раніше радник мера Києва Віталія Кличка Маским Бахматов заявив, що група "Укрбуд" не збанкрутує, бо <a href="https://www.epravda.com.ua/news/2019/11/6/653381/">туди зайшов новий інвестор.</a></i>
      </p>
      <p>
        <i>Офіційно частки у будівельній коропорації "Укрбуд Девелопмент" <a href="https://www.epravda.com.ua/news/2019/10/7/652351/">придбали</a> маловідомі Євген Дікін та Василь Польовий.</i>
      </p>
      <p>
        <i>Попереднім власником "Укрбуд девеломент" був "Базерт девелопмент елелпі",який належав екс-нардепу Максиму Микитасю.</i>
      </p>
      <p>
        <i>Це було вказано у його <a href="https://public.nazk.gov.ua/declaration/7c75779a-701f-4479-8bfc-11ee98b158f9">декларації 2019 року</a>.</i>
      </p>
      <p>
        <i>19 вересня гендиректор корпорації "Укрбуд" Олег Майборода повідомив, що Микитась <a href="https://www.epravda.com.ua/news/2019/09/19/651800/">вийшов з будівельного бізнесу.</a></i>
      </p>
      <p>
        <i>20 вересня Микитась підтвердив, що продав компанію "Укрбуд Девелопмент".</i>
      </p>
      <p>
        <i>4 грудня екс-президент корпорації "Укрбуд" Максим Микитась <a href="https://www.epravda.com.ua/news/2019/12/5/654498/">заявив,</a> що гендиректор "Укрбуд Девелопмент" Олег Майборода організував продаж активів девелоперської компанії рестораторові Дмитру Федотенкову.</i>
      </p>
      <p>Читайте також: <a href="https://www.epravda.com.ua/publications/2019/12/9/654624/">Що насправді сталось з "Укрбудом": історія падіння з великою ціною</a></p>
    </article>
  </body>
</html>