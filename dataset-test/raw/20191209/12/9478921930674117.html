<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/christoygenna-einai-30-ekdiloseis-toy-dimoy-patreon/"/>
    <meta property="og:site_name" content="ert.gr"/>
    <meta property="article:published_time" content="2019-12-09T12:38:28+00:00"/>
    <meta property="og:title" content="«Χριστούγεννα είναι…» 30 εκδηλώσεις του Δήμου Πατρέων"/>
    <meta property="og:description" content="Αναβάλλεται για την Πέμπτη  12 Δεκεμβρίου στις 6.30 το απόγευμα, λόγω καιρού, η έναρξη των χριστουγεννιάτικων εκδηλώσεων στην Πάτρα."/>
  </head>
  <body>
    <article>
      <h1>«Χριστούγεννα είναι…» 30 εκδηλώσεις του Δήμου Πατρέων</h1>
      <address><time datetime="2019-12-09T12:38:28+00:00">09 Dec 2019, 12:38</time> by <a rel="author">Αθανασία Σταμοπούλου</a></address>
      <p><b>Αναβάλλεται</b> <b>για την Πέμπτη  12 Δεκεμβρίου</b> στις 6.30 το απόγευμα, λόγω καιρού, <b>η έναρξη των χριστουγεννιάτικων εκδηλώσεων στην Πάτρα.</b></p>
      <p>Η πόλη βέβαια έχει στολιστεί με τις πολύ <b>όμορφες κατασκευές</b> του καρναβαλικού συνεργείου και των εργαζομένων σε αυτό. Ο στολισμός αφορά τρεις κεντρικές πλατείες της πόλης, την Πλατεία Γεωργίου, την Πλατεία Εθνικής Αντίστασης (πρώην Όλγας) και την Πλατεία Τριών Συμμάχων, καθώς και την οδό Παντανάσσης.</p>
      <p>Σκέψη ήταν η <b>κάθε  πλατεία να έχει ένα ξεχωριστό θέμα</b>, το οποίο σχεδιάστηκε και υλοποιήθηκε από εργαζόμενους της Διεύθυνσης Αρχιτεκτονικού ΄Εργου σε συνεργασία με την Διεύθυνση Πρασίνου.</p>
      <figure>
        <img src="https://www.ert.gr/wp-content/uploads/2019/12/szoanbrzaw5ded571d177c2-e1575893947270.jpg"/>
      </figure>
      <p>Στην <b>Πλατεία Γεωργίου</b> διατηρούνται η φάτνη, το δένδρο και τα ξύλινα σπίτια, ενώ ο ευρύτερος χώρος της Πλατείας εμπλουτίστηκε με νέες κατασκευές που έχουν επιρροές από τα μικρά χριστουγεννιάτικα στολίδια επανασχεδιασμένα σε μεγάλη κλίμακα. Μια διαφορετική εορταστική ατμόσφαιρα με εικόνες της χειμωνιάτικης ελληνικής υπαίθρου παρουσιάζεται ως ένα θεατρικό σκηνικό μεταφέροντάς μας σε ένα χριστουγεννιάτικο χιονισμένο τοπίο.</p>
      <p>Στην <b>Πλατεία Εθνικής Αντίστασης</b> δημιουργείται ένας μικρός παιδότοπος με κατασκευές προηγούμενων χρόνων συμπληρωμένες με νέες, ώστε να αποτελεί σημείο αναφοράς για τα μικρά παιδιά.</p>
      <figure>
        <img src="https://www.ert.gr/wp-content/uploads/2019/12/lvnimsmmbr5ded57483809d-e1575893179302.jpg"/>
      </figure>
      <p>Στην <b>Πλατεία Τριών Συμμάχων</b> τοποθετείται μια σύνθεση από μεγεθυμένες χριστουγεννιάτικες μπάλες, ενώ στην οδό Παντανάσσης προστίθεται ένας νέος γραμμικός φωτισμός (που βρίσκεται υπό υλοποίηση).</p>
      <p>Όλα κατασκευάστηκαν στα εργαστήρια του Δήμου κυρίως <b>με φυσικά</b> <b>υλικά </b>(όσον αφορά στην Πλατεία Γεωργίου).</p>
      <p>Το όλο έργο είναι <b>ομαδική δουλειά των εργαζομένων του Δήμου</b> Πατρέων. Η έμπνευση και ο σχεδιασμός είναι από αρχιτέκτονες, η υλοποίηση από το καλλιτεχνικό εργαστήρι, τους ξυλουργούς, τους ελαιοχρωματιστές, τους σιδηρουργούς, τους ηλεκτρολόγους και από εργαζόμενους άλλων ειδικοτήτων. Όλοι εργάστηκαν με μεράκι για να δώσουν στην πόλη μας το καλύτερο αποτέλεσμα για μια εορταστική ατμόσφαιρα.</p>
      <figure>
        <img src="https://www.ert.gr/wp-content/uploads/2019/12/zavkduzsnx5ded57262f80a-1.jpg"/>
      </figure>
      <p>Τα <b>εγκαίνια </b>των εορταστικών εκδηλώσεων θα πραγματοποιηθούν την<b> Πέμπτη 12  Δεκέμβρη</b> με παράλληλες δράσεις του Πολιτιστικού Οργανισμού του Δήμου Πατρέων. Επίσης ο Δήμος με τον Πολιτιστικό Οργανισμό έχουν προγραμματίσει στολισμό και εκδηλώσεις και σε άλλες πλατείες και οδούς της πόλης και στις συνοικίες, όπως η πλατεία στην περιοχή του γηπέδου της Παναχαϊκής, και η πλατεία στις εργατικές κατοικίες Ταραμπούρα.</p>
      <p>
        <b>Αθανασία Σταμοπούλου</b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/patra-listeia-se-praktoreio-opap/"/>
        <a href="https://www.ert.gr/perifereiakoi-stathmoi/patra-syllipsi-24chronoy-gia-pornografia-anilikon/"/>
        <a href="https://www.ert.gr/perifereiakoi-stathmoi/n-e-patron-istoriki-prokrisi-sto-final-4/"/>
        <a href="https://www.ert.gr/perifereiakoi-stathmoi/patrasyllipsi-18chronoy-gia-ripsi-krotidas-se-scholiko-sygkrotima/"/>
        <a href="https://www.ert.gr/perifereiakoi-stathmoi/stoys-16-toy-kypelloy-o-panaitolikos/"/>
        <a href="https://www.ert.gr/perifereiakoi-stathmoi/giortazei-i-patra/"/>
      </related>
    </article>
  </body>
</html>