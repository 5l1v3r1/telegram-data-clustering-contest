<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_gazdasag/rengeteg_penze_marad_a_kormanynak_az_ev_vegere.696516.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T12:06:00+00:00"/>
    <meta property="og:title" content="Rengeteg pénze marad a kormánynak az év végére"/>
    <meta property="og:description" content="Novemberre a teljes évi tervezett hiány nagyjából háromnegyede teljesült, miután változatlanul ömlenek az adóbevételek a költségvetésbe. Pénz így biztos lesz elég a különböző kormányzati támogatási programokra, akár további költekezésre is van mozgástér."/>
  </head>
  <body>
    <article>
      <h1>Rengeteg pénze marad a kormánynak az év végére</h1>
      <h2>Novemberre a teljes évi tervezett hiány nagyjából háromnegyede teljesült, miután változatlanul ömlenek az adóbevételek a költségvetésbe. Pénz így biztos lesz elég a különböző kormányzati támogatási programokra, akár további költekezésre is van mozgástér.</h2>
      <address><time datetime="2019-12-09T12:06:00+00:00">09 Dec 2019, 12:06</time> by <a rel="author" href="https://www.napi.hu/szerzo/R%C3%A1cz%20Gerg%C5%91" target="_blank">Rácz Gergő</a></address>
      <p>Novemberrel bezárólag a központi költségvetés hiánya 659,5 milliárd forintot tett ki, az elkülönített állami pénzalapok 78,5 milliárd forintos többletet értek el, a társadalombiztosítás pénzügyi alapjai pedig 185,3 milliárd forintos deficittel zártak - derül ki <a href="https://www.napi.hu/magyar_gazdasag/ekkora-hiannyal-zarta-az-elso-negyedevet-a-kormany.682946.html">a Pénzügyminisztérium</a> által közzétett adatokból.</p>
      <p>Múlt hónapban az államháztartás központi alrendszerének hiánya 190,9 milliárd forint volt, az év első tizenegy hónapjára nézve ez 766,3 milliárd forintot jelent, amely az éves előirányzat 76,7 százaléka.</p>
      <p>A kedvező adatok alapja változatlanul a beömlő adóbevétel. Általános forgalmi adóból az éves előirányzat 95,8 százalék, jövedéki adóból 94,6, míg személyi jövedelemadóból 92,6, szociális hozzájárulási adóból és a nyugdíj-, egészségbiztosítási és munkaerő-piaci járulékokból pedig 89,3 százalék már november végére teljesült.</p>
      <p>Ezen kívül az év első tizenegy hónapjában összesen 1156 milliárd forint uniós bevételt könyvelhetett el a költségvetés, az uniós fejlesztésekhez köthető kiadások pedig megközelítették az 1341,3 milliárd forintot.</p>
      <p>Mindenre lesz pénzA kormány a költségvetés stabilitásának megőrzése mellett tudja továbbra is biztosítani a különféle társadalompolitikai célok megvalósításához, valamint a hazai és uniós fejlesztésekhez szükséges forrásokat - áll a Pénzügyminisztérium közleményében.</p>
      <p>Ezek szerint így a költségvetés könnyen tudja biztosítani a forrásokat olyan támogatási programokra mint:</p>
      <ul>
        <li>a babaváró támogatás,</li>
        <li>a nyugdíjak és a nyugdíjszerű ellátások egyösszegű kiegészítése,</li>
        <li>a vállalkozások versenyképességét elősegítő beruházások,</li>
        <li>a Modern Városok Program és Magyar Falu Program,</li>
        <li>a közút- és vasúthálózat fejlesztése és felújítása.</li>
      </ul>
      <p>A PM megerősítette, mindezek tükrében az év egészére meghatározott uniós módszertan szerinti 1,8 százalékos hiánycél továbbra is elérhető. A trendeket elnézve, ezzel a megfogalmazással konzervatív előrejelzést adott a tárca, aminek év végére így jelentős mozgástere nyílhat.</p>
      <p>Mivel teljesülnek, de inkább túlteljesülnek az adóbevételi tervek, és nem volt szükség hozzányúlni a biztonsági tartalékokhoz, további költésről lehet dönteni, vagy mód van a több közgazdász által szorgalmazott gyorsabb adósságcsökkentésre, annak függvényében, hogy a gazdasági kormányzat miként dönt.</p>
    </article>
  </body>
</html>