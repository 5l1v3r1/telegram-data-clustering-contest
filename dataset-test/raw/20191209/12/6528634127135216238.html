<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/george-soros-perde-per-ora-scommessa-gam-ma-per-qualcuno-titolo-troppo-depresso-promette-bene"/>
    <meta property="og:site_name" content="FinanzaOnline"/>
    <meta property="article:published_time" content="2019-12-09T12:09:00+00:00"/>
    <meta property="og:title" content="George Soros perde (per ora) la scommessa GAM. Ma per qualcuno titolo troppo depresso promette bene"/>
    <meta property="og:description" content="George Soros ha acquistato una partecipazione in GAM, gruppo svizzero di asset management per un valore di 18,3 milioni di franchi svizzeri circa."/>
  </head>
  <body>
    <article>
      <h1>George Soros perde (per ora) la scommessa GAM. Ma per qualcuno titolo troppo depresso promette bene</h1>
      <address><time datetime="2019-12-09T12:09:00+00:00">09 Dec 2019, 12:09</time> by <a rel="author">Laura Naka Antonelli</a></address>
      <p>George Soros punta su GAM e <b>perde la scommessa</b>. E’ quanto riporta il sito Financial News, ricordando come il finanziere miliardario e filantropo abbia acquistato attraverso la sua controllata SFM UK Management una partecipazione del 3% del gruppo svizzero di asset management, per un valore di <b>18,3 milioni di franchi svizzeri circa</b>.<br/>L’ <a href="https://www.finanzaonline.com/notizie/soros-punta-allasset-management-svizzero-e-acquista-il-3-di-gam"><b>acquisto della quota</b></a> aveva fatto salire alle stelle<b> le quotazioni di GAM</b> che però, al momento, viaggiano a un valore inferiore rispetto a quello in corrispondenza del quale il magnate ha effettuato la transazione.</p>
      <p>Il sito Financial News riporta che la scommessa di George Soros ha fatto salire il titolo GAM di <b>oltre il 15%</b>. L’investimento non è riuscito a impedire, tuttavia, la flessione dell’azione che, dal mese di maggio, <b>ha perso il 24% del suo valore,</b> comportando così per il finanziere 89enne una perdita di <b>4,4 milioni circa di franchi svizzeri</b>.<br/>Nessun commento è stato rilasciato al momento da <b>SFM UK Management</b>.</p>
      <p>Su Soros leggi anche <b><a href="https://www.finanzaonline.com/notizie/putin-soros-ha-piano-su-euro-chiedete-a-dipartimento-stato-usa-e-intanto-e-boom-short-contro-italia">Putin: ‘Soros ha un piano su euro, chiedete a dipartimento Stato Usa’. E intanto è boom di short contro l’Italia</a></b><br/>Il sito ricorda che <b>le quotazioni di GAM sono crollate di oltre l’80%</b> dalla saga che ha interessato Tim Haywood, gestore e capo degli investimenti a ritorno assoluto di Gam Holding, prima sospeso nel luglio del 2018 poi licenziato dall’asset manager svizzero.<br/>Lo scandalo, così come lo definisce<b> il sito <a href="https://www.fnlondon.com/articles/george-soros-nurses-4-5m-loss-following-gam-investment-20191209?mod=home-page">Financial News</a>,</b> si è tradotto nella liquidazione di fondi obbligazionari del valore di miliardi di dollari, in pesanti riscatti da parte degli investitori e nell’addio dell’allora amministratore delegato, <b>Alexander Friedman.</b><br/>Tuttavia, è vero anche che proprio le quotazioni depresse di GAM hanno portato alcuni investitori a puntare, di recente, sul titolo. E’ il caso della società di investimenti attivista della Repubblica ceca <b>Krupa Global Investments</b> che, nel mese di agosto, <b>ha triplicato la sua quota in GAM al 3%</b>.<br/>Krupa ha preso la decisione dopo un incontro con Richard McNamara, direttore finanziario di GAM, che ha definito il caso Haywood uno sbaglio che non si ripeterà mai più. <b>Pavol Krupa</b>, presidente di Krupa Global Investments, ha detto inoltre ad agosto che la nomina di Peter Sanderson a numero uno del gruppo è stata una mossa positiva.<br/>“L’insediamento del <b>nuovo AD Peter Sanderson a GAM</b> risolverà il danno reputazionale (sofferto dall’asset manager) e migliorerà l’immagine e la credibilità dei fondi GAM, che guardiamo con favore”. Il manager ha anche precisato che, a suo avviso, “i titoli GAM sono sottovalutati, visto il potenziale significativo di un takeover (della società) , se si considera che asisteremo a un <b>consolidamento notevole del settore dell’asset management nei prossimi anni”.</b></p>
    </article>
  </body>
</html>