<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/asystent-google-inpost-paczkomat.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T12:19:36+00:00"/>
    <meta property="og:title" content="Ok Google, co z moją przesyłką? Asystent Google powie, gdzie jest nasza paczka i najbliższy Paczkomat"/>
    <meta property="og:description" content="Jeżeli zastanawiasz się, kiedy twoja paczka dotrze do Paczkomatu, teraz możesz zapytać o to Asystenta Google. To jedna z nowych funkcji wprowadzonych przez InPost."/>
  </head>
  <body>
    <article>
      <h1>Ok Google, co z moją przesyłką? Asystent Google powie, gdzie jest nasza paczka i najbliższy Paczkomat</h1>
      <address><time datetime="2019-12-09T12:19:36+00:00">09 Dec 2019, 12:19</time> by <a rel="author" href="https://www.spidersweb.pl/author/m_polowianiuk" target="_blank">Marcin Połowianiuk</a></address>
      <p>
        <b>Jeżeli zastanawiasz się, kiedy twoja paczka dotrze do Paczkomatu, teraz możesz zapytać o to Asystenta Google. To jedna z nowych funkcji wprowadzonych przez InPost.</b>
      </p>
      <p>InPost wprowadził świetną nowość dla osób, które korzystają z usług tej firmy, w tym z Paczkomatów. Nowością jest chatbot Mat, czyli nowy bot działający wewnątrz Asystenta Google.</p>
      <h3>Asystent Google podpowie, co się dzieje z twoją paczką z InPostu.</h3>
      <p>Aby sprawdzić status przesyłki lub lokalizację Paczkomatu, wystarczy otworzyć Asystenta Google i wpisać (lub wypowiedzieć) słowa „Porozmawiaj z InPost”. Po tej komendzie przywita nas chatbot Mat, którego możecie już znać z Messengera.</p>
      <p>Chatbot Mat może podać nam status paczki, numer do kuriera, a także podpowie, gdzie znajduje się najbliższy Paczkomat oraz punkt odbioru przesyłek. Główne pytania są gotowe do wysłania pod jednym przyciskiem, ponieważ wyświetlają się na dole rozmowy. Po zadaniu pytania mamy kolejne opcje odpowiedzi, które również są wyświetlane.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/paczkomat-asystent-google-462x1000.png"/>
      </figure>
      <p>W ten sposób można rozmawiać z chatbotem bez wpisywania niczego na klawiaturze. Oczywiście jest też możliwa obsługa głosem, ponieważ całość działa w obrębie Asystenta Google. Jak twierdzi Rafał Brzoska, prezes InPost, to rozwiązanie było tworzone m.in. z myślą o osobach z niepełnosprawnością.</p>
      <h3>To wszystko działa bez instalacji dodatkowych aplikacji. Asystenta Google masz już przecież w smartfonie.</h3>
      <p>Nowe funkcje nie są de facto nowością, bo wszystkie informacje podawane przez chatbota Mata można sprawdzić chociażby w aplikacji InPostu. Tyle tylko, że nie każdy ma aplikację. Osobiście nie jestem zwolennikiem instalowania aplikacji każdej usługi, z której korzystam. Tym bardziej, że aplikacja InPostu byłaby mi potrzebna dość rzadko, mimo że korzystam z Paczkomatów bardzo często. Najważniejszy jest kod odbioru, a ten dostaję w mailu i SMS-ie.</p>
      <p>Integracja chatbota InPostu z Asystentem Google świetnie sprawdzi się w takim przypadku, jak mój. Mogę mieć znacznie szersze informacje o statusie paczki bez potrzeby instalowania dodatkowych aplikacji zaśmiecających smartfona.</p>
      <p>Jeżeli chcesz sprawdzić możliwości chatbota, wpisz w Asystencie Google komendę „Porozmawiaj z InPost”. Całość działa zarówno na Androidzie jak i na iOS.</p>
    </article>
  </body>
</html>