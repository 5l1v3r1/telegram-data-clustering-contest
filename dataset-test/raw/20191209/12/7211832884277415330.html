<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/608734"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="รถตู้มรณะเสียหลักชนต้นไม้ร่องกลางถ.เพชรเกษมตาย 4 สาหัส 8"/>
    <meta property="og:description" content="ประจวบคีรีขันธ์-รถตู้ขนผู้โดยสารเต็มคันกลับจากท่องเที่ยวพุ่งชนต้นไม้ร่องกลางถนนเพชรเกษมตาย  4 สาหัส 8 ราย"/>
  </head>
  <body>
    <article>
      <h1>รถตู้มรณะเสียหลักชนต้นไม้ร่องกลางถ.เพชรเกษมตาย 4 สาหัส 8</h1>
      <address><time datetime="2019-12-09T12:08:00+00:00">09 Dec 2019, 12:08</time> by <a rel="author">PostToday</a></address>
      <p>ประจวบคีรีขันธ์-รถตู้ขนผู้โดยสารเต็มคันกลับจากท่องเที่ยวพุ่งชนต้นไม้ร่องกลางถนนเพชรเกษมตาย  4 สาหัส 8 ราย</p>
      <p>เมื่อเช้าวันที่ 9 ธ.ค.พ.ต.ท.ปณสิทธิ์ ฤทธิรงค์ พนักงานสอบสวน สภ.เมืองประจวบคีรีขันธ์ได้รับแจ้งว่ามีอุบัติเหตุรถตู้ชนต้นไม้ในร่องกลางถนนเพชรเกษม มีผู้เสียชีวิตและบาดเจ็บจำนวนมาก จึงรีบรุดไปยังที่เกิดเหตุพร้อมด้วยเจ้าหน้าที่หน่วยกู้ภัยมูลนิธิสว่างประจวบธรรมสถาน และกู้ภัยตำรวจทางหลวงประจวบคีรีขันธ์จุดเมืองประจวบ พบว่า ที่เกิดเหตุอยู่บริเวณถนนเพชรเกษมขาล่องใต้หลักกิโลเมตร 299 บ้านบึง อยู่ฝั่งตรงข้ามทางเข้านิคมสร้างตนเอง หมู่ที่ 4 ต.อ่าวน้อย อ.เมือง</p>
      <figure>
        <img src="https://www.posttoday.com/media/content/2019/12/09/0D70FC52C61349DCAD9A0881A7B7376F.jpg"/>
      </figure>
      <p>ทั้งนี้ เจ้าหน้าที่พบรถตู้ ยี่ห้อโตโยต้า สีขาว รุ่นคอมมิวเตอร์ ทะเบียน 30-0444 ราชบุรี ด้านหน้ารถเขียนชื่อ บุญผ่อง มัญญะหงส์ รถชนเข้ากับต้นไม้ใหญ่ บริเวณร่องกลางถนน แรงชนทำให้ต้นไม้โค่นและรากถูกถอนขึ้นมาจากพื้นดิน สภาพรถด้านหน้าพังยับเยิน ตั้งแต่เครื่องยนต์ จนถึงห้องโดยสารคนขับ ด้านข้างคนขับฉีกขาด หลังคารถเปิด ส่วนท้ายรถโผล่ออกมาที่ถนนด้านเลนขวามือกีดขวางการจราจร</p>
      <p>นอกจากนี้เจ้าหน้าที่พบว่า ผู้เสียชีวิตกระเด็นออกมานอกตัวรถ คนละทิศทาง จำนวน 2 ศพ คนขับรถเสียชีวิตติดภายในซากรถ อีก 1 ราย และพบมีผู้บาดเจ็บสาหัสอีก 8 ราย เจ้าหน้าที่หน่วยกู้ภัยต้องรีบให้การช่วยเหลือนำส่งโรงพยาบาลประจวบคีรีขันธ์ แต่เสียชีวิตที่โรงพยาบาลเพิ่มอีก 1 ราย รวมมีผู้เสียชีวิตในอุบัติเหตุครั้งนี้ 4 ราย บาดเจ็บสาหัสอีก 8 ราย</p>
      <figure>
        <img src="https://www.posttoday.com/media/content/2019/12/09/46A017B91E4041B1B124B884A08115D8.jpg"/>
      </figure>
      <p>จากการสอบสวนเบื้องทราบว่า  ทั้งหมดเป็นญาติพี่น้องครอบครัวเดียวกันได้เช่าเหมารถตู้จาก จ.ราชบุรี เพื่อเดินทางไปท่องเที่ยวที่ อ.เบตง จ.ยะลา  เมื่อขับรถถึงที่เกิดเหตุ เป็นเนินเขาทุ่งกระต่ายขัง อ.เมือง คาดว่าน่ าจะขับรถมาด้วยความเร็วทำให้เมื่อรถลงเนินเขา ความเร็วรถเพิ่มขึ้นมาก เมื่อถึงทางโค้งทำให้คนขับควบคุมรถไม่ได้ จนเกิดเสียการทรงตัว หรือคนขับอาจจะหลับในทำให้รถจึงพุ่งชนต้นไม้ร่องกลางถนนอย่างรุนแรง ทำให้มีผู้เสียชีวิตและบาดเจ็บจำนวนมาก</p>
      <p>สำหรับ ผู้เสียชีวิต 4 รายประกอบไปด้วย นายบุญมี ดีมังกร (ผู้ขับขี่) นางพัชรี โป๊ะเงิน นางอภิวันท์ ช่อเพ็ชรไทย น.ส.พรอุษา รูปขำดี ส่วนผู้ได้รัยบาดเจ็บ นายสมพงษ์ โป๊ะเงิน น.ส.ประทุม กล่อมเลิศ น.ส.กิมเฉ่ง โป๊ะเงิน น.ส.สมาน จิตพันธ์ นายสมศักดิ์ โป๊ะเงิน น.ส.สมศรี น้อยประสิทธิ์ น.ส.อุไร โป๊ะเงิน และนายสมเกียรติ โป๊ะเงิน</p>
      <figure>
        <img src="https://www.posttoday.com/media/content/2019/12/09/BF5A12BF417E4BE1BE2B0F704C249AB2.jpg"/>
      </figure>
      <figure>
        <img src="https://www.posttoday.com/media/content/2019/12/09/459CB9A7F386409388E7FD1F2FF6CDFF.jpg"/>
      </figure>
    </article>
  </body>
</html>