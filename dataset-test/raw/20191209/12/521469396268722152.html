<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468958/%D8%AF%D8%B4%D8%AA-%D9%82%D8%B2%D9%88%DB%8C%D9%86-%D8%B3%D8%A7%D9%84%D8%A7%D9%86%D9%87-%DB%B1%DB%B7-%D8%B3%D8%A7%D9%86%D8%AA%DB%8C-%D9%85%D8%AA%D8%B1-%D9%86%D8%B4%D8%B3%D8%AA-%D9%85%DB%8C-%DA%A9%D9%86%D8%AF"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T12:38:21+00:00"/>
    <meta property="og:title" content="دشت قزوین سالانه ۱۷ سانتی‌متر نشست می‌کند"/>
    <meta property="og:description" content="مدیرعامل شرکت آب منطقه‌ای قزوین گفت: بر اساس مشاهدات، سالانه ۱۰ تا ۱۷ سانتی‌متر از دشت قزوین نشست می‌کند که اگر این فرونشست به‌صورت گسل اتفاق بیفتد دشت قزوین از بین خواهد رفت."/>
  </head>
  <body>
    <article>
      <h1>دشت قزوین سالانه ۱۷ سانتی‌متر نشست می‌کند</h1>
      <h2>مدیرعامل شرکت آب منطقه‌ای قزوین گفت: بر اساس مشاهدات، سالانه ۱۰ تا ۱۷ سانتی‌متر از دشت قزوین نشست می‌کند که اگر این فرونشست به‌صورت گسل اتفاق بیفتد دشت قزوین از بین خواهد رفت.</h2>
      <address>
        <time datetime="2019-12-09T12:38:21+00:00">09 Dec 2019, 12:38</time>
      </address>
      <p>به گزارش همشهری آنلاین به نقل از ایسنا، یدالله ملکی، مدیرعامل شرکت آب منطقه‌ای قزوین، در اختتامیه طرح «داناب» که امروز در سالن کوثر <a href="https://www.hamshahrionline.ir/photo/45050/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D9%82%D8%B2%D9%88%DB%8C%D9%86">قزوین </a>برگزار شد، اظهار کرد: وقتی به آبخوان‌ها می‌نگریم مشاهده می‌کنیم که اغلب آبخوان‌ها در اثر مصرف بیش‌ازحد خالی‌شده‌اند، در آبخوان دشت قزوین هم شاهد کاهش میزان ذخایر هستیم، در حقیقت می‌توان گفت که کفگیرمان ته دیگ خورده است.  </p>
      <p>وی ادامه داد: ایران یکی از کشورهای پرمصرف به شمار می‌رود و چندین برابر دنیا آب مصرف می‌کند؛ وزارت نیرو با مشاهده کاهش سطح آبخوان‌ها در دهه گذشته برای نجات آب طرح‌های مختلفی را برنامه‌ریزی و اجرا کرده است.  </p>
      <p>مدیرعامل شرکت آب منطقه‌ای قزوین با تأکید بر این‌که اگر بهره‌برداران را با خود همراه نکنیم در اجرای طرح‌ها موفق نخواهیم بود، تصریح کرد: در طرح‌های اجرا شده مشارکت بهره‌برداران را در اولویت قرار دادیم و در این زمینه اقدامات مؤثر و خوبی ایجاد شده است.  </p>
      <p>وی عنوان کرد: <a href="https://www.hamshahrionline.ir/news/98823/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88">وزارت نیرو</a> برای تمامی دشت‌های کشور میزان آب قابل‌برنامه‌ریزی را اعلام و به استان‌ها ابلاغ کرده است، طبق این اعلام میزان برداشت آب‌های زیرزمینی، سطحی، کشاورزی و شرب مشخص‌شده است که میزان برداشت مجاز آب برای بخش کشاورزی از دشت قزوین ۸۷۰ میلیون متر مکعب است، متأسفانه در حال حاضر یک میلیارد و ۵۰۰ میلیون متر مکعب آب برای بخش کشاورزی از دشت قزوین برداشت می‌شود که دو برابر حد مجاز است.  </p>
      <p>ملکی با اعلام این‌که به دلیل برداشت بیش‌ازحد از منابع زیرزمینی شاهد فرونشست دشت قزوین هستیم، گفت: بر اساس مشاهدات سالانه ۱۰ تا ۱۷ سانتی‌متر از دشت قزوین نشست می‌کند که اگر این فرونشست به‌صورت گسل اتفاق بیفتد دشت قزوین از بین خواهد رفت.  </p>
      <p>وی اشاره کرد: برخی از اقدامات قهری ازجمله بستن چاه‌ها، نصب کنتور هوشمند و آبیاری تحت‌فشار اقداماتی انجام شده است ولی اثر مهم مربوط به بهره‌برداران است و با توجه به این‌که بیشترین میزان مصرف آب به بخش کشاورزی اختصاص دارد اقدامات را روی این بخش متمرکز کردیم چون هر کشاورز برای هر هکتار بالغ بر ۱۰ هزار متر مکعب آب مصرف می‌کند که این رقم دو برابر استانداردها است.  </p>
      <p>به گزارش ایسنا، مدیرعامل شرکت آب منطقه‌ای قزوین تصریح کرد: اداره آب و فاضلاب برای مصرف آب شرب، فرهنگ‌سازی و آموزش مشترکان را در دستور کار خود قرار داد، در همین راستا آموزش را از مدارس استان آغاز کردیم و ۵۰ هزار نفر در مقطع متوسطه تحت آموزش قرار گرفتند.  </p>
      <p>وی گفت: شش سال از اجرای طرح داناب در مدارس می‌گذرد و نتایج خوبی از آن دریافت کردیم چون در این طرح دبیران آموزش‌وپرورش معلومات را از مشاوران آب منطقه‌ای دریافت کرده و به دانش‌آموزان منتقل کردند.  </p>
      <p>ملکی اعلام کرد: در طرح داناب ۹۷-۹۸ بالغ‌بر هزار اثر از دانش‌آموزان دریافت کردیم و در حقیقت می‌توانیم بگوییم کارشناسان داوری از تعداد آثار رسیده متعجب بودند و کار برایشان دشوار شده بود.  </p>
      <p>مدیرعامل شرکت آب منطقه‌ای قزوین در پایان گفت: در تلاش هستیم نقاط ضعف و قوت این طرح احصا شود تا در طرح‌های آتی آن را اصلاح کنیم.</p>
    </article>
  </body>
</html>