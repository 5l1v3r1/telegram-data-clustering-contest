<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/buitenlands-voetbal/bundesliga/axel-witsel-na-val-thuis-geopereerd-aan-het-gezicht-hij-lag-zelfs-even-op-intensieve-zorgen~ae320833/"/>
    <meta property="og:site_name" content="HLN"/>
    <meta property="article:published_time" content="2019-12-09T12:16:00+00:00"/>
    <meta property="og:title" content="Axel Witsel na val thuis geopereerd aan het gezicht: “Hij lag zelfs even op intensieve zorgen”"/>
    <meta property="og:description" content="Axel Witsel heeft bij een ongeval bij hem thuis een blessure in het gezicht opgelopen, waarvoor hij intussen al onder het mes is gegaan. Hij lag zelfs even op intensieve zorgen, maar heeft het ziek..."/>
  </head>
  <body>
    <article>
      <h1>Axel Witsel na val thuis geopereerd aan het gezicht: “Hij lag zelfs even op intensieve zorgen”</h1>
      <address><time datetime="2019-12-09T12:16:00+00:00">09 Dec 2019, 12:16</time> by <a rel="author">YP</a></address>
      <p>
        <b>Axel Witsel heeft bij een ongeval bij hem thuis een blessure in het gezicht opgelopen, waarvoor hij intussen al onder het mes is gegaan. Hij lag zelfs even op intensieve zorgen, maar heeft het ziekenhuis intussen verlaten. De Rode Duivel komt dit jaar niet meer in actie.</b>
      </p>
      <p>Over de omstandigheden van het ongeval is weinig geweten. Borussia Dortmund laat weten dat Witsel ongelukkig ten val kwam bij hem thuis. Nadien heeft hij mond- en gezichtschirurgie ondergaan in het Nord-ziekenhuis. De operatie bleek succesvol en Witsel heeft het ziekenhuis intussen al mogen verlaten. “Het is jammer voor hem en jammer voor ons”, vertelde BVB-coach Lucien Favre. “Hij is een erg belangrijke speler voor ons. We hopen dat hij zo snel mogelijk beter wordt. Zondagochtend heb ik het nieuws vernomen. We konden niet met hem praten. Hij lag toen in het ziekenhuis op de afdeling intensieve zorgen.”</p>
      <p>Witsel kwam zaterdag nog in actie met de Borussen. Op de veertiende speeldag in de Bundesliga trakteerden ze Fortuna Düsseldorf op een 5-0 pandoering. Met de winterstop in zicht staat titelkandidaat Dortmund op de derde plaats, op vijf punten van de verrassende leider Borussia Mönchengladbach, maar voor Bayern München. In de Bundesliga worden er voor de lange winteronderbreking nog drie speeldagen afgewerkt, Dortmund speelt achtereenvolgens nog tegen Mainz, RB Leipzig en Hoffenheim. In de Champions League is Slavia Praag dinsdag de tegenstander op de laatste speeldag in de groepsfase. In de Duitse beker wordt er pas in februari opnieuw gespeeld.</p>
      <figure>
        <iframe data-src="https://twitter.com/BVB/status/1204004435783016450" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>