<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/476805-banas-nie-stawi-sie-przed-senacka-komisja"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T12:00:32+00:00"/>
    <meta property="og:title" content="Prezes NIK nie stawi się przed senacką komisją. Banaś: Izba podlega Sejmowi. Dołożymy wszelkich starań, aby współpraca była owocna"/>
    <meta property="og:description" content="&quot;Ustawa z dnia 23 grudnia 1994 roku o Najwyższej Izbie Kontroli nie nakłada na NIK żadnych obowiązków wobec Senatu, a jedynie określa zasady udziału Senatu w powoływaniu i odwoływaniu prezesa NIK&quot;."/>
  </head>
  <body>
    <article>
      <h1>Prezes NIK nie stawi się przed senacką komisją. Banaś: Izba podlega Sejmowi. Dołożymy wszelkich starań, aby współpraca była owocna</h1>
      <address><time datetime="2019-12-09T12:00:32+00:00">09 Dec 2019, 12:00</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Prezes NIK Marian Banaś nie skorzysta z zaproszenia na wtorkowe posiedzenie senackiej komisji samorządu terytorialnego i administracji państwowej – poinformowało PAP biuro prasowe Izby. W poniedziałek trafiła do Senatu odpowiedź w tej sprawie.</b>
      </p>
      <p>CZYTAJ TAKŻE: <a href="https://wpolityce.pl/polityka/476514-nik-planuje-przed-swietami-opublikowac-raporty-o-getbacku">Banaś próbuje kontratakować? NIK planuje przed świętami opublikować raporty o GetBacku i KAS. „Mogą być niewygodne dla PiS”</a></p>
      <p>
        <a href="https://wpolityce.pl/polityka/476459-nik-zawiadamia-prokurature-ws-slow-czarzastego-o-banasiu">NIK zawiadamia prokuraturę ws. słów Czarzastego o Banasiu. „Podkreślamy z całą mocą - w NIK nie ma bandytów!”</a>
      </p>
      <p>W piśmie do przewodniczącego komisji Zygmunta Frankiewicza prezes NIK poinformował, że Najwyższa Izba Kontroli, zgodnie z art. 202 Konstytucji Rzeczypospolitej Polskiej, podlega Sejmowi.</p>
      <p>Banaś zwrócił uwagę, że o Senacie jest mowa wyłącznie w art. 205 ust. 1 konstytucji w kontekście powoływania prezesa NIK „przez Sejm za zgodą Senatu”.</p>
      <blockquote>Podobnie ustawa z dnia 23 grudnia 1994 roku o Najwyższej Izbie Kontroli nie nakłada na NIK żadnych obowiązków wobec Senatu, a jedynie określa zasady udziału Senatu w powoływaniu i odwoływaniu prezesa NIK. Z tego względu w uchwale Senatu Rzeczypospolitej Polskiej z dnia 23 listopada 1993 roku Regulamin Senatu znalazł się przepis art. 91 ust. 2, zgodnie z którym Senat przed podjęciem uchwały w sprawie powołania lub odwołania – ale tylko wtedy – może wezwać kandydata na stanowisko Prezesa NIK (w razie powołania) albo Prezesa NIK (w razie odwołania) do złożenia wyjaśnień i udzielenia odpowiedzi na pytania senatorów</blockquote>
      <p>— napisał Marian Banaś.</p>
      <p>Szef Izby argumentuje, że w innych sytuacjach przepisy prawa nie nakładają na prezesa NIK obowiązku składania wyjaśnień przed Senatem lub jego organami. Jego zdaniem przepis art. 60 ust. 3 Regulaminu Senatu nie może stanowić podstawy do wezwania prezesa NIK w celu złożenia wyjaśnień, „ponieważ dotyczy on organów administracji państwowej, do których NIK nie należy”.</p>
      <p>Dodał, że to właściwe organy państwowe są zobowiązane i uprawnione do wyjaśnienia sprawy, która jest przedmiotem jego „zaproszenia-wezwania” na posiedzenie komisji.</p>
      <p>
        <b>Na koniec zapewnił, że NIK dołoży wszelkich starań, aby współpraca z senackimi komisjami w zakresie działalności kontrolnej była nadal owocna.</b>
      </p>
      <p>Senacka komisja administracji i samorządu terytorialnego 27 listopada zdecydowała o zaproszeniu prezesa NIK Mariana Banasia na posiedzenie w dniu 10 grudnia.</p>
      <p>Zaproszenie – jak wyjaśniał wtedy przewodniczący komisji Zygmunt Frankiewicz – wiązało się z wątpliwościami wobec prezesa NIK, jego działalności gospodarczej i działalności jako urzędnika państwowego. Szef komisji przyznał wtedy, że prezes NIK nie ma obowiązku stawić się na posiedzeniu.</p>
      <blockquote>Myślę, że to bardziej mieści się w granicach dobrych obyczajów niż obowiązku prawnego</blockquote>
      <p>— wyjaśnił Frankiewicz.</p>
      <p>wkt/PAP</p>
    </article>
  </body>
</html>