<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813534/%D8%AF%D9%88%D8%B1%D8%A7%D9%86-%D8%B3%D8%AE%D8%AA-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%DA%86%DB%8C%D9%86%DB%8C-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:22:34+00:00"/>
    <meta property="og:title" content="دوران سخت در انتظار چینی‌ها"/>
    <meta property="og:description" content="مشاور رئیس بانک مرکزی چین از احتمال کاهش رشد اقتصادی این کشور به زیر شش درصد خبر داد."/>
  </head>
  <body>
    <article>
      <h1>دوران سخت در انتظار چینی‌ها</h1>
      <address><time datetime="2019-12-09T12:22:34+00:00">09 Dec 2019, 12:22</time> by <a rel="author">متین کاکوئی</a></address>
      <p>مشاور رئیس بانک مرکزی چین از احتمال کاهش رشد اقتصادی این کشور به زیر شش درصد خبر داد.</p>
      <p>به گزارش ایسنا به نقل از رویترز، لیو شی جین، مشاور سیاست گذاری رئیس بانک مرکزی چین که برای شرکت در یک کنفرانس بانکی در پکن حضور یافته بود، با بیان این‌که رشد اقتصادی چین در پنج سال آینده احتمالا در بازه‌ای بین پنج تا شش درصد خواهد بود افزود: سیاست‌های پولی بانک مرکزی همین حالا هم رویکردی انبساطی دارند و تلاش برای بیشتر کردن سرعت رشد اقتصادی نسبت به پتانسیل واقعی آن می تواند باعث سقوط اقتصاد از لبه پرتگاه شود.</p>
      <p>اذعان مشاور رئیس بانک مرکزی چین به کاهش رشد اقتصادی این کشور در شرایطی بیان می‌شود که رشد اقتصادی دومین اقتصاد بزرگ جهان در سه ماهه سوم امسال با رسیدن به شش درصد در ضعیف ترین سطح سه دهه اخیر خود قرار گرفت. دولت چین دستیابی به رشد ۶ تا ۶.۵ درصدی را برای امسال هدف گذاری کرده است.</p>
      <p>تداوم جنگ تجاری با آمریکا که اکنون وارد هفدهمین ماه خود شده است، کاهش تمایل مصرف‌کنندگان داخلی برای مصرف بیشتر و کاهش تقاضا برای کالاهای چینی توسط واردکنندگان بزرگ از این کشور به دلیل کاهش رشد اقتصادی از جمله مهم ترین دلایل ذکرشده برای کاهش رشداقتصادی چین عنوان می‌شود.</p>
      <p>علاوه بر مقامات داخلی برخی از نهادهای خارجی نیز پیش‌بینی کرده اند رشد اقتصادی چین در سال‌های آینده کاهش یابد: پیش‌تر بانک جهانی در گزارشی، نرخ رشد اقتصادی امسال چین را ۶.۱ درصد پیش‌بینی کرده بود که ۰.۱ درصد کمتر از نرخ پیش بینی شده در گزارش قبلی است. بانک جهانی هم چنین پیش‌بینی کرده است روند نزولی رشد اقتصادی چین برای سال‌های بعدی نیز ادامه داشته باشد به گونه‌ای که نرخ ۵.۹ درصدی برای سال ۲۰۲۰ و رشد ۵.۷ درصدی برای سال ۲۰۲۱ برای چین پیش بینی شده است.</p>
      <p>یی گانگ، رئیس بانک مرکزی چین هفته گذشته با انتشار بیانیه ای به فعالان اقتصادی اطمینان داده بود که بانک مرکزی متعهد به اتخاذ سیاست‌های پولی معقول برای تقویت و حمایت از رشد اقتصادی خواهد بود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091711954/%DA%A9%D8%A7%D9%87%D8%B4-%D8%B0%D8%AE%D8%A7%DB%8C%D8%B1-%D8%A7%D8%B1%D8%B2%DB%8C-%DA%86%DB%8C%D9%86"/>
        <a href="https://www.isna.ir/news/98082415460/%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%81%D8%B1%D8%A7%D9%86%D8%B3%D9%87-%DA%A9%D8%A7%D9%87%D8%B4-%D9%85%DB%8C-%DB%8C%D8%A7%D8%A8%D8%AF"/>
      </related>
    </article>
  </body>
</html>