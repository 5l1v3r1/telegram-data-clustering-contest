<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/bgd-univerzitet-medju-10-dobitnika-ois-air-inovacionih-vaucer/"/>
    <meta property="og:site_name" content="Krstarica"/>
    <meta property="article:published_time" content="2019-12-09T12:39:00+00:00"/>
    <meta property="og:title" content="BGD Univerzitet među 10 dobitnika OIS-AIR inovacionih vaučer"/>
    <meta property="og:description" content="BEOGRAD - Biološki fakultet Univerziteta u Beogradu jedan je od dobitnika 10 inovacionih vaučera u okviru &quot;OIS-AIR Proof of Concept Poziva&quot; (OIS-AIR PoC"/>
  </head>
  <body>
    <article>
      <h1>BGD Univerzitet među 10 dobitnika OIS-AIR inovacionih vaučer</h1>
      <address><time datetime="2019-12-09T12:39:00+00:00">09 Dec 2019, 12:39</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524212-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Biološki fakultet Univerziteta u Beogradu jedan je od dobitnika 10 inovacionih vaučera u okviru „OIS-AIR Proof of Concept Poziva“ (OIS-AIR PoC Call), koji ima za cilj podršku inovativnih projekata koje zajednički razvijaju istraživački centri i mala i srednja preduzeća u Jadransko-jonskom regionu.</p>
      <p>Nagrađenima se dodeljuju inovacioni vaučeri u vrednosti 18.500 evra, a Biološki fakultet Univerziteta u Beogradu je ovu podršku dobio za projekat u domenu biotehnoloških istraživanja u oblasti poljoprivrede i proizvodnje hrane, koji će realizovati sa italijanskom kompanijom Gibob S.r.l.</p>
      <p>Među nagrađenim projektima našlo se i preduzeće „RPG Katica Rajković“ iz Srbije, koje će zajednički projekat, takođe u oblasti agro-bioekonomije, sprovoditi sa Univerzitetom u Padovi, navodi se u saopštenju Evropskog fonda za regionalni razvoj -Interreg Adrion za Jadransko-jonski region.</p>
      <p>Nosioci vaučera su istraživački centri/univerziteti, uključujcuhi SIŠA Univerzitet u Mariboru, Univerzitet u Beogradu, Univerzitet u Padovi, Univerzitet Udine, TECOS razvojni centar iz Slovenije, Univerzitet u Parmi i Univerzitet u Ljubljani.</p>
      <p>Kako je „OIS-AIR PoC Poziv“ usmeren na podršku zajedničkim projektima istraživačkih centara i kompanija u tr oblasti: transport i mobilnost, energija i životna sredina i agro-bioekonomija, inovacione vaučere je dobilo šest projekata iz oblasti poljoprivrede, tri iz oblasti zaštite životne sredine i jedan iz oblasti transporta.</p>
      <p>Pet od 10 nagrađenih projekata su transnacionalni, što potvrđuje međunarodni karakter inicijative i primenu otvorenog inovacijskog pristupa koji će podstaći transnacionalne tokove znanja, inovatora, te zajedničkog korišćenja objekata i tehnologija.</p>
      <p>„OIS-AIR PoC Poziv“ je transnacionalna inicijativa koju promoviše OIS-AIR mreža ustanovljena od predstavnika šest zemalja (Italija, Slovenija, Hrvatska, Srbija, Grčka i Albanija), partnera na projektu Uspostavljanje otvorenog inovacionog sistema Jadransko-jonske regije (OIS-AIR). Partner iz Srbije na projektu je Naučno-tehnološki park Beograd.</p>
      <p>U okviru Poziva za projekte (Call for Projects), završenom u oktobru, prijavljeno je 65 projekata koje bi zajedno razvijali istraživački centri/univerziteti i mala i srednja preduzeća u Jadransko-jonskoj regiji. Nakon faze evaluacije, top 10 zajedničkih inovativnih projekata odabrano je za sufinansiranje OIS-AIR inovacionim vaučerima.</p>
      <p>(Tanjug)</p>
    </article>
  </body>
</html>