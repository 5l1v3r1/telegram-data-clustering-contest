<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/samsung-health-aplikacja-ktora-pomaga-byc-fit/"/>
    <meta property="og:site_name" content="Tabletowo.pl"/>
    <meta property="article:published_time" content="2019-12-09T12:30:00+00:00"/>
    <meta property="og:title" content="Samsung Health – aplikacja, która pomaga być fit"/>
    <meta property="og:description" content="Nasze wyzwanie Milion kroków z Galaxy Watch Active2 trwa w najlepsze. Ale żeby w pełni wykorzystać potencjał zegarka, który jest ze mną praktycznie całą dobę, potrzebna jest też aplikacja…"/>
  </head>
  <body>
    <article>
      <h1>Samsung Health – aplikacja, która pomaga być fit</h1>
      <address><time datetime="2019-12-09T12:30:00+00:00">09 Dec 2019, 12:30</time> by <a rel="author" href="https://www.tabletowo.pl/author/adminka/" target="_blank">Katarzyna Pura</a></address>
      <p>
        <b>Nasze wyzwanie <a href="https://www.tabletowo.pl/milion-krokow-w-kwartal-samsung/"><i>Milion kroków z Galaxy Watch Active2</i></a> trwa w najlepsze. Ale żeby w pełni wykorzystać potencjał zegarka, który jest ze mną praktycznie całą dobę, potrzebna jest też aplikacja, która pokaże mi wszystkie zebrane dane w przystępny i czytelny sposób. Jest nią oczywiście Samsung Health, do niedawna znana jako S Health. Dziś kilka słów właśnie na jej temat.</b>
      </p>
      <h3>Ekran startowy to wszystko, co najważniejsze, w jednym miejscu</h3>
      <p>Po wejściu do aplikacji wita nas ekran główny, zawierający najważniejsze informacje pogrupowane w kaflach, które każda aktywna osoba chciałaby mieć w zasięgu wzroku. Największy kafel  to  oczywiście liczba kroków z podziałem na te, które już przeszliśmy i te, których danego dnia nam brakuje do osiągnięcia dziennego celu (w moim przypadku ten wynosi 11 tys. kroków). Mamy też czas aktywności, treningi, jedzenie, sen, puls, stres oraz piętra.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-01-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-02-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-03-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-04-316x650.jpg"/>
        </figure>
      </slideshow>
      <p>Jest też opcja śledzenia poziomu cukru we krwi i ciśnienia tętniczego, jednak te dane należy wprowadzać do aplikacji ręcznie – pomiarów dokonujemy za pomocą swojego zewnętrznego urządzenia medycznego, bowiem Samsung Health umożliwia dodanie zewnętrznych akcesoriów i czujników, jak np. kadencji, pulsu, ciśnienia, wagi, jak również mierniki poziomu cukru we krwi. Na podobnej zasadzie działa też monitorowanie wypitych szklanek wody, przyswojonej kofeiny (w postaci filiżanek kawy) oraz wagi – wszystkie te dane musimy wklepać ręcznie.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-05-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-06-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-07-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-08-316x650.jpg"/>
        </figure>
      </slideshow>
      <p>Kafle można dowolnie przestawiać w zależności od osobistych preferencji i tego, na co zwracamy największą uwagę w swoim aktywnym życiu.</p>
      <h3>Jedzenie i treningi</h3>
      <p>Jeśli chodzi o jedzenie, w aplikacji możemy dodawać poszczególne posiłki, jakie zjedliśmy danego dnia i na bieżąco monitorować bilans składników odżywczych. W odpowiednim miejscu wyszukujemy konkretne produkty, dodajemy do spożytych dań, dzięki czemu automatycznie wyliczane mamy rzeczywiste dawki węglowodanów, tłuszczy i białka – w dodatku w porównaniu z zalecaną dzienną dawką tychże. Bardzo przydatne dla osób, dla których dbanie o linię nie kończy się na aktywności fizycznej (a pamiętajcie, że spory sukces odchudzania zależy właśnie od tego, ile jemy i co jemy!).</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-09-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-10-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-11-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-12-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-13-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-14-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-15-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-16-316x650.jpg"/>
        </figure>
      </slideshow>
      <p>Trenować można z wieloma aplikacjami służącymi do śledzenia aktywności – jest ich na rynku cała masa. Musicie wiedzieć, że Samsung Health również oferuje rozbudowane możliwości pod względem treningów wszelkiej maści. Skupiając się na treningach biegowych, możemy na przykład zaprogramować tempo wraz z przewodnikiem audio, który będzie nas na bieżąco instruował jak ma dalej przebiegać trening, a także z informacjami na temat postępu w aktualnym treningu (dystans, czas, tempo).</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-20-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-21-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-31-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-30-316x650.jpg"/>
        </figure>
      </slideshow>
      <h3>A to jeszcze nie wszystko</h3>
      <p>Myli się ten, kto uważa, że na tym możliwości Samsung Health się kończą. Zakładka “Odkryj” roztacza przed nami masę programów treningowych, dostosowanych do nas według wybranych kryteriów. Możemy na przykład pozwolić przeprowadzić się przez 10-tygodniowy program, mający na celu przygotowanie nas do biegania 30 minut non stop lub do przebiegnięcia 5 km bez zatrzymywania się. Jest też między innymi trening HIIT całego ciała, trening mięśni brzucha z Park Cho-rong czy ćwiczenia rozciągające. A to tylko wybrane przykłady.  I, co najważniejsze, to wszystko jest wewnątrz aplikacji w postaci pobieralnego contentu wideo – całkowicie za darmo!</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-17-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-18-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-19-316x650.jpg"/>
        </figure>
      </slideshow>
      <h3>Zakładka “Razem” i wyzwania</h3>
      <p>Nic tak nie motywuje, jak rywalizacja. Z własnego przykładu wiem, że jeśli z kimś się o coś założę lub ktoś powie, że czegoś nie zrobię, to oczywiście na przekór wszystkim to coś zrealizuję. I tak samo ma Kuba, z którym przyszło mi rywalizować przy okazji <i>Miliona kroków z Galaxy Watch Active 2</i>. Tylko jak wiedzieć kto z nas ten milion zrealizuje szybciej…?</p>
      <p>Z pomocą przychodzi Samsung Health, choć w nieco pokrętny sposób. Aplikacja umożliwia bowiem tworzenie rywalizacji pomiędzy dwoma użytkownikami, ale tylko na konkretną liczbę kroków – do wyboru jest pułap 10000, 30000, 50000, 70000 i 100000 kroków. Nie ma miliona kroków, nie ma też opcji ustawienia wyzwania po prostu trwającego miesiąc czy kwartał – a szkoda.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-23-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-24-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-25-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-26-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-27-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-32-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-33-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-35-316x650.jpg"/>
        </figure>
      </slideshow>
      <p>I tak, będziemy rywalizować z Kubą w kilkunastu następujących po sobie wyzwaniach po 100 tys. kroków każdy, bo tylko tak możemy to zrobić, by miało sens. W momencie pisania tego tekstu pierwszą rywalizację mamy już dawno za sobą (wygrał ją Kuba), drugą też, a trzecia skończyła się po przejściu przez nas po 60 tys. kroków – niestety, każda rywalizacja kończy się po 7 dniach, niezależnie od jej przebiegu (nie da się jej wydłużyć).</p>
      <p>Są też wyzwania globalne, które rozpoczynają się pierwszego dnia każdego miesiąca i kończą ostatniego dnia miesiąca. W grudniu trwa „Śnieg, grudzień”, w ramach którego rywalizuje ze sobą milion osób (aktualnie jestem w połowie stawki). Tym bardziej dziwię się, że nie ma możliwości zrobienia swojego wyzwania / rywalizacji, w której byłoby więcej osób lub trwającej określony czas (miesiąc, dwa czy trzy). Drogi Samsungu, wiem, że to czytasz – puszczam oczko w oczekiwaniu na jakąś aktualizację rywalizacji ;)</p>
      <figure>
        <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-05.jpg"/>
      </figure>
      <h3>Czego mi jeszcze brakuje?</h3>
      <p>Do pełni szczęścia w Samsung Health brakuje mi możliwości wyzywania znajomych np. na spalone kalorie czy przebyte kilometry na rowerze – w końcu nie wszyscy tylko chodzą i chodzą.</p>
      <p>Super by też było, gdyby w trendach aplikacja pokazywała nie tylko średnią liczbę przebytych kroków w danym dniu, tygodniu i miesiącu, ale też łączną liczbę kroków z tych segmentów czasowych – mała rzecz, a jednak jej brakuje – zwłaszcza w takim wyzwaniu, jak nasze, gdzie musimy patrzeć, na jakim etapie w krokach jesteśmy.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-28-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-29-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-34-316x650.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-screeny-30-316x650.jpg"/>
        </figure>
      </slideshow>
      <p>Ostatnia rzecz jest taka, że brakuje też integracji z innymi aplikacjami monitorującymi aktywność – możliwość eksportu danych o treningach do programów firm trzecich również by się przydała, bo jest jedynie Strava.</p>
      <p>W niniejszym wpisie starałam się pokrótce opisać możliwości aplikacji Samsung Health i pokazać, że nie służy ona wyłącznie do liczenia kroków, jak to się niektórym z Was na pewno dotychczas wydawało. Jak, mam nadzieję, udało mi się pokazać, ma ona dużo więcej zastosowań, które warto znać, bo nagle okazuje się, że w jednym programie mamy pod ręką wszystko to, co do aktywnego życia i podstawowego śledzenia naszych postępów jest nam potrzebne.</p>
      <p>Jeśli macie jakieś pytania odnośnie Samsung Health czy też zegarka Galaxy Watch Active2 – śmiało, jestem do Waszej dyspozycji.</p>
      <slideshow>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-02-850x638.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-03-850x638.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-04-850x638.jpg"/>
        </figure>
        <figure>
          <img src="https://www.tabletowo.pl/wp-content/uploads/2019/11/samsung-galaxy-watch-active2-shealth-tabletowo-06-850x638.jpg"/>
        </figure>
      </slideshow>
      <p>
        <i>Wpis powstał przy współpracy z Samsung</i>
      </p>
      <p>Kategorie <a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/systemy/ios-2/">iOS</a><a href="https://www.tabletowo.pl/category/producenci-2/samsung/">Samsung</a><a href="https://www.tabletowo.pl/category/systemy/tizen-systemy/">Tizen</a><a href="https://www.tabletowo.pl/category/sprzet-2/wearable/">Wearable</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/samsung-health-aplikacja-ktora-pomaga-byc-fit/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>