<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468940/%D9%85%D8%A7%D8%AC%D8%B1%D8%A7%DB%8C-%D8%B9%DA%A9%D8%B3-%D9%BE%D9%84-%DA%86%D9%88%D8%A8%DB%8C-%D9%85%D9%86%D8%AA%D8%B4%D8%B1-%D8%B4%D8%AF%D9%87-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T12:02:35+00:00"/>
    <meta property="og:title" content="ماجرای عکس پل چوبی منتشر شده در فضای مجازی "/>
    <meta property="og:description" content="عکسی در فضای مجازی با عنوان «وضعیت رفتن به مدرسه دانش آموزان یکی از روستاهای دشتیاری چابهار» در حال گردش است."/>
  </head>
  <body>
    <article>
      <h1>ماجرای عکس پل چوبی منتشر شده در فضای مجازی </h1>
      <h2>عکسی در فضای مجازی با عنوان «وضعیت رفتن به مدرسه دانش آموزان یکی از روستاهای دشتیاری چابهار» در حال گردش است.</h2>
      <address>
        <time datetime="2019-12-09T12:02:35+00:00">09 Dec 2019, 12:02</time>
      </address>
      <p>به گزارش همشهری آنلاین به نقل از باشگاه خبرنگاران جوان، عکسی در فضای مجازی با عنوان «وضعیت رفتن به مدرسه دانش آموزان یکی از روستاهای دشتیاری چابهار» در حال گردش است که عکس مربوط به منطقه دشتیاری چابهار نیست.</p>
      <p>جمشید سارانی، بخشدار بخش دشتیاری <a href="https://www.hamshahrionline.ir/photo/22859/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86">چابهار </a>در این خصوص گفت: این عکس برای نخستین بار در یکی از گروه‌های فضای مجازی کشور پاکستان منتشر و پخش شده و مربوط به یکی از روستاهای ایالات سِند در این کشور است و در واقع نه تنها مربوط به دشتیاری، بلکه مربوط به ایران نیست.</p>
      <p>وی افزود: در دو روستای بخش مرکزی شهرستان چابهار این وضعیت را در زمانی که رودخانه‌ها پر آب می‌شود برای چند روزی می‌توان مشاهده کرد، اما این عکس مربوط به این مناطق و مردمانش نیست.</p>
      <p>سارانی تصریح کرد: مدارس دشتیاری از روز پنج شنبه ۱۴ آذر ماه تا یک شنبه ۱۷ آذر ماه جاری به دلیل پیشگیری از شیوع آنفلوآنزا تعطیل بوده امروز نیز بر اساس اعلام ستاد بحران با توجه به بارندگی‌ها و احتمال آبگرفتگی معابر، مدارس چابهار و کنارک تعطیل اعلام شده است.</p>
    </article>
  </body>
</html>