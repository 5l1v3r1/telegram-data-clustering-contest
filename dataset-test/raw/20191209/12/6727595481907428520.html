<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/security-bumped-outside-university-ahead-of-students-march-to-rashtrapati-bhavan473.html"/>
    <meta property="og:site_name" content="DoolNews"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="ജെ.എന്‍.യുവിന് പുറത്ത് സുരക്ഷ ശക്തമാക്കി പൊലീസ്; 'ഏകപക്ഷീയമായ തീരുമാനങ്ങള്‍ ജനാധിപത്യ വിരുദ്ധം, സമരം തുടരുമെന്ന് വിദ്യാര്‍ത്ഥി യൂണിയന്‍"/>
    <meta property="og:description" content="JNU National News India ന്യൂദല്‍ഹി: ഹോസ്റ്റല്‍ ഫീസ് വര്‍ധനവ് പൂര്‍ണ്ണമായും പിന്‍വലിക്കണമെന്നാവശ്യപ്പെട്ടുള്ള ജെ.എന്‍.യു വിദ്യാര്‍ത്ഥികളുടെ ലോങ് മാര്‍ച്ചിന് മുന്നോടിയായി സ"/>
  </head>
  <body>
    <article>
      <h1>ജെ.എന്‍.യുവിന് പുറത്ത് സുരക്ഷ ശക്തമാക്കി പൊലീസ്; 'ഏകപക്ഷീയമായ തീരുമാനങ്ങള്‍ ജനാധിപത്യ വിരുദ്ധം, സമരം തുടരുമെന്ന് വിദ്യാര്‍ത്ഥി യൂണിയന്‍</h1>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ഹോസ്റ്റല്‍ ഫീസ് വര്‍ധനവ് പൂര്‍ണ്ണമായും പിന്‍വലിക്കണമെന്നാവശ്യപ്പെട്ടുള്ള ജെ.എന്‍.യു വിദ്യാര്‍ത്ഥികളുടെ ലോങ് മാര്‍ച്ചിന് മുന്നോടിയായി സര്‍വ്വകലാശാലക്ക് പുറത്ത് സുരക്ഷ ശക്തമാക്കി പൊലീസ്. രാഷ്ട്രപതി ഭവനിലേക്കാണ് വിദ്യാര്‍ത്ഥികള്‍ ലോങ് മാര്‍ച്ച് സംഘടിപ്പിക്കുന്നത്.</p>
      <p>പൊലീസ് ജെ.എന്‍.യുവിലെ എല്ലാ ഗേറ്റുകളും അടച്ചിട്ടതിന്റെ ഫോട്ടോകള്‍ വിദ്യാര്‍ത്ഥികള്‍ തന്നെയാണ് പ്രചരിപ്പിച്ചത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ജെ.എന്‍.യുവിലേക്കുള്ള എല്ലാ റോഡുകളും അടച്ചതായി ട്രാഫിക് പൊലീസും അറിയിച്ചു. ഹോസ്റ്റല്‍ ഫീസ് വര്‍ധന പൂര്‍ണ്ണമായും പിന്‍വലിക്കുക എന്ന ആവശ്യത്തോടൊപ്പം വി.സിയെ പുറത്താക്കണം എന്ന ആവശ്യം കൂടി ഉന്നയിച്ചാണ് വിദ്യാര്‍ത്ഥികളുടെ മാര്‍ച്ച്.</p>
      <p>‘കേന്ദ്രത്തിനെതിരേയും ഭരണസംവിധാനത്തിനെതിരേയും നിരന്തരം ശബ്ദമുയര്‍ത്തുമ്പോള്‍ രാജ്യം മുഴുവന്‍ തങ്ങളെയാണ് ഉറ്റുനോക്കുന്നതെന്നും പോരാട്ടം അവസാനിപ്പിക്കില്ലെന്നും’ ജെ.എന്‍.യു വിദ്യാര്‍ത്ഥി യൂണിയന്‍ പറഞ്ഞു.</p>
      <related>
        <a href="https://www.doolnews.com/citizenship-bill-and-nrc-are-different-says-amit-shah.html?utm_source=doolnews&amp;utm_medium=related"/>
      </related>
      <p>‘ഇത് ജെ.എന്‍.യുവിന്റേയും ഇന്ത്യയുടേയും ആത്മാവിനെ സംരക്ഷിക്കാന്‍ വേണ്ടിയാണ്. ഏകപക്ഷീയമായ തീരുമാനങ്ങള്‍ എടുക്കുന്നത് ഒരു ജനാധിപത്യ രാഷ്ടത്തില്‍ നിയമവിരുദ്ധമാണ്. ഞങ്ങള്‍ അതിനെതിരെ മാര്‍ച്ച് നടത്തും’ വിദ്യാര്‍ത്ഥി യൂണിയന്‍ പറഞ്ഞു.</p>
      <p>രണ്ട് തവണ ഫീസില്‍ ഇളവ് വരുത്തിയെങ്കിലും വര്‍ധന പൂര്‍ണമായി പിന്‍വലിക്കുന്നത് വരെ സമരം തുടരാനാണ് വിദ്യാര്‍ഥികളുടെ തീരുമാനം.<br/>സമരം ചെയ്യുന്ന വിദ്യാര്‍ഥികള്‍ക്ക് കോളേജ് അധികൃതര്‍ നേരത്തെ അന്ത്യശാസനം നല്‍കിയിരുന്നു. അക്കാദമിക് പ്രവര്‍ത്തനങ്ങള്‍ ഉടന്‍ പൂര്‍ത്തിയാക്കാനുള്ള നിര്‍ദ്ദേശമാണ് സമരം ചെയ്യുന്ന വിദ്യാര്‍ഥികള്‍ക്ക് കോളേജ് അധികൃതര്‍ നല്‍കിയിരുന്നത്. ഇത് സംബന്ധിച്ച് സര്‍ക്കുലര്‍ ഇറക്കിയിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഈ മാസം നടക്കുന്ന സെമസ്റ്റര്‍ പരീക്ഷകള്‍ എഴുതാനും വിദ്യാര്‍ഥികള്‍ക്ക് നിര്‍ദ്ദേശമുണ്ട്. പരീക്ഷ എഴുതിയില്ലെങ്കില്‍ വിദ്യാര്‍ഥികളെ പുറത്താക്കുമെന്നാണ് അധികൃതരുടെ നിലപാട്.</p>
      <figure>
        <iframe src="https://www.youtube.com/embed/q8zpYe9cqC0" width="560" height="315" data-service="Youtube" scrolling="no"/>
      </figure>
    </article>
  </body>
</html>