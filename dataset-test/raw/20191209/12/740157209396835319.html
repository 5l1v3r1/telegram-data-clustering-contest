<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/spoleczenstwo-informacyjne/resort-cyfryzacji-zacheca-do-tworzenia-punktow-potwierdzajacych-profil-zaufany,138315.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T12:50:00+00:00"/>
    <meta property="og:title" content="Resort cyfryzacji zachęca do tworzenia punktów potwierdzających profil zaufany"/>
    <meta property="og:description" content="Gminy, powiaty, uczelnie publiczne i samorządowe przychodnie lekarskie - te podmioty otrzymały zaproszenie od Ministerstwa Cyfryzacji do konkursu, polegającego na stworzeniu punktu potwierdzającego założenie profilu zaufanego (PZ). Pula nagród to 1 mln zł a każdy z podmiotów może otrzymać maksymalnie 25 tys. zł."/>
  </head>
  <body>
    <article>
      <h1>Resort cyfryzacji zachęca do tworzenia punktów potwierdzających profil zaufany</h1>
      <address><time datetime="2019-12-09T12:50:00+00:00">09 Dec 2019, 12:50</time> by <a rel="author">Tomasz Klyta  </a></address>
      <h4>Gminy, powiaty, uczelnie publiczne i samorządowe przychodnie lekarskie - te podmioty otrzymały zaproszenie od Ministerstwa Cyfryzacji do konkursu, polegającego na stworzeniu punktu potwierdzającego założenie profilu zaufanego (PZ). Pula nagród to 1 mln zł a każdy z podmiotów może otrzymać maksymalnie 25 tys. zł.</h4>
      <hr/>
      <p>Już w ponad 1500 miejscach w Polsce można potwierdzić profil zaufany. Na liście znajdziemy zarówno urzędy miast, urzędy marszałkowskie, delegatury urzędów wojewódzkich czy urzędów skarbowych i ZUS. Ministerstwo Cyfryzacji chce jednak zachęcić kolejne podmioty do zakładania takich punktów.</p>
      <p>Profil zaufany to bezpłatne narzędzie, dzięki któremu można potwierdzać swoją tożsamość w internecie i załatwiać sprawy urzędowe online. Może go założyć każdy kto ma numer PESEL. PZ można założyć na dwa sposoby. Pierwszy - w pełni online, czyli za pośrednictwem banku (na www.pz.gov.pl można sprawdzić, który bank daje taką możliwość). Druga to wypełnienie formularza na stronie www.pz.gov.pl, a później wizyta w punkcie potwierdzającym, gdzie procedura zostanie sfinalizowana. Jak podaje Ministerstwo Cyfryzacji, z profilu zaufanego korzysta już ponad 4,5 miliona Polaków.</p>
      <p>Czytaj także: <a href="https://www.portalsamorzadowy.pl/spoleczenstwo-informacyjne/profil-zaufany-coraz-popularniejszy-gdzie-go-potwierdzisz,110135.html">Profil zaufany coraz popularniejszy. Gdzie go potwierdzisz?</a></p>
      <p>- Obecnie na terenie Polski działa ponad 1550 punktów potwierdzających profil zaufany. Możne je znaleźć w urzędach gminy, starostwach powiatowych, urzędach skarbowych, urzędach pracy, bankach. Nadal na naszej mapie jest jednak wiele miejsc, w których takich punktów brakuje – mówi minister cyfryzacji Marek Zagórski. - Polacy coraz chętniej korzystają z profilu zaufanego, dlatego proces jego zakładania powinien być jeszcze prostszy. Nowe punkty potwierdzające na pewno w tym pomogą - dodaje szef MC.</p>
      <p>Resort ogłosił konkurs na stworzenie punktu potwierdzającego PZ. Do konkursu zaproszone zostały:  gminy, powiaty, uczelnie publiczne i samorządowe przychodnie lekarskie. Aby wziąć udział w konkursie, należy wysłać zgłoszenie do 5 stycznia 2020 r. Ministerstwo będzie oceniać m.in. to jak punkt przyda się mieszkańcom, lokalnym przedsiębiorcom i urzędnikom. Zwycięskie projekty otrzymają do 25 tys. zł na utworzenie punktu potwierdzającego PZ.</p>
      <p>Otrzymane dofinansowanie będzie można wykorzystać m.in. na zakup: laptopów, dostępu do mobilnego internetu, oprogramowania operacyjnego, oprogramowania chroniącego stanowisko pracy (komputer), w tym oprogramowania antywirusowego oraz materiałów promocyjnych.</p>
      <p> </p>
    </article>
  </body>
</html>