<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/cronache/carcano-fa-foto-salvini-noir-vola-classifica-e-scatena-1796451.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T12:42:00+00:00"/>
    <meta property="og:title" content="Fa un selfie con Salvini: insulti contro il giallista. E il noir vola in classifica"/>
    <meta property="og:description" content="Il noir Il Mostro di Milano scala la classifica di Amazon dopo una fotografia dello scrittore Fabrizio Carcano con Matteo Salvini. E scoppiano le polemiche"/>
  </head>
  <body>
    <article>
      <h1>Fa un selfie con Salvini: insulti contro il giallista. E il noir vola in classifica</h1>
      <h2>Il noir Il Mostro di Milano scala la classifica di Amazon dopo una fotografia dello scrittore Fabrizio Carcano con Matteo Salvini. E scoppiano le polemiche</h2>
      <address><time datetime="2019-12-09T12:42:00+00:00">09 Dec 2019, 12:42</time> by <a rel="author" href="http://www.ilgiornale.it/autore/giorgia-baroncini-142321.html" target="_blank">Giorgia Baroncini</a></address>
      <p>Una foto pubblicata sul Facebook e il libro immortalato che scala la classifica di Amazon posizionandosi al primo posto. Un "giallo" che ha creato molte polemiche. Lo scorso 6 dicembre, lo scrittore e giornalista <b>Fabrizio Carcano</b> ha postato sulla sua pagina social una foto con il leader della Lega, Matteo Salvini. L'ex ministro dell'Interno teneva in mano uno dei noir del giallista milanese, <i>Il Mostro di Milano</i>. Nella didascalia che accompagnava la foto, una dedica: "Buona lettura Matteo!".</p>
      <p>Poteva sembrare una semplice <b>foto</b>, invece si è rivelata molto di più. Sotto al post sono fioccati, come era prevedibile, decine di commenti. Positivi, di che ammira lo scrittore e il politico, ma anche negativi. E non sono mancati neanche gli insulti. "Ho dovuto cancellare diversi commenti di <b>insulti</b> a me e a lui", ha spiegato con amarezza Fabrizio Carcano ad un utente su Facebook.</p>
      <p>Ma non è finita qui. Già, perché il giorno dopo la pubblicazione della foto sul social con <b>Matteo Salvini</b> (il 7 dicembre), il noir <i>Il Mostro di Milano</i><b> </b>è salito in cima alla classifica di Amazon. Nella categoria gialli e noir, il libro di Carcano si è posizionato infatti primo. E anche qui, come riporta<i> <a href="http://www.affaritaliani.it/milano/carcano-polemiche-per-foto-con-salvini-il-suo-noir-vola-su-amazon-641681.html?refresh_ce">Affari Italiani</a></i>, non sono mancate le <b>polemiche</b>. Il noir uscito nel luglio del 2017 è tornato alla ribalta, occupando il primo posto in classifica. Per una foto (con Matteo Salvini), commentano gli utenti.</p>
      <p>"E nella sera di Sant’Ambrogio, nella serata di festa per Milano e i milanesi il mio noir milanese <i>Il Mostro di Milano</i> torna in testa tra i gialli e noir di Amazon. Alla faccia dei rosiconi", aveva scritto l'autore per festeggiare il primo posto in <b>classifica</b>. Ma dopo un weekend di insulti e di polemiche, questa mattina Carcano ha precisato. "Il libro era secondo sia giovedì (5 dicembre, <i>ndr</i>) che venerdì mattina (6 dicembre, <i>ndr</i>) per cui era già ben posizionato. La foto lo ha trainato al primo posto ma ripeto ero secondo da giorni", ha spiegato Carcano cercando di spegnere le polemiche.</p>
      <p>Decine i <b>lettori</b> che hanno sostenuto il loro scrittore preferito e che si sono detti sconcertati per le polemiche: "Ma possibile che debban far polemica su tutto?", si legge tra i commenti. "E comunque sono ancora primo anche stamattina (lunedì 9 dicembre, <i>ndr</i>)", ha scritto ancora sul social l'autore, premiato dai suoi fan ad ogni nuova uscita in libreria.</p>
    </article>
  </body>
</html>