<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/hospice-casa-sperantei-peste-172-000-de-copii-si-adulti-au-nevoie-urgent-de-ingrijire-paliativa/"/>
    <meta property="og:site_name" content="Europa FM"/>
    <meta property="article:published_time" content="2019-12-09T12:03:15+00:00"/>
    <meta property="og:title" content="Hospice Casa Speranței: Peste 172.000 de copii și adulți au nevoie urgent de îngrijire paliativă"/>
    <meta property="og:description" content="Peste 172.000 de copii și adulți care înfruntă o boală incurabilă au nevoie, urgent, în fiecare an de îngrijire paliativă, însă doar unul din zece pacienți primește la timp acest tip de îngrijire, potrivit datelor centralizate de Hospice Casa Speranței."/>
  </head>
  <body>
    <article>
      <h1>Hospice Casa Speranței: Peste 172.000 de copii și adulți au nevoie urgent de îngrijire paliativă</h1>
      <address>
        <time datetime="2019-12-09T12:03:15+00:00">09 Dec 2019, 12:03</time>
      </address>
      <p>Peste 172.000 de copii și adulți care înfruntă o boală incurabilă au nevoie, urgent, în fiecare an de îngrijire paliativă, însă doar unul din zece pacienți primește la timp acest tip de îngrijire, potrivit datelor centralizate de<b> Hospice Casa Speranței</b>.</p>
      <p>Un studiu realizat pentru Banca Mondială, cu sprijinul experţilor locali și internaţionali din domeniul paliaţiei, arată că la nivel național există doar 13 echipe de îngrijire la domiciliu care oferă îngrijire medicală, sprijin social și consiliere psiho-emoțională pentru pacienți și familiile lor.</p>
      <p>În București, există doar două echipe complete de îngrijire paliativă la domiciliu, formate din medici, asistenți și terapeuți: ambele ale Fundatiei HOSPICE Casa Speranței, care au grijă gratuit de pacienții cu boli incurabile și de familiile lor acasă, acolo unde vor majoritatea să își petreacă timpul rămas. Nevoia este, însă, uriașă. Același document pentru Banca Mondială arată că în București ar trebui să existe 47 de echipe mobile de home care, astfel încât toți pacienții care suferă de o boală incurabilă să beneficieze la timp de paliație.</p>
      <p>Echipele<b> HOSPICE</b> fac anual, doar în București, peste 5.000 de vizite la domiciliul pacienților. Pentru a reuși să ajungă la un număr cât mai mare de pacienți care au nevoie de sprijin, HOSPICE Casa Speranței a lansat campania #motivesadonezi, cea mai importantă campanie de strângere de fonduri din an.</p>
      <p>“Anul trecut, din cauza instabilității financiare și a modificărilor fiscale și legislative, HOSPICE Casa Speranței a trecut prin cel mai greu moment din istoria de aproape 30 de ani a fundației: ne-am văzut nevoiți să suspendăm serviciile de îngrijire la domiciliu, oferite gratuit, în jumătate de București. Acest lucru a înseamnat că în sectoarele 4,5 și 6 din Capitală nu a funcționat, pentru câteva luni, niciun serviciu de îngrijire la domiciliu.</p>
      <p>Este cumplit de greu să nu ai resurse să ajuți un pacient căruia deja i s-a spus că nu se mai poate face nimic și să ajungi să“alegi” pe cine ajuți pe criterii teritoriale, și nu de boala. Datorită generozității celor care ne susțin, am reușit să redeschidem aceste servicii, dar putem să menținem aceste servicii doar cu sprijinul comunității.</p>
      <p>Facem un apel către companii să ne susțină și să dea banilor pe care oricum îi platesc către stat o destinație concretă: îngrijire paliativă gratuită, la domiciliu, pentru pacienții care trec prin cel mai greu moment al vieții lor“, a declarat <b>Mirela Nemțanu</b>, director executiv HOSPICE Casa Speranței.</p>
      <p>Reprezentanții companiilor sunt încurajați să utilizeze până la sfârșitul acestui an facilitatea fiscală care permite direcționarea până la 20% a impozitului pe profit/venit datorat statului sau 0,75% din cifra de afaceri către fundația HOSPICE Casa Speranței, pentru ca echipele organizației să poată să îngrijească la domiciliu cât mai mulți pacienți. Procedura nu presupune costuri suplimentare pentru companii, conform legislației în vigoare.</p>
      <p>Detalii suplimentare pentru a susține activitatea Hospice Casa Speranței pot fi găsite pe <a href="https://www.hospice.ro/20hospice/">https://www.hospice.ro/20hospice/</a>.</p>
    </article>
  </body>
</html>