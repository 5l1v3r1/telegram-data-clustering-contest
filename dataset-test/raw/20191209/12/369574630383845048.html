<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/pro-balik-na-obecni-urad-a-tisice-propustenych-posta-pristi/r~58fe07441a7a11eaac760cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T12:43:51+00:00"/>
    <meta property="og:title" content="Pro balík i na obecní úřad a tisíce propuštěných. Pošta příští rok zahájí velké změny"/>
    <meta property="og:description" content="Za provozování poštovních služeb v obci, kde žije alespoň tisíc lidí, dává Česká pošta partnerům v průměru 18 tisíc korun měsíčně."/>
  </head>
  <body>
    <article>
      <h1>Pro balík i na obecní úřad a tisíce propuštěných. Pošta příští rok zahájí velké změny</h1>
      <address>
        <time datetime="2019-12-09T12:43:51+00:00">09 Dec 2019, 12:43</time>
      </address>
      <p>Česká pošta má v současnosti zhruba 3200 poboček. "Abychom splnili evropská pravidla o dostupnosti služby pro občany, stačily by nám dva tisíce poboček," řekl k plánovaným úsporám <a href="https://archiv.ihned.cz/c1-66690630-pro-dopis-a-balik-do-obchodu-nebo-na-urad-ceska-posta-da-pristi-rok-na-modernizaci-pres-miliardu-korun">Hospodářským novinám</a> (HN) generální ředitel České pošty Roman Knap.</p>
      <p>Související</p>
      <h3>Česká pošta zajistí doručení do druhého dne. Prodraží se ale o sedm korun</h3>
      <figure>
        <img src="https://cdn.xsd.cz/resize/b96975504b363aaca5fe06ee520e793d_resize=240,135_.jpg?hash=cd7922541f859945ef6a321644a3a718"/>
      </figure>
      <p>Část poboček by podle něj mohly postupně v rámci programu Pošta Partner začít spravovat franšízanti. Místo České pošty by tak lidé zejména v malých obcích mohli pro své zásilky vyrážet na obecní úřady, ale i do hospod nebo obchodů.</p>
      <p>Za provozování poštovních služeb v obci, kde žije alespoň tisíc lidí, dává Česká pošta partnerům v průměru 18 tisíc korun měsíčně. Provozovna ovšem musí být otevřená minimálně 25 hodin týdně a nesmí být týden v kuse zavřená.</p>
      <p>Právě poslední pravidlo zatím podle Knapa stojí v rozvoji franšízingu, jelikož se provozovatelé obchodů a hospod na vesnici bojí, že pokud onemocní, nebudou schopni toto pravidlo dodržet.</p>
      <p>Na obecních úřadech by zase do budoucna mohly vyrůst samoobslužné kiosky, kde by se se zákazníkem zaměstnanec pošty spojil přes kameru.</p>
      <p>Související</p>
      <h3>Poště se povedlo prodat unikátní klášter v centru Prahy. Požadovala 353 milionů</h3>
      <figure>
        <img src="https://cdn.xsd.cz/resize/115343e41a27308780591efc12889430_resize=240,135_.png?hash=24c215f4f3c9ea20fc8b771bae46f2ae"/>
      </figure>
      <p>7 fotografií</p>
      <p>Pošta shání peníze i prodejem svého majetku. Státnímu podniku se například před měsícem podařilo v opakované aukci prodat areál bývalého kláštera sv. Gabriela na pražském Smíchově. Kupní cena byla 353 milionů korun, což odpovídá znaleckému posudku.</p>
      <p>Jeden z největších tuzemských zaměstnavatelů hodlá ušetřit peníze propouštěním. V dubnu letošního roku <a href="https://zpravy.aktualne.cz/ekonomika/ceska-posta-zvysi-mzdy-o-deset-procent-snizi-pocet-manazeru/r~6891908a3f2a11e9ad610cc47ab5f122/">stoupaly zaměstnancům České pošty tarifní mzdy</a> o desetinu a na tiskové konferenci tehdy zástupci pošty slibovali, že se letošní výpovědi dotknou především managementu a administrativních pracovníků. Podle Knapa má do roku 2025 firmu opustit celkem zhruba sedm tisíc zaměstnanců.</p>
      <p>Podle HN plán restrukturalizace pošty, který v létě schválila vláda, bude stát v příštích pěti letech 7,5 miliardy korun. Pošta letos skončí v provozní ztrátě okolo miliardy korun, příští rok pak ztráta ještě naroste. Zlepšení podle Knapa přijde až v roce 2021.</p>
    </article>
  </body>
</html>