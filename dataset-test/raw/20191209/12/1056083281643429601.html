<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813569/%D8%AA%D8%A7%D8%B2%D9%87-%D8%AA%D8%B1%DB%8C%D9%86-%D8%A2%D9%85%D8%A7%D8%B1-%D8%AF%D8%A7%D9%88%D8%B7%D9%84%D8%A8%D8%A7%D9%86-%D8%A2%D8%B2%D9%85%D9%88%D9%86-%D8%A7%D8%B1%D8%B4%D8%AF-%DB%B9%DB%B9-%D8%AA%D9%88%D8%B2%DB%8C%D8%B9-%DA%A9%D8%A7%D8%B1%D8%AA-%D8%A7%D8%B2-%DB%B2%DB%B5-%D8%AA%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:58:31+00:00"/>
    <meta property="og:title" content="تازه‌ترین آمار داوطلبان آزمون ارشد ۹۹/توزیع کارت از ۲۵ تیر"/>
    <meta property="og:description" content="مشاور عالی سازمان سنجش آموزش کشور از ثبت‌نام بیش از ۳۷ هزار داوطلب در آزمون کارشناسی ارشد سال ۹۹ خبر داد و گفت: کارت توزیع این آزمون از ۲۵ تیر ماه توزیع خواهد شد."/>
  </head>
  <body>
    <article>
      <h1>تازه‌ترین آمار داوطلبان آزمون ارشد ۹۹/توزیع کارت از ۲۵ تیر</h1>
      <address><time datetime="2019-12-09T12:58:31+00:00">09 Dec 2019, 12:58</time> by <a rel="author">طاهره مرادی</a></address>
      <p>مشاور عالی سازمان سنجش آموزش کشور از ثبت‌نام بیش از ۳۷ هزار داوطلب در آزمون کارشناسی ارشد سال ۹۹ خبر داد و گفت: کارت توزیع این آزمون از ۲۵ تیر ماه توزیع خواهد شد.</p>
      <p><b>دکتر حسین توکلی در گفت‌وگو با ایسنا </b>ضمن بیان این مطلب اظهار کرد: تمام متقاضیان ثبت‌نام و شرکت در آزمون کارشناسی ارشد ناپیوسته سال ۱۳۹۹ در تمامی دانشگاه‌ها و مؤسسات آموزش عالی دولتی و غیردولتی و همچنین دانشگاه آزاد اسلامی و شرکت کنندگان بیست و پنجمین المپیاد علمی- دانشجویی کشور از روز شنبه ۱۶ آذر ماه می‌توانستند با مراجعه به سایت سازمان سنجش آموزش کشور نسبت به ثبت‌نام در این آزمون اقدام کنند و این مهلت تا ۲۵ آذر ادامه دارد.</p>
      <p>وی در ادامه از ثبت‌نام بیش از  ۳۷ هزار داوطلب در آزمون کارشناسی ارشد ۹۹ خبر داد و تصریح کرد: علاقه‌مندان برای شرکت در آزمون کارشناسی ارشد سال ۹۹ می‌توانند با توجه به شرایط عمومی و اختصاصی مندرج در دفترچه راهنمای شرکت در آزمون که همزمان با آغاز ثبت نام منتشر شد، در این آزمون ثبت نام کنند. پرداخت هزینه ثبت‌نام منحصراً به صورت اینترنتی انجام می‌گیرد.</p>
      <p>به گفته وی،‌ داوطلبان لازم است به وسیله کارت‌های عضو شبکه بانکی شتاب که پرداخت الکترونیکی آنها فعال است، با مراجعه به پایگاه اطلاع رسانی سازمان سنجش و پرداخت مبلغ ۴۵ هزار تومان به عنوان وجه ثبت‌نام شرکت در آزمون یک کدرشته امتحانی، نسبت به ثبت‌نام اقدام کنند.</p>
      <p>توکلی گفت: داوطلبان لازم است از روز دوشنبه، ۲۵ تا روز چهارشنبه ۲۷ فروردین با مراجعه به پایگاه اطلاع‌رسانی سازمان سنجش نسبت به تهیه پرینت کارت شرکت در آزمون و برگ راهنمای شرکت در آزمون اقدام کنند. </p>
      <p>مشاور عالی سازمان سنجش آموزش کشور اظهار کرد: آزمون ورودی کارشناسی ارشد ناپیوسته سال ۹۹ و همچنین بیست و پنجمین دوره المپیاد علمی دانشجویی کشور روزهای پنجشنبه ۲۸ و جمعه ۲۹ فروردین ماه ۹۹ در حوزه‌های مربوط برگزار می‌شود.</p>
      <p>به گزارش ایسنا،‌ کارنامه اعلام نتایج اولیه تمامی داوطلبان آزمون فوق از سوی سازمان سنجش بر اساس برنامه زمانی مندرج در دفترچه راهنمای آزمون از طریق پایگاه اطلاع‌رسانی سازمان سنجش آموزش کشور منتشر خواهد شد، لذا تمامی داوطلبان مجاز به انتخاب رشته می‌توانند بر اساس ضوابط و شرایط مندرج در دفترچه راهنمای انتخاب رشته که در زمان مقتضی منتشر خواهد شد، نسبت به انتخاب رشته مورد نظر اقدام کنند.</p>
      <p>انتهای پیام</p>
    </article>
  </body>
</html>