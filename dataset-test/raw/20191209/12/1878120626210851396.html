<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sabah.com.tr/teknokulis/incelemeler/2019/12/09/xiaomi-redmi-note-8-pro-incelemesi"/>
    <meta property="og:site_name" content="SABAH"/>
    <meta property="article:published_time" content="2019-12-09T12:45:50+00:00"/>
    <meta property="og:title" content="Xiaomi Redmi Note 8 Pro incelemesi"/>
    <meta property="og:description" content="Xiaomi genel olarak fiyat/performans segmentinde çıkardığı ürünleriyle isminden söz ettiriyor. Çinli şirketin son bombası Redmi Note 8 Pro inceleme merkezimizin yeni konuğu oldu. Damla çentikli ekran, dörtlü ana kamera, 4500 mAh değerinde pil gibi özellikleriyle dikkat çeken Note 8 Pro'yu uzun süre boyunca test ettik. Günlük kullanım senaryoları dışında, ağır uygulamalar ve oyunlarla performansını değerlendirdik. Lafı daha fazla uzatmadan incelememize geçelim ve merak edilen sorulara yanıt verelim. Xiaomi Redmi Note 8 Pro tasarım olarak selefinden çok farklı değil, ama bu durum kötü de değil. Note 7 Pro'nun önünde ve arkasında Gorilla Glass 5 koruma vardı, Note 8 Pro da aynı korumaya sahip. Bununla birlikte Note 8 Pro, önceki modele göre biraz daha geniş ve uzun, ayrıca biraz daha ağır. Dörtlü kamera ve 4500 mAh değerindeki pilin ağırlıkta katkısı var. Telefonun arka kısmı biraz kaygan ve parmak izi tutuyor. Bize test gelen telefonun rengi mineral grisiydi, bu renkte parmak izleri görülüyordu. Renkten söz etmişken…"/>
  </head>
  <body>
    <article>
      <h1><a href="https://www.sabah.com.tr/haberleri/xiaomi"><u>Xiaomi</u></a> <a href="https://www.sabah.com.tr/haberleri/redmi-note"><u>Redmi Note</u></a> 8 <a href="https://www.sabah.com.tr/haberleri/pro"><u>Pro</u></a> incelemesi</h1>
      <h2><a href="https://www.sabah.com.tr/haberleri/xiaomi"><u>Xiaomi</u></a> genel olarak fiyat/performans segmentinde çıkardığı ürünleriyle isminden söz ettiriyor. Çinli şirketin son bombası <a href="https://www.sabah.com.tr/haberleri/redmi-note"><u>Redmi Note</u></a> 8 <a href="https://www.sabah.com.tr/haberleri/pro"><u>Pro</u></a> inceleme merkezimizin yeni konuğu oldu. Damla çentikli ekran, dörtlü ana kamera, 4500 mAh değerinde pil gibi özellikleriyle dikkat çeken <a href="https://www.sabah.com.tr/haberleri/note-8-pro"><u>Note 8 Pro</u></a>'yu uzun süre boyunca test ettik. Günlük kullanım senaryoları dışında, ağır uygulamalar ve oyunlarla performansını değerlendirdik. Lafı daha fazla uzatmadan incelememize geçelim ve merak edilen sorulara yanıt verelim.</h2>
      <address><time datetime="2019-12-09T12:45:50+00:00">09 Dec 2019, 12:45</time> by <a rel="author">Hasan Uğur Nayır</a></address>
      <h4>ÖZELLİKLER</h4>
      <p>Boyut: 161.4 x 76.4 x 8.8 mm<br/>Ağırlık: 200 g<br/>Ekran: 6.53 inç IPS LCD 1080 x 2340 çözünürlük<br/>Çipset: Mediatek Helio G90T<br/>RAM: 6 GB <br/>Hafıza: 64 GB (microSD kart desteği var)<br/>Kamera: 64+8+2+2 MP dörtlü ana kamera, 20 MP ön kamera<br/>Pil: 4500 mAh<br/>Bağlantılar: 4.5G LTE, Wi-Fi 802.11 a/b/g/n/ac, dual-band, Wi-Fi Direct, hotspot, Bluetooth 5.0, USB-C, 3.5 mm'lik kulaklık girişi, FM radyo<br/>İşletim sistemi: Android 9.0 Pie + MIUI 10<br/>Biyometrik güvenlik: Parmak izi ve yüz tanıma<br/>IP sertifikası: IP52 (Toza ve su sıçramalarına karşı dayanıklı)<br/>Fiyat: 2199 TL</p>
      <hr/>
      <p>Xiaomi Redmi Note 8 Pro tasarım olarak selefinden çok farklı değil, ama bu durum kötü de değil. Note 7 Pro'nun önünde ve arkasında Gorilla Glass 5 koruma vardı, Note 8 Pro da aynı korumaya sahip. Bununla birlikte Note 8 Pro, önceki modele göre biraz daha geniş ve uzun, ayrıca biraz daha ağır. Dörtlü kamera ve 4500 mAh değerindeki pilin ağırlıkta katkısı var.</p>
      <p>Telefonun arka kısmı biraz kaygan ve parmak izi tutuyor. Bize test gelen telefonun rengi mineral grisiydi, bu renkte parmak izleri görülüyordu. Renkten söz etmişken Note 8 Pro'nun inci beyazı, orman yeşili ve lacivert renk seçenekleri var. Cihazın kenar kısımları ergonomi ve kullanıma yardımcı olması için kavisli yapılmış. Cihaz bu şekilde parmakların iç kısımlarına rahatsızlık vermiyor.</p>
      <p>Dörtlü ana kamera sistemi telefonun tasarımında güçlü bir izlenim bırakıyor. İlginç bir şekilde makro sensör, çıkıntılı olan ana kamera kısmında değil, bu kısmın sağ tarafında LED flaşla birlikte yer alıyor. Parmak izi sensörü ise kameraların altında bulunuyor. Parmak izi sensörü hızlı çalışıyor, ancak konumu yüzünden parmağınızı biraz daha yukarı uzatmanız gerekiyor. Aslında parmak izi tarayıcı biraz daha aşağıya yer alsa, daha iyi olurmuş.</p>
      <p>Telefonun sağ tarafında ses ve güç düğmeleri yer alıyor. Düğmeler baş parmağın ulaşabileceği yerde. Sol tarafta sim kart çekmecesi bulunurken, alt tarafa hoparlör, USB-C portu ve hoparlör yerleştirilmiş. Üst kısımda kızıl ötesi bulunuyor.</p>
      <p>Telefon damla çentikli ve ince çerçeveli ekran tasarımına sahip. Bu ekran tasarımı birçok telefonda yaygın olarak kullanılıyor, sıra dışı değil. Cihaz su sıçramalarına ve toza karşı korumalı.</p>
      <figure>
        <img src="https://iasbh.tmgrup.com.tr/abaf2d/0/0/0/0/600/453?u=https://isbh.tmgrup.com.tr/sbh/2019/12/09/xiaomi-redmi-note-8-pro-incelemesi-1575895435415.jpg"/>
      </figure>
      <p>
        <b>TASARIMDAN SONRA SIRA EKRANDA</b>
      </p>
      <p>Xiaomi Redmi Note 8 Pro'da 6.53 inç boyutunda ve 1080 x 2340 piksel çözünürlüğünde IPS LCD ekran bulunuyor. HDR olan ekranın gövdeye oranı %84.9. Şunu da belirtmeden geçmeyelim, Note 7 Pro'nun ekranı 409 ppi yoğunluğuna sahipti. Note 8 Pro'nun ppi yoğunluğu ise 395. Arada çok az fark var.</p>
      <p>Damla çentikli ve ince çerçeveli tasarımla birlikte ekran geniş kullanım alanı sunuyor. Genel olarak renkler, kontrast başarılı. Güneş altında ise ekran rahat görünüyor.</p>
      <p>
        <b>KASANIN ALTINDA YATAN GÜÇ</b>
      </p>
      <p>Xiaomi Redmi Note 8 Pro'da Mediatek Helio G90T yonga seti, 64 GB depolama birimi, 6 GB RAM ve Mali-G76 MC4 grafik işlemcisi bulunuyor. Ayrıca telefonun 128 GB depolama seçeneği de var. Mediatek Helio G90T yongasında 2.05 GHz'de çalışan iki adet Cortex-A76 çekirdeği, 2.0 GHz'de çalışan altı adet Cortex-A55 çekirdeği bulunuyor.</p>
      <p>Telefona klasik olarak AnTuTu ve Geekbench testlerini uyguladık. Cihaz AnTuTu'dan 282386 puan aldı. Geekbench'te tek çekirdekte 2465, çoklu çekirdekte de 7195 puan almayı başardı.</p>
      <p>Sentetik testleri ve kağıt üstündeki özellikleri bir kenara bırakıp, Note 8 Pro'nun gerçek hayatta sunduğu performansa geçelim. Açık olmak gerekirse telefon rutin kullanımda performanslı. Chrome tarayıcısı, sosyal medya uygulamaları ve daha birçok klasik uygulamayı hızlı olarak açıyor ve kapatıyor. Bir uygulamadan ana ekrana dönüş de hızlı.</p>
      <p>Tabii ki telefonun oyun performansını da test ettik. Redmi Note 8 Pro'da PUBG, Marvel Şampiyonlar Turnuvası ve birkaç oyun denedik. Cihaz tüm oyunları herhangi bir FPS düşmesi, performans yavaşlaması olmadan akıcı şekilde oynattı. Isınmaya gelince bu konuda içiniz rahat olsun, telefonda LiquidCool teknolojisi bulunuyor, yani sıvı soğutma var, böylece cihaz ısınmıyor.</p>
      <p>DEĞERLENDİRME</p>
      <p>Artılar</p>
      <p>+Performansı hızlı <br/>+Isınmaya karşı sıvı soğutması var<br/>+FM radyo<br/>+3.5 mm'lik kulaklık girişi var</p>
      <p>Eksiler</p>
      <p>-Parmak izi sensörünün yeri<br/>-Suya dayanıklı değil<br/> </p>
      <p>
        <b>BİYOMETRİK GÜVENLİK</b>
      </p>
      <p>Telefonda parmak izi sensörüyle birlikte yüz tanıma özelliği bulunuyor. En başta belirttiğimiz gibi parmak izi sensörü hızlı çalışıyor, ancak yerinin biraz aşağıda olması, daha iyi olurmuş. Yüz tanımaya gelince, telefonun yüz tanıma sistemi de son derece hızlı çalışıyor. Ancak karanlık ortamda yaptığımız denemelerde bir kere yüz tanıma sisteminin çalışmadığını da gözlemledik.</p>
      <figure>
        <img src="https://iasbh.tmgrup.com.tr/1352c1/0/0/0/0/509/750?u=https://isbh.tmgrup.com.tr/sbh/2019/12/09/xiaomi-redmi-note-8-pro-incelemesi-1575895432674.jpg"/>
      </figure>
      <p>
        <b>DÖRTLÜ ARKA KAMERANIN PERFORMANSI NASIL?</b>
      </p>
      <p>Note 8 Pro'da 64 MP geniş, 8 MP ultra geniş, 2 MP makro ve 2 MP derinlik olmak üzere dört sensör bulunuyor. Ancak makro sensör, flaşla birlikte kamera çıkıntısının sağ tarafında yer alıyor.</p>
      <p>Yapay zeka desteği olan kameranın genel olarak fotoğraf çekimleri başarılı. Gündüz çekimlerinde fotoğraflardaki detaylar ve renkler kendini belli ediyor. Gece çekimlerinde kalite biraz daha düşüyor. Gece çektiğimiz bazı fotoğraflarda biraz gürültü olduğunu gördük. Telefonun geniş açılı sensörü başarılı, makro sensörden beklentimiz yüksek değildi, ancak bizi şaşırtmayı başardı. Makro sensör fena olmayan bir performansa sahip.</p>
      <p>Ön tarafta ise 20 MP'lik kamera bulunuyor. Ön kamera Selfie'ler konusunda başarılı. Ayrıca HDR desteği de var.</p>
      <p>
        <b>KULLANIM SÜRESİ NEDİR?</b>
      </p>
      <p>Xiaomi Redmi Note 8 Pro'da 4500 mAh pil bulunuyor. İncelemeye gelen her telefona yaptığımız gibi Note 9 Pro'ya günlük kullanım senaryosunu uyguladık. Bu senaryo içinde WiFi/mobil bağlantı karışık olmak üzere internette sörf yapmak, sosyal medyaya bakmak, video izlemek, müzik dinlemek, telefonla konuşmak, fotoğraf çekmek, biraz oyun oynamak, e-posta trafiği, makale okumak gibi aktiviteler yer alıyor. Sabah %100 şarjı olan telefonun, gece 01:00 civarında şarjının %14 kaldığını gördük. Telefon klasik kullanımla bir günü rahatça çıkartıyor.</p>
      <p>Cihaz 1 saat 45 dakikada tamamen şarj oluyor. Şarjı tamamen biten telefonu saat 14:00 gibi şarja taktık ve saat 15:45'te %100 şarj olduğunu gördük. Note 8 Pro'nun kutusundan 18 W'lık güç adaptörü çıkıyor. Kablosuz şarj desteği de yok.</p>
      <p>
        <b>SONUÇ</b>
      </p>
      <p>Cihaz özellikleri, performansı ve fiyatıyla birçok rakibinin önüne geçiyor. Eksileri olmasına rağmen fiyatı ve performansı, söz konusu eksilerini kapatıyor. Eğer günlük kullanımda hızlı ve fiyatı uygun bir cihaz arıyorsanız Xiaomi Redmi Note 8 Pro'yu sizlere tavsiye edebiliriz.</p>
      <p>DEĞERLENDİRME</p>
      <p>Artılar</p>
      <p>+Performansı hızlı <br/>+Isınmaya karşı sıvı soğutması var<br/>+FM radyo<br/>+3.5 mm'lik kulaklık girişi var</p>
      <p>Eksiler</p>
      <p>-Parmak izi sensörünün yeri<br/>-Suya dayanıklı değil<br/> </p>
    </article>
  </body>
</html>