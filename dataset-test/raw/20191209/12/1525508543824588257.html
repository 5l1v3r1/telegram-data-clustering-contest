<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793323/%D8%A7%D9%88%D8%B1%D8%A7%D9%82-%DA%AF%D8%A7%D9%85-%DA%AF%D8%A7%D9%85%DB%8C-%D8%B3%D8%B1%DB%8C%D8%B9-%D8%AF%D8%B1-%D8%AA%D8%A7%D9%85%DB%8C%D9%86-%D9%85%D8%A7%D9%84%DB%8C-%D8%A8%D9%86%DA%AF%D8%A7%D9%87-%D9%87%D8%A7%DB%8C-%D8%AA%D9%88%D9%84%DB%8C%D8%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:15:52+00:00"/>
    <meta property="og:title" content="یک مقام مسئول اعلام کرد: اوراق گام؛ گامی سریع در تامین مالی بنگاه‌های تولیدی"/>
    <meta property="og:description" content="معاون پژوهش پژوهشکده پولی و بانکی، از برای تامین اعتبار بنگاه‌های اقتصادی با استفاده از اعتبار بانک‌ها خبر داد."/>
  </head>
  <body>
    <article>
      <h1>یک مقام مسئول اعلام کرد: اوراق گام؛ گامی سریع در تامین مالی بنگاه‌های تولیدی</h1>
      <address><time datetime="2019-12-09T12:15:52+00:00">09 Dec 2019, 12:15</time> by <a rel="author" href="https://www.mehrnews.com/archive?jr=31" target="_blank">محبوبه فکوری</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از سازمان بورس و اوراق بهادار، حمید زمان‌زاده، معاون پژوهش پژوهشکده پولی و بانکی، از طرح جدید بانک مرکزی برای تامین اعتبار بنگاه‌های اقتصادی با استفاده از اعتبار بانک‌ها خبر داد و گفت: از آنجا که بانک‌ها در شرایط حاضر به لحاظ اعطای تسهیلات به بنگاه‌ها و واحدهای تولیدی با محدودیت منابع مواجه اند، بانک مرکزی طرح جدیدی را در دستور کار خود قرار داده تا اوراقی به نام گام منتشر شود و از طریق آن بنگاه‌های اقتصادی بتوانند تامین مالی کنند.</p>
      <p>وی توضیح داد: همه بنگاه‌ها می‌توانند برای تامین مواد اولیه و نهاده‌های تولیدی خود صدور اوراق گام را ازطریق بانک‌های عامل درخواست دهند تا در اختیار آنان قرار گیرد.</p>
      <p>زمان زاده اظهار داشت: از طریق صدور اوراق گام، بنگاه‌های اقتصادی می‌توانند در شرایط سخت تحریمی به روش ساده، سریع و مطمئن از ظرفیت‌های بازار سرمایه و بدهی برای تامین مالی خود استفاده کنند.</p>
      <p>معاون پژوهش پژوهشکده پولی و بانکی، در پاسخ به این سوال که بانک‌ها برای اعطای اعتبار مولد (گام) به شرکت‌ها و بنگاه‌های اقتصادی چطور ریسک خود را مدیریت خواهند کرد، گفت: نظام بانکی تنها بعد از ارزیابی و اعتبار سنجی دقیق و دریافت وثایق لازم، به متقاضیان تسهیلات خواهد داد.</p>
      <p>زمان زاده افزود: بانک برای صدور اوراق گام به یک شرکت خاص، ضمن اعتبار سنجی، وثایق لازم را دریافت می‌کند، ولی به جای اعطای تسهیلات، اوراق گام در اختیار می‌گذارد تا بنگاه‌ها از طریق آن منابع خود را تامین کنند.</p>
      <p>معاون پژوهش پژوهشکده پولی و بانکی ادامه داد: گواهی اعتبار مولد (گام) در شورای پول و اعتبار به تصویب نهایی رسیده و در ضمن تفاهم‌های اولیه هم بین بانک مرکزی و سازمان بورس و اوراق بهادار صورت گرفته و احتمال می‌رود این طرح یک تا دو ماه آینده عملیاتی شود.</p>
      <p>گفتنی است، به تازگی شاپور محمدی، رئیس سازمان بورس و اوراق بهادار هم از تصویب اوراق "گام" در کشور خبر داد و گفت: اوراق گام ابزار بسیار مفیدی است که ماهیتا جنس ایرانی دارد و یک LC داخلی در آن نهفته است. مهم‌ترین ویژگی این اوراق در زمینه تامین مالی یک صنعت، کوتاه کردن فرایند تامین مالی است.</p>
    </article>
  </body>
</html>