<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-usa-zemrel-herec-rene-auberjonois-ktery-hral-ve-filmu-mash/1830423?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="V USA zemřel herec René Auberjonois, který hrál ve filmu MASH"/>
    <meta property="og:description" content="Los Angeles - Ve věku 79 let v neděli zemřel americký herec René Auberjonois, který proslul zejména rolí Otce Mulcahyho ve filmu MASH. Auberjonois skonal ve svém domě v Los Angeles na rakovinu plic, řekl agentuře AP jeho syn Rémy-Luc Auberjonois."/>
  </head>
  <body>
    <article>
      <h1>V USA zemřel herec René Auberjonois, který hrál ve filmu MASH</h1>
      <address><time datetime="2019-12-09T12:08:00+00:00">09 Dec 2019, 12:08</time> by <a rel="author" href="http://www.ctk.cz/" target="_blank">ČTK</a></address>
      <p>Los Angeles - Ve věku 79 let v neděli zemřel americký herec René Auberjonois, který proslul zejména rolí Otce Mulcahyho ve filmu MASH. Auberjonois skonal ve svém domě v Los Angeles na rakovinu plic, řekl agentuře AP jeho syn Rémy-Luc Auberjonois.</p>
      <p>Auberjonois se narodil v New Yorku v roce 1940 do slavné rodiny. Jeho otec Fernand Auberjonois, který pocházel ze Švýcarska, byl zahraničním korespondentem amerických novin a zároveň vnukem post-impresionistického malíře Reného Auberjonoise. Jeho matka Laure Louise Napoléone Eugénie Caroline Muratová byla francouzskou šlechtičnou a vzdálenou příbuznou Napoleona Bonaparteho. Mladý René Auberjonois s nimi vyrůstal v New Yorku, Paříži i v Londýně.</p>
      <p>Jeho první významnou filmovou rolí byl právě vojenský kaplan, Otec John Mulcahy, ve filmu MASH z roku 1970. Zahrál si ale i vědce Roye Bagleyho ve slavném snímku King Kong (1976) a následně se objevil i jako Odo v televizním seriálu Star Trek: Hluboký vesmír devět (1993 - 1999).</p>
    </article>
  </body>
</html>