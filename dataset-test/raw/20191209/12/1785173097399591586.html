<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/boris-johnson-prezice-un-baby-boom-dupa-brexit-dar-nu-spune-daca-ar-demisiona-in-cazul-in-care-nu-obtine-o-majoritate-absoluta-in-alegerile-legislative-anticipate-1922402109092019121219193591"/>
    <meta property="og:site_name" content="News.ro"/>
    <meta property="article:published_time" content="2019-12-09T12:21:09+00:00"/>
    <meta property="og:title" content="Boris Johnson prezice un ”baby-boom” după Brexit, dar nu spune dacă ar demisiona în cazul în care nu obţine o majoritate absolută în alegerile legislative anticipate"/>
    <meta property="og:description" content="Boris Johnson îşi afişează încrederea în ţara sa, cu câteva zile înaintea alegerilor legislative anticipate, cel puţin în privinţa natalităţii, prezicând în Sunday Time o ”explozie” a naşterilor după Brexit, relatează The Huffington Post."/>
  </head>
  <body>
    <article>
      <h1>Boris Johnson prezice un ”baby-boom” după Brexit, dar nu spune dacă ar demisiona în cazul în care nu obţine o majoritate absolută în alegerile legislative anticipate</h1>
      <address><time datetime="2019-12-09T12:21:09+00:00">09 Dec 2019, 12:21</time> by <a rel="author">Valentin Vidu</a></address>
      <p>
        <b>Boris Johnson îşi afişează încrederea în ţara sa, cu câteva zile înaintea alegerilor legislative anticipate, cel puţin în privinţa natalităţii, prezicând în Sunday Time o ”explozie” a naşterilor după Brexit, relatează The Huffington Post.</b>
      </p>
      <p>”Săgeţile lui Cupidon vor zbura odată ce vom încheia Brexitul. Romantismul va înflori în toată naţiunea”, a declarat el.</p>
      <p>Ca probă, Boris Johnson, a cărui principală temă de campanie este ieşirea Regatului Unit din Uniunea Europeană (UE), evocă Jocurile Olimpice (JO) de la Londra din 2012.</p>
      <p>”A avut loc una după Jocurile Olimpice, aşa cum am prezis în mod corect într-un discurs în 2012. A fost destul de uimitor. A avut loc un mare baby-boom”, a spus el.</p>
      <p>Aceste declaraţii au provocat reacţii pe reţele de socializare, în contextul în care britanicii îşi aleg la 12 decembrie noii reprezentanţi în Camera Comunelor.</p>
      <p>Presa a abordat, la rândul său, aceste declaraţii. Tabloidul Daily Mail arată răutăcios cu degetul că, după JO din 2012, natalitatea a scăzut. Situaţia nu s-a îmbunătăţit încă, în mod vizibil, în Anglia şi Ţara Galilor. The Guardian scria în august că natalitatea a scăzut la celmai mic nivel din 1947 în aceste regiuni.</p>
      <p>Boris Johnson nu a detaliat şi nici nu a explicat de ce foiletonul nesfârşit al Brexitului ar avea un impact asupra libidoului guvernaţilor săi.</p>
      <p>Un mare favorit în sondaje - conservatorii îi devansează cu 11 puncte procentuale pe laburişti, cu 43% la 32% din intenţiile de vot, potrivit agregatorului de sondaje al The Guardian -, premierul britanic în exerciţiu preconizează să prezinte din nou în faţa deputaţilor acordul Brexitului pe care l-a încheiat cu Bruxellesul, pentru ca Regatul Unit să părăsească UE la 31 ianuarie, o dată amânată deja în trei rânduri.</p>
      <p>Boris Johnson a refuzat, în schimb, să spună la Sky News, duminică, dacă ar demisiona în ipoteza în care nu ar reuşi să obţină o majoritate absolută.</p>
      <p>”Mă voi concentra asupra zilelor care vin, pentru că eu cred că este ceea ce aşteaptă oamenii din această ţară”, a declarat el.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/atac-cu-grenada-impotriva-politiei-in-irlanda-de-nord-1922402004002019121519189260"/>
      </related>
    </article>
  </body>
</html>