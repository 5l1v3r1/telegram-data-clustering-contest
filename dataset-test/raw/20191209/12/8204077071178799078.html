<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/goranov-v-mf-i-nap-denonoshtno-se-misliat-merki-sreshtu-sivite-oboroti-294623/"/>
    <meta property="og:site_name" content="Investor.bg"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Горанов: В МФ и НАП денонощно се мислят мерки срещу сивите обороти"/>
    <meta property="og:description" content="Законодателството срещу недекларирания труд ще се редактира още, каза минитърът на труда Деница Сачева"/>
  </head>
  <body>
    <article>
      <h1>Горанов: В МФ и НАП денонощно се мислят мерки срещу сивите обороти</h1>
      <h2>Законодателството срещу недекларирания труд ще се редактира още, каза минитърът на труда Деница Сачева</h2>
      <address><time datetime="2019-12-09T12:04:00+00:00">09 Dec 2019, 12:04</time> by <a rel="author">Евгения Маринова</a></address>
      <p>Сивите обороти трябва постоянно да бъдат на вниманието на приходните администрации. Затова правителството от лятото на 2018 г. започна нов проект за пълно обхващане на оборотите във всички сфери на икономиката. Този проект е по-известен като "дебат по Наредба номер 18". Това каза министърът на финансите <b>Владислав Горанов </b>по време на заключителния форум на проекта "Активно гражданско участие за превенция и ограничаване на недекларираната заетост в България" в КНСБ, предава БТА.</p>
      <p>По думите му тази наредба няма да разреши всички проблеми, но създава един инструментариум в полза на приходната администрация. Този инструментариум ще даде възможност в максимална степен да бъдат обхванати всички процеси, така че да не се допуска възможността за формиране на сиви обороти.</p>
      <p>По думите му през годините са предприемани много стъпки и действия в борбата със сивата икономика. Това обаче е "едно неравно състезание" между тези, които като бизнес модел и начин на живот искат да избегнат плащанията. Горанов смята, че трябва да има по-голямо гражданско съзнание и нетърпимост към подобно поведение. Той увери, че в средите на финансовото министерство, НАП и митниците денонощно се мисли по тази тема.</p>
      <p>Министърът на труда и социалната политика<b> Деница Сачева </b>добави, че истинската битка преминава през това всеки един български гражданин да има нетърпимост към сивата икономика. Тя посочи, че в България делът на лицата с недекларирана заетост е под средното европейски равнище – 15,9 на сто, на фона на 16,3 на сто за Европа. Това обаче не е повод да не се търси решение на сериозните проблеми, които са поставени и в този проект. Според нея са били направени редица изменения на законите през последните години. Усилията обаче трябва да бъдат насочени и към това да се погледнат какви са истинските причини за сивата икономика. По думите й една от причините е липсата на данъчен морал. Има и ситуации, в които недекларираният труд е рационален избор. Затова всички предложения, които са представени в този проект, ще бъдат разглеждани, защото има нужда от промени в законодателството, за да стане по-гъвкаво.</p>
      <p>Президентът на КНСБ <b>Пламен Димитров</b> посочи, че последните показателите на индекса "Икономика на светло" показват, че през последните 10 години сивата икономика намалява, но все още е над 20 на сто. Това означава, че повече от 25 млрд. лева са недекларираните средства, което води до изкривявания в икономическия, социалния и обществено-политическия живот. Според него сивата икономика убива лоялната конкуренция. Ето защо от синдиката предлагат промени в Кодекса на труда, Закона за обществените поръчки и други нормативни актове. "Много е направено, но има и много още проблеми, които трябва да се разрешат", заяви Пламен Димитров.</p>
      <p>
        <i>По статията работиха: <a href="https://www.investor.bg/ikonomika-i-politika/332/a/goranov-v-mf-i-nap-denonoshtno-se-misliat-merki-sreshtu-sivite-oboroti-294623/znvygb:ritravn.riebcrlfxn@tznvy.pbz">Евгения Маринова</a>, редактор <a href="https://www.investor.bg/ikonomika-i-politika/332/a/goranov-v-mf-i-nap-denonoshtno-se-misliat-merki-sreshtu-sivite-oboroti-294623/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/ikonomika-i-politika/332/a/pravitelstvoto-otchita-svivane-na-neformalnata-zaetost-v-bylgariia-293285/"/>
        <a href="https://www.investor.bg/ikonomika-i-politika/332/a/knsb-delyt-na-sivata-ikonomika-v-bylgariia-e-okolo-30-268798/"/>
        <a href="https://www.investor.bg/ikonomika-i-politika/332/a/sled-pet-godini-sivata-ikonomika-v-bylgariia-shte-spadne-do-13-kolkoto-e-v-es-264643/"/>
      </related>
      <related>
        <a href="https://www.investor.bg/ikonomika-i-politika/332/a/pytiat-kym-evrozonata-konsolidira-bankeri-i-politici-294573/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/goranov-umeren-optimist-sym-za-uchastie-na-sasht-v-aec-belene-293933/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/sindikatite-gotviat-mashtaben-protest-293753/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/sindikatite-shte-protestirat-vypreki-obrata-za-bolnichnite-293472/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/knsb-2472-lv-sa-nujni-na-chetirichlenno-semeistvo-za-normalen-jivot-293394/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pravitelstvoto-otchita-svivane-na-neformalnata-zaetost-v-bylgariia-293285/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/biudjetyt-bez-reformi-mina-na-pyrvo-chetene-v-plenarna-zala-293137/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/biznesyt-s-plan-za-2-mln-lv-kak-da-byde-ogranichena-nedeklariranata-zaetost-292394/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/bankite-niama-da-sybirat-taksi-i-komisioni-za-zamiana-na-povredeni-banknoti-290563/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>