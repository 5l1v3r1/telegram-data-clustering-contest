<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krepsinis.net/naujiena/lkl-savaites-zaideju-tapo-neptuno-puolejas/300490"/>
    <meta property="og:site_name" content="krepsinis.net"/>
    <meta property="article:published_time" content="2019-12-09T12:10:00+00:00"/>
    <meta property="og:title" content="LKL savaitės žaidėju tapo „Neptūno“ puolėjas"/>
    <meta property="og:description" content="Klaipėdos Neptūnas tęsia sėkmingą atkarpą Betsafe-LKL pirmenybėse - savaitgalį Tomo Rinkevičiaus auklėtiniai Kėdainiuose prieš vietos Nevėžį iškovojo jau..."/>
  </head>
  <body>
    <article>
      <h1>LKL savaitės žaidėju tapo „Neptūno“ puolėjas </h1>
      <address>
        <time datetime="2019-12-09T12:10:00+00:00">09 Dec 2019, 12:10</time>
      </address>
      <p>Klaipėdos „Neptūnas“ tęsia sėkmingą atkarpą „Betsafe–LKL“ pirmenybėse – savaitgalį Tomo Rinkevičiaus auklėtiniai Kėdainiuose prieš vietos „Nevėžį“ iškovojo jau šeštąją pergalę per pastarąsias septynerias rungtynes ir toliau laikosi pirmajame čempionato trejete.</p>
      <p>Būtent „Neptūno“ atstovui atiteko savaitės MVP titulas – juo tapo <b>Osvaldas </b><b>Olisevičius</b>, sužaidęs geriausias savo rungtynes lygoje nuo balandžio mėnesio.</p>
      <p>Pergalingose rungtynėse į „Nevėžio“ krepšį O. Olisevičius įmetė 17 taškų (7/9 met.), sugriebė 6 atšokusius kamuolius ir dvikovą baigė su 26 naudingumo balais.</p>
      <p>Tai buvo tiek rezultatyviausios, tiek ir naudingiausios žaidėjo rungtynės šiame sezone. Paskutinį kartą krepšininkas tiek balų surinko šių metų balandį, akistatoje su Vilniaus „Rytu“.</p>
      <p>REKLAMA</p>
      <p>Kartu su O. Olisevičiumi į naudingiausiųjų penketuką pateko Chaucey Collinsas (Alytaus „Sintek–Dzūkija“), Kevinas Hardy („Šiauliai“), Željko Šakičius (Panevėžio „Lietkabelis“) bei Laurynas Birutis (Prienų „CBet“).</p>
      <p>Ir toliau solidžią formą išlaiko Alytaus komandos įžaidėjas Ch. Collinsas. Praėjusią savaitę tapęs naudingiausiu lygos žaidėju, šį kartą jis vėl driostelėjo, surinkęs 21 tašką, atkovojęs 6 kamuolius ir iš viso sukaupęs 26 naudingumo balus.</p>
      <p>Naudingumo balų skaičiumi jis prilygo O. Olisevičiui, tačiau naudingiausiu šią savaitę netapo dėl to, jog jo atstovaujama komanda paskutinių sekundžių trileryje 74:75 neprilygo Pasvalio „Pieno žvaigždėms“.</p>
      <p>Kitą gynėjo vietą penketuke užima dvejas rungtynes per savaitę sužaidęs „Šiaulių“ atstovas Kevinas Hardy.</p>
      <p>Savaitės vidurio rungtynėse su Vilniaus „Rytu“ šis pelnė 9 taškus, atkovojo ir perėmė po 5 kamuolius ir iš viso sukaupė 16 naudingumo balų, o dar sėkmingiau jam susiklostė po kelių dienų vykęs mačas Utenoje su vietos „Juventus“.</p>
      <p>Uteniškiams jis atseikėjo 16 taškų (rezultatyviausias sezono mačas), atkovojo ir perėmė po 7 kamuolius ir iš viso surinko 27 naudingumo balus.</p>
      <p>REKLAMA</p>
      <p>Verta paminėti, jog K. Hardy 7 kamuolius perėmė jau antrą per sezoną – prieš tai nuo amerikiečio kentėjo „Nevėžis“.</p>
      <p>Žaidėjas per du mačus rinko po 21,5 naudingumo balo ir taip garantavo sau vietą penketuke.</p>
      <p>Nepaisant sėkmingo jo žaidimo, K. Hardy nepadėjo komandai išplėšti nė vienos pergalės – prieš vilniečius namuose „Šiauliai“ krito 81:86, o Utenoje turėjo pripažinti varžovų persvarą 72:77.</p>
      <p>Greta O. Olisevičiaus, krašto puolėjo vietą simboliniame penkete užima „Lietkabelio“ lyderis Ž. Šakičius.</p>
      <p>Komandos naujokas mače su Prienų „CBet“ surinko solidų dvigubą dublį – 17 taškų, 10 atkovotų kamuolių, o prie viso to pridėjo 8 išprovokuotas pražangas ir surinko 28 naudingumo balus.</p>
      <p>Nepaisant to, jog kroatas sužaidė geriausią sezono mačą, nuo nesėkmės savo komandos neišgelbėjo – panevėžiečiai Prienuose pralaimėjo 74:80.</p>
      <p>Vienu pagrindinių „Lietkabelio“ skriaudėjų tose rungtynėse buvo L. Birutis.</p>
      <p>Po traumos neseniai į rikiuotę grįžęs vidurio puolėjas sužaidė geriausią mačą nuo praėjusių metų spalio – surinko 15 taškų, atkovojo 6 kamuolius ir su 17 naudingumo balų penketuke užima centro poziciją.</p>
    </article>
  </body>
</html>