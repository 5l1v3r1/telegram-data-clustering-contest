<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/peking-naridil-uradum-nahradit-zahranicni-pocitace-a-software-84372"/>
    <meta property="og:site_name" content="Seznam Zprávy"/>
    <meta property="article:published_time" content="2019-12-09T12:22:11+00:00"/>
    <meta property="og:title" content="Peking nařídil úřadům nahradit zahraniční počítače a software - Seznam Zprávy"/>
    <meta property="og:description" content="Čínská vláda nařídila všem vládním úřadům a veřejným institucím, aby během tří let odstranily veškeré zahraniční počítačové vybavení a software a nahradily je domácími produkty."/>
  </head>
  <body>
    <article>
      <h1>Peking nařídil úřadům nahradit zahraniční počítače a software - Seznam Zprávy</h1>
      <address>
        <time datetime="2019-12-09T12:22:11+00:00">09 Dec 2019, 12:22</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/ekonomika">Byznys<br/></a>»<br/><a href="https://www.seznamzpravy.cz/clanek/peking-naridil-uradum-nahradit-zahranicni-pocitace-a-software-84372">Peking nařídil úřadům nahradit zahraniční počítače a software</a></p>
      <h3>Peking nařídil úřadům nahradit zahraniční počítače a software</h3>
      <p><a href="https://www.seznamzpravy.cz/autor/ctk-74">ČTK<br/></a>včera 13:22</p>
      <p>Čínská vláda nařídila všem vládním úřadům a veřejným institucím, aby během tří let odstranily veškeré zahraniční počítačové vybavení a software a nahradily je domácími produkty.</p>
      <p>Jak píše list Financial Times, nařízení by mohlo výrazně zasáhnout americké firmy HP, Dell či Microsoft.</p>
      <p>Analytici z makléřské společnosti China Securities odhadují, že opatření si vyžádá výměnu 20 až 30 milionů kusů hardwaru. Pokyn Pekingu přichází v době, kdy se administrativa amerického prezidenta Donalda Trumpa snaží zajistit, aby Spojené státy i jejich spojenci omezili používání čínských technologií.</p>
      <related>
        <a href="https://www.seznamzpravy.cz/clanek/pristi-telefon-huawei-bude-uz-bez-youtube-a-dalsich-aplikaci-google-78061?autoplay=1"/>
        <a href="https://www.seznamzpravy.cz/clanek/pristi-telefon-huawei-bude-uz-bez-youtube-a-dalsich-aplikaci-google-78061"/>
      </related>
      <p>Nařízení je součástí širší snahy Pekingu snížit závislost Číny na zahraničních technologiích. Pravděpodobně posílí obavy z narušení dodavatelských řetězců mezi Spojenými státy a Čínou, píše Financial Times.</p>
      <p>Washington letos zařadil čínského výrobce telekomunikačních zařízení Huawei na černou listinu, což znamená, že americké podniky potřebují zvláštní povolení, pokud chtějí této společnosti dodávat své produkty. Spojené státy firmu kvůli podezření ze špionáže pro čínskou vládu rovněž vyloučily z budování mobilních sítí nové generace a stejný postup vyžadují i od svých spojenců.</p>
    </article>
  </body>
</html>