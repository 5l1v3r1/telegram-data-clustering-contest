<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.internazionale.it/notizie/2019/12/09/aspettativa-vita-statunitensi"/>
    <meta property="og:site_name" content="Internazionale"/>
    <meta property="article:published_time" content="2019-12-09T12:23:57+00:00"/>
    <meta property="og:title" content="Perché la vita degli statunitensi si sta accorciando"/>
    <meta property="og:description" content="Una nuova analisi dell’aspettativa di vita nel più ricco tra i grandi paesi del mondo dipinge un quadro inquietante. Leggi"/>
  </head>
  <body>
    <article>
      <h1>Perché la vita degli statunitensi si sta accorciando</h1>
      <address>
        <time datetime="2019-12-09T12:23:57+00:00">09 Dec 2019, 12:23</time>
      </address>
      <h3>Perché la vita degli statunitensi si sta accorciando</h3>
      <p>Si dice che due punti dati non bastino a fare una tendenza. In questo caso, però, i ricercatori che studiano l’andamento dell’aspettativa di vita negli Stati Uniti, di punti ne hanno tre: dopo essere cresciuta gradualmente negli ultimi cinquant’anni, si è stabilizzata nel 2010, per poi calare per tre anni consecutivi dal 2015 al 2017, a cui risalgono gli ultimi dati disponibili.</p>
      <p>L’aspettativa di vita di un bambino nato oggi negli Stati Uniti è in media di 78,6 anni, in calo rispetto ai 78,9 anni del 2014. Uno studio pubblicato <a href="https://jamanetwork.com/journals/jama/article-abstract/2756187">sul Journal of the American Medical Association</a> da un gruppo di ricercatori della Virginia Commonwealth University cerca di individuare la cause di questo fenomeno.</p>
      <p>La tesi più diffusa è che l’aumento della mortalità possa essere ascritto a una serie di cause tra cui l’overdose, le malattie legate all’abuso di alcol e i suicidi. Queste “morti da disperazione” sembrano concentrate soprattutto nelle comunità bianche delle regioni più povere del paese.</p>
      <p><b>Un problema sistemico</b><br/>Gli autori dello studio stimano che per gli adulti tra i 25 e i 64 anni la mortalità causata dalle overdose sia aumentata del 386,5 per cento tra il 1999 e il 2017. I decessi dovuti alle malattie epatiche sono aumentati del 40,6 per cento nello stesso periodo, mentre i suicidi hanno fatto registrare una crescita del 38,3 per cento. Tuttavia gli autori sottolineano che la mortalità è aumentata all’interno di 35 diverse cause di decesso. Questo significa che il problema è sistemico.</p>
      <p>I giovani sono stati particolarmente colpiti da questo fenomeno. Tra il 2010 e il 2017 il tasso di mortalità è aumentato del 6 per cento tra gli adulti in età lavorativa (da 328,5 a 348,2 ogni centomila abitanti), mentre nella fascia d’età tra 24 e 35 anni è cresciuto del 29 per cento (da 102,9 a 132,8 ogni centomila abitanti). Tra gli adulti meno istruiti si registra un consistente aumento della mortalità. Anche la collocazione geografica ha un impatto. Tra il 2010 e il 2017, su 33mila “morti in eccesso” – ovvero quelle attribuite al cambiamento nel tasso di mortalità ogni anno – un terzo è stato registrato in Ohio, Pennsylvania, Indiana e Kentucky, anche se i quattro stati ospitano appena un decimo della popolazione degli Stati Uniti.</p>
      <p>Queste discrepanze regionali lasciano pensare che non tutti gli statunitensi siano condannati a vivere esistenze più brevi. L’aspettativa di vita negli stati più popolosi del paese (California, Texas e New York) non è cambiata molto dal 2010. Nelle aree costiere è addirittura aumentata, seguendo lo stesso ritmo registrato in Canada. Al contempo molti fattori che alimentano la crescita della mortalità negli Stati Uniti, a cominciare dalle difficoltà economiche, sembrano destinati a perdurare. L’attuale traiettoria discendente dell’aspettativa di vita negli Stati Uniti, insomma, potrebbe non variare in tempi brevi.</p>
      <p>
        <i>(Traduzione di Andrea Sparacino)</i>
      </p>
      <footer>Questo articolo è stato pubblicato sul settimanale britannico <a href="https://www.economist.com/graphic-detail/2019/11/27/why-are-americans-lives-getting-shorter">The Economist</a>.</footer>
      <p>Sostieni il giornalismo indipendente Se ti piace il sito di Internazionale, aiutaci a tenerlo libero e accessibile a tutti con un contributo, anche piccolo. <a href="https://www.internazionale.it/notizie/2019/12/09/aspettativa-vita-statunitensi#">Contribuisci</a></p>
    </article>
  </body>
</html>