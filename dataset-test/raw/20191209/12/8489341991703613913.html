<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811069/%D8%A2%D8%A8%D9%87-%D8%A8%D8%B1%D8%A7%DB%8C-%D9%85%DB%8C%D8%B2%D8%A8%D8%A7%D9%86%DB%8C-%D8%A7%D8%B2-%D8%B1%D9%88%D8%AD%D8%A7%D9%86%DB%8C-%D8%A2%D9%85%D8%A7%D8%AF%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="آبه برای میزبانی از روحانی آماده می‌شود"/>
    <meta property="og:description" content="نخست‎وزیر ژاپن می‏‌گوید رایزنی‎ها برای سفر رئیس‎جمهوری ایران به توکیو در حال انجام است."/>
  </head>
  <body>
    <article>
      <h1>آبه برای میزبانی از روحانی آماده می‌شود</h1>
      <h2>نخست‎وزیر ژاپن می‏‌گوید رایزنی‎ها برای سفر رئیس‎جمهوری ایران به توکیو در حال انجام است.</h2>
      <address>
        <time datetime="2019-12-09T12:08:00+00:00">09 Dec 2019, 12:08</time>
      </address>
      <p>به گزارش گروه بین الملل خبرگزاری دانشجو به نقل از رویترز، «آبه شینزو» نخست وزیر ژاپن، بالاخره به گمانه‌زنی‎ها درباره سفر احتمالی «حسن روحانی» رئیس‌جمهوری ایران به توکیو پایان داد و امروز دوشنبه طی اظهاراتی از رایزنی پیرامون انجام این سفر تا پایان ماه میلادی جاری (دسامبر) خبر داد.<br/><br/>ادعا می‎شود این سفر در راستای تلاش برای خروج از بن‌بست برجام انجام می‎شود که محصول یکجانبه گرایی آمریکا در پشت پا زدن به آن است.<br/><br/>آبه همچنین از انجام هرچه که در توان دارد برای پیشبرد صلح در خاورمیانه سخن گفت.<br/><br/>این در حالی است که چندی پیش تایمز ژاپن به نقل از یک منبع آمریکایی مدعی شد واشنگتن برای انجام این سفر به دولت توکیو چراغ سبز نشان داده است.<br/><br/>به ادعای این منبع دیپلماتیک، آمریکا همچنین خواستار آن شده تا جزئیات گفتگو‌های روحانی و آبه در اختیار واشنگتن قرار بگیرد. <br/><br/>در هفته گذشته خبرگزاری کیودو نیز از احتمال سفر روحانی به ژاپن خبر داده و اعلام کرده بود که تهران این موضوع را به اطلاع توکیو رسانده است.<br/><br/>این رسانه مدعی است در صورت سفر روحانی به ژاپن، آبه از وی خواهد خواست به تعهدات خود در توافق برجام عمل کند.<br/><br/>کیودو همچنین از احتمال درخواست ژاپن از ایران برای موافقت با اعزام نیروی دریایی به منظور حفاظت از نفت‌کش‌های خود در خلیج فارس خبر داده است.</p>
    </article>
  </body>
</html>