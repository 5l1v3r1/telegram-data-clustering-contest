<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_nokia_9_pureview_utod_qualcomm_snapdragon_765_chipkeszlet"/>
    <meta property="og:site_name" content="HVG.hu"/>
    <meta property="article:published_time" content="2019-12-09T12:03:00+00:00"/>
    <meta property="og:title" content="Nem akárhogy fog fotózni a Nokia új telefonja, ráadásul 5G-s is lesz"/>
    <meta property="og:description" content="Nem véletlen, hogy a Qualcomm rendezvényén szellőztették meg, milyen változások lehetnek a jövőre érkező Nokia PureView telefonban, amelynél ismét csak a fotózás lesz fókuszban."/>
  </head>
  <body>
    <article>
      <h1>Nem akárhogy fog fotózni a Nokia új telefonja, ráadásul 5G-s is lesz</h1>
      <address><time datetime="2019-12-09T12:03:00+00:00">09 Dec 2019, 12:03</time> by <a rel="author">hvg.hu</a></address>
      <p>
        <b>Nem véletlen, hogy a Qualcomm rendezvényén szellőztették meg, milyen változások lehetnek a jövőre érkező Nokia PureView telefonban, amelynél ismét csak a fotózás lesz fókuszban.</b>
      </p>
      <p>A világ első olyan telefonját mutatta be tavaly februárban a Nokia, amelyen <a href="https://hvg.hu/tudomany/20190224_nokia_9_pureview_bemutato_specifikacio_nokia_9_pureview_ara_barcelona_mobile_world_congress_mwc_2019">öt hátlapi kamera volt</a>.  Érezhetően a fotózásra fókuszált a gyártó, és hasonló elképzelés körvonalazódik a jövő év elejére várható utóddal kapcsolatban is.</p>
      <p>A Qualcomm nemrég jelentette be <a href="https://www.qualcomm.com/news/releases/2019/12/03/annual-snapdragon-tech-summit-qualcomm-unveils-roadmap-bringing-5g">Snapdragon 765 lapkakészletét</a>, nos, ezt az áramkört kapná meg a Nokia-telefon. A 7xx sorozatú áramkörök olcsóbbak a csúcskategóriás 8xx sorozatúaknál, azonban mindenképpen a felső- vagy felső-közép osztályú készülékek számára gyártják ezeket, ugyanis csak egy kicsit konzervatívabbak a képességeik a csúcsprocesszoroknál. Ami a lényeg: mindenképpen ki tudják szolgálni a fotózással kapcsolatos megnövekedett igényeket.</p>
      <figure>
        <img src="https://img0.hvg.hu/image.aspx?id=ce0b5a4b-3f51-4e78-a056-276edf8bcdc6&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Slashgear</cite>
        </figcaption>
      </figure>
      <p>Öt kamerája ellenére a Nokia 9 PureView fényképezési képességei nem voltak tökéletesek. A több érzékelő által szolgáltatott adatok utófeldolgozására esetenként várni kellett, és bár a gyártó firmware-frissítésekkel próbált javítani, mindig érezhető volt egy cseppnyi késlekedés. Éppen ebben vár javulást a HMD (a Nokia márkájú telefonok mögött álló cég) a Qualcomm új lapkakészletétől, amelynek igen jó fotófeldolgozási képességei vannak. Olyannyira, hogy a Nokia 9 utódjánál már a videóknál is jelentős javulás várható. Külön is megszellőztették a 4K UHD HDR-t, bár a teljes specifikációval meg kell várni a telefon bejelentését.</p>
      <p>És persze lesz 5G is a telefonban, lévén a Snapdragon 765 már beépítve tartalmazza az X52 5G modemet. Ez az áramkör is rendelkezik az X55 tulajdonságival, de annak érdekében, hogy a chip megfizethetőbb legyen, a sebesség oltárán kellett egy kis áldozatot hozni. Lesz még új PureDisplay technológia is, ami támogatja a HDR10 videót és a szokásostól eltérő felbontást is.</p>
      <p>
        <i>Ha értesülni szeretne a legjobb kamerás telefonok megjelenéséről, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>