<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/musim-mlcet-ale-cifry-nesedi-rika-o-auditu-ministr-havlicek-84375"/>
    <meta property="og:site_name" content="Seznam Zprávy"/>
    <meta property="article:published_time" content="2019-12-09T12:46:31+00:00"/>
    <meta property="og:title" content="Musím mlčet, ale cifry nesedí, říká o auditu ministr Havlíček - Seznam Zprávy"/>
    <meta property="og:description" content="Konečný audit Evropské komise o střetu zájmů premiéra Andreje Babiše dorazil do České republiky minulý týden. Členové kabinetu se k němu ale stále odmítají vyjadřovat. Ministr průmyslu a obchodu ale řekl, že částky, které musí Česko vracet, neodpovídají skutečnosti – prý to bude méně."/>
  </head>
  <body>
    <article>
      <h1>Musím mlčet, ale cifry nesedí, říká o auditu ministr Havlíček - Seznam Zprávy</h1>
      <address>
        <time datetime="2019-12-09T12:46:31+00:00">09 Dec 2019, 12:46</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/politika">Politika<br/></a>»<br/><a href="https://www.seznamzpravy.cz/clanek/musim-mlcet-ale-cifry-nesedi-rika-o-auditu-ministr-havlicek-84375">Musím mlčet, ale cifry nesedí, říká o auditu ministr Havlíček</a></p>
      <h3>Musím mlčet, ale cifry nesedí, říká o auditu ministr Havlíček</h3>
      <p><a href="https://www.seznamzpravy.cz/autor/zdislava-pokorna-639">Zdislava Pokorná<br/></a>včera 13:46</p>
      <p>Konečný audit Evropské komise o střetu zájmů premiéra Andreje Babiše dorazil do České republiky minulý týden. Členové kabinetu se k němu ale stále odmítají vyjadřovat. Ministr průmyslu a obchodu ale řekl, že částky, které musí Česko vracet, neodpovídají skutečnosti – prý to bude méně.</p>
      <p>Andrej Babiš je podle konečné zprávy ve střetu zájmů. Kvůli tomu bude muset Česko vrátit do evropského rozpočtu plnou sumu těch dotací, které společnost Agrofert načerpala po 9. únoru roku 2017.</p>
      <p>Projekty schválené pro firmy Agrofertu po tomto datu jsou podle Komise v rozporu s článkem 4c českého zákona o střetu zájmů.</p>
      <p>Ministerstvo pro místní rozvoj stále trvá na tom, že zpráva musí zůstat tajná a že ji bude nadále rozporovat. To tvrdí i ministr průmyslu a obchodu. „Auditní zpráva je důvěrná a nemá se veřejně komentovat. Jestliže nám Evropská komise v jedné větě řekne, že nemáme nic komentovat, tak se to nemá medializovat a těžko to mohu veřejně komentovat,“ řekl před pondělním jednáním vlády ministr průmyslu Karel Havlíček.</p>
      <related>
        <a href="https://www.seznamzpravy.cz/clanek/pikantni-argument-z-auditu-babis-neni-ve-stretu-rikala-to-jermanova-84240"/>
      </related>
      <p>Ministr připomněl, že samotné doručení zprávy do Česka neznamená, že je věc ukončena. „Česká republika má teď dva měsíce na to, aby podala své stanovisko, a poté je na Evropské komisi, aby reagovala,” řekl Havlíček.</p>
      <p>Konečná zpráva také vyčísluje, kolik peněz bylo neoprávněně vyplaceno. Celkem jde zhruba o 284 milionů na devět různých projektů.</p>
      <p>Podle Havlíčka ale částka nesedí. „Zpráva je v důvěrném režimu, ale v každém případě ty cifry, které kolují v médiích, neodpovídají skutečnosti,“ tvrdí ministr. Podle něj má Česko vracet nižší částky, než je těch zmiňovaných 284 milionů.</p>
      <p>Brusel po České republice požaduje, aby zlepšila řídicí a kontrolní systémy udělování dotací. Dále je potřeba prověřit všechny dotace z operačních programů Podnikání a inovace pro konkurenceschopnost.</p>
      <related>
        <a href="https://www.seznamzpravy.cz/clanek/chcete-vladnout-pane-babisi-brusel-dodal-v-auditu-navod-co-delat-84213"/>
      </related>
      <p>Komise za hlavní problém programu považovala to, jakým způsobem jej české úřady kontrolují. Tedy zda o dotace skutečně žádají malé a střední podniky, a nikoli firmy, které se za malé jen vydávají. V letech 2015 až 2017 prý byly přijímány žádosti malých a středních podniků pouze na základě čestných prohlášení.</p>
      <p>Ani toto stanovisko nechtěl Havlíček konkrétně komentovat. „Auditní zpráva je v důvěrném režimu a nemá se to veřejně komentovat,“ reagoval Havlíček.</p>
      <p>Evropská komise jednoznačně potvrdila, že premiér je ve střetu zájmů. Auditoři tak nezměnili svůj názor, který uvedli už v předběžných závěrech na konci května.</p>
      <related>
        <a href="https://www.seznamzpravy.cz/clanek/pres-200-stran-odstreluje-babise-jak-zasahne-audit-premiera-a-agrofert-83955"/>
      </related>
      <p>Podle Havlíčka ale český premiér není ve střetu zájmů. „Musíme především hájit české zájmy. Mám někdy pocit, že v tom návalu emocí a zlosti možná hájíme spíš zájmy Evropy a těch, kteří jdou proti nám. My hájíme zájmy českých firem, ne Agrofertu,“ řekl <a href="https://ct24.ceskatelevize.cz/domaci/2994044-nebranime-agrofert-ale-ceske-firmy-tvrdi-havlicek-snad-nejsme-bananova-republika">České televizi</a> ministr.</p>
      <p>České ministerstvo pro místní rozvoj vypracovalo celou řadu připomínek, ve kterých se snažilo dokázat, že auditoři v předběžné zprávě nemají pravdu, což se mu nepovedlo. Evropští kontroloři v konečné zprávě konstatovali, že Andrej Babiš zřídil svěřenské fondy na omezenou dobu – kdy je premiérem.</p>
      <p>Pokud Česká republika nenaplní požadavky Evropské komise v předem daných lhůtách, Evropská unie může Česku zastavit veškeré dotace nebo je do určité doby pozastavit, dokud české úřady neuposlechnou.</p>
    </article>
  </body>
</html>