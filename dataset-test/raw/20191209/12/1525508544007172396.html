<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793224/%D8%B7%D8%B1%D8%AD-%D9%85%D9%84%DB%8C-%DA%AF%D9%81%D8%AA-%D9%88%DA%AF%D9%88%DB%8C-%D8%AE%D8%A7%D9%86%D9%88%D8%A7%D8%AF%D9%87-%D8%AF%D8%B1-%DB%B3-%D8%B4%D9%87%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D8%A7%D8%AC%D8%B1%D8%A7-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:22:38+00:00"/>
    <meta property="og:title" content="مدیرکل امور بانوان و خانواده استان خوزستان: طرح ملی «گفت‌وگوی خانواده» در ۳ شهر خوزستان اجرا می شود"/>
    <meta property="og:description" content="اهواز- مدیرکل امور بانوان و خانواده استانداری خوزستان گفت: طرح ملی «گفت‌وگوی خانواده» در اهواز، آبادان و دزفول هم‌زمان با کشور برگزار می شود."/>
  </head>
  <body>
    <article>
      <h1>مدیرکل امور بانوان و خانواده استان خوزستان: طرح ملی «گفت‌وگوی خانواده» در ۳ شهر خوزستان اجرا می شود</h1>
      <address>
        <time datetime="2019-12-09T12:22:38+00:00">09 Dec 2019, 12:22</time>
      </address>
      <p>به گزارش <a href="https://www.mehrnews.com/">خبرنگار مهر</a>، سیده فرانک موسوی پیش از ظهر امروز دوشنبه در جلسه مجمع مشورتی بانوان خوزستان اظهار کرد: یکی از طرح‌های مهم اجرایی در استان خوزستان طرح ملی «گفت‌وگوی خانواده» است.</p>
      <p>وی افزود: این طرح به صورت هم‌زمان با سراسر کشور در سه شهرستان اهواز، آبادان و دزفول اجرا می ‌شود.</p>
      <p>مدیرکل امور بانوان و خانواده استانداری خوزستان تصریح کرد: طی اجرای این طرح تاکنون یک کارگاه در منطقه گلستان، یک کارگاه در منطقه حصیرآباد، دو کارگاه در منطقه سلیم آباد، یک کارگاه در منطقه علوی و همچنین یک کارگاه در دانشگاه شهید چمران با موضوع مادران، پدران و فرزندان برگزار شده است.</p>
      <p>موسوی گفت: آموزش تسهیل گران محلی در سه منطقه حاشیه اهواز با تأمین مالی از محل اعتبارات استانی یکی دیگر از طرح‌های اجرایی در خوزستان است.</p>
      <p>وی تصریح کرد: این تسهیل گران پس از دریافت آموزش‌ها نسبت به ارائه آموزش به بانوان این مناطق حاشیه پرداختند.</p>
      <p>مدیرکل امور بانوان و خانواده استانداری خوزستان بیان کرد: پس از بروز سیل در استان خوزستان نیز طرح «بازتوانی پس از سیل» را با سازمان‌های مردم نهاد در شهرهای سیل زده خوزستان اجرا کردیم.</p>
      <p>موسوی ادامه داد: ارائه خدمات روانشناسی، مشاوره، مددکاری، آموزش‌های مذهبی و دینی، خدمات بهداشتی و سلامت، فوق‌برنامه شور و نشاط و همچنین برگزاری کارگاه‌های آموزشی در قالب این طرح انجام شد.</p>
      <p>وی با اشاره به سهم بیشتر استان خوزستان در این طرح نسبت به سایر استان‌ها بیان کرد: علاوه بر مرکز استان‌ها این طرح ملی در ۲۴ شهرستان کشور برگزار می‌ شود که خوزستان علاوه بر مرکز استان یعنی شهر اهواز دو سهمیه دیگر نیز برای شهرستان آبادان و دزفول دارد.</p>
      <p>مدیرکل امور بانوان و خانواده استانداری خوزستان افزود: اجرای این طرح در مناطق کم برخوردار و همچنین حاشیه دارای اولویت نسبت به سایر مناطق است.</p>
      <p>موسوی یادآور شد: مجمع مشورتی بانوان در استان خوزستان اختصاص سهمیه به ۲۵ قشر از بانوان این استان تشکیل شده است؛ همچنین در این راستا اتاق فکر بانوان در دستگاه‌های مختلف اجرایی نیز تشکیل شده است تا به مدیران کل مشورت‌های لازم را در حوزه امور بانوان ارائه دهند.</p>
    </article>
  </body>
</html>