<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/autoritatile-din-statul-australian-new-south-wales-se-asteapta-la-conditii-foarte-periculoase-de-incendii-de-vegetatie_1411207.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T12:46:14+00:00"/>
    <meta property="og:title" content="Autorităţile din statul australian New South Wales se aşteaptă la condiţii 'foarte periculoase' de incendii de vegetaţie"/>
    <meta property="og:description" content="Pompierii şi autorităţile din statul australian New South Wales (NSW) se pregătesc pentru condiţii ''foarte periculoase'' de incendii de..."/>
  </head>
  <body>
    <article>
      <h1>Autorităţile din statul australian New South Wales se aşteaptă la condiţii 'foarte periculoase' de incendii de vegetaţie</h1>
      <address><time datetime="2019-12-09T12:46:14+00:00">09 Dec 2019, 12:46</time> by <a rel="author">Roxana Ghiorghian</a></address>
      <p>
        <b>Pompierii şi autorităţile din statul australian New South Wales (NSW) se pregătesc pentru condiţii ''foarte periculoase'' de incendii de vegetaţie, marţi, în timp ce zeci de focare sunt în continuare active, au anunţat autorităţile citate luni de agenţia DPA, potrivit <a href="https://www.agerpres.ro/">Agerpres</a>.</b>
      </p>
      <p>După ce duminică şi luni o îmbunătăţire a condiţiilor meteorologice a oferit oportunitatea de a desfăşura operaţiuni importante de controlare a incendiilor de vegetaţie, prognozele indică o înrăutăţire a vremii, cu temperaturi de peste 40 de grade Celsius, vânt mai intens şi umiditate scăzută. <br/><br/>Premierul NSW, Gladys Berejiklian, a declarat că marţi va fi o zi ''foarte periculoasă'' din cauza vremii foarte călduroase şi a vântului. ''Această combinaţie, după cum ştim, a fost letală în ultimele câteva luni'', a spus luni în faţa reporterilor, în Sydney. <br/><br/>Un reprezentant al Serviciului Rural de Pompieri (RFS) din NSW, Shane Fitzsimmons, a declarat că aceste condiţii ar putea să nu fie la fel de dramatice ca cele de luna trecută, când în acest stat australian a fost declară stare de urgenţă. ''Dar cu siguranţă va fi o altă zi dificilă, mai ales ţinând cont de amploarea şi complexitatea acestor incendii şi de proximitatea faţă de zone cu construcţii şi populate", a spus el reporterilor. <br/><br/>Ulterior, Fitzsimmons a precizat pe Twitter că în prezent există 87 de incendii active pe 2,1 milioane de hectare de teren, într-un perimetru de 11.095 de kilometri.</p>
    </article>
  </body>
</html>