<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/istorinis-brazilijos-klubo-pasitraukimas-is-auksciausiojo-diviziono-fanu-asaros-ir-smurto-proverzis/73686"/>
    <meta property="og:site_name" content="EURO FOOTBALL"/>
    <meta property="article:published_time" content="2019-12-09T12:33:17+00:00"/>
    <meta property="og:title" content="Istorinis Brazilijos klubo pasitraukimas iš aukščiausiojo diviziono: fanų ašaros ir smurto proveržis"/>
    <meta property="og:description" content="Belo Horizontėje – gedulo dienos: 98-erius metus aukščiausioje Brazilijos lygoje žaidęs &quot;Cruzeiro&quot; klubas krenta į žemesnį divizioną."/>
  </head>
  <body>
    <article>
      <h1>Istorinis Brazilijos klubo pasitraukimas iš aukščiausiojo diviziono: fanų ašaros ir smurto proveržis</h1>
      <address>
        <time datetime="2019-12-09T12:33:17+00:00">09 Dec 2019, 12:33</time>
      </address>
      <p>Belo Horizontėje – gedulo dienos: 98-erius metus aukščiausioje Brazilijos lygoje žaidęs "Cruzeiro" klubas krenta į žemesnį divizioną.</p>
      <p>Sekmadienį paskutinėse Brazilijos futbolo čempionato rungtynėse "Cruzeiro" namuose 0:2 nusileido "Palmeiras" komandai ir liko 17-oje vietoje. Tai nulėmė komandos pasitraukimą iš aukščiausio diviziono.</p>
      <p>1921 metais Belo Horizontėje įkurtas klubas nuo pat savo atsiradimo iki šio sezono žaidė tik stipriausioje šalies lygoje.</p>
      <p>Prasčiausias sezonas klubo istorijoje tą patį sekmadienio vakarą išprovokavo smurto ir vandalizmo proveržį. Šoko būsenoje buvę sirgaliai susirėme su policija, niokojo stadioną ir kitaip liejo apmaudą.</p>
      <p>Rungtynių arbitras net anksčiau laiko buvo priverstas nutraukti rungtynes, mat sirgalių agresija tapo nebevaldoma.</p>
      <p>Keturis kartus Brazilijos čempionu tapęs "Cruzeiro" klubas sezoną pradėjo gana sėkmingai – laimėtas Minas Žeiraso valstijos čempionatas. Visgi rezultatai šalies pirmenybėse vėliau ėmė prastėti, o negana to, gegužės mėnesį į korupcijos skandalą įsivėlė klubo vadovybė.</p>
      <p>Kaip teigia šalies žiniasklaida, smurto proveržis po rungtynių persikėlė ir į Belo Horizontės gatves.</p>
      <figure>
        <iframe data-src="https://twitter.com/BrasilEdition/status/1203819727451234304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/BrasilEdition/status/1203855352686632961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>