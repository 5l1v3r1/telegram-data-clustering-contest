<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/jens-littorin-det-ar-idrottarna-och-inte-manipulatorerna-som-straffas/"/>
    <meta property="og:site_name" content="DN.SE"/>
    <meta property="article:published_time" content="2019-12-09T12:20:22+00:00"/>
    <meta property="og:title" content="Jens Littorin: Det är idrottarna och inte manipulatörerna som straffas"/>
    <meta property="og:description" content="Analays av Jens Littorin: Vem bestämde att Ryssland skulle fuska på nytt med sina dopningsuppgifter? Knappast de ryska idrottarna."/>
  </head>
  <body>
    <article>
      <h1><a href="https://www.dn.se/av/jens-littorin/">Jens Littorin:</a> Det är idrottarna och inte manipulatörerna som straffas</h1>
      <address><time datetime="2019-12-09T12:20:22+00:00">09 Dec 2019, 12:20</time> by <a rel="author" href="https://www.dn.se/av/jens-littorin/" target="_blank">Jens Littorin</a></address>
      <p>
        <b>Vem var det egentligen som bestämde att Ryssland skulle fuska på nytt med sina dopningsuppgifter? Knappast de ryska idrottarna. Ändå är det de som straffas hårdast av Wadas avstängning.</b>
      </p>
      <p>Om jag var rysk idrottare i dag skulle jag vara väldigt besviken – inte så mycket på Wada, den internationella antidopningsbyrån och dess beslut om att <a href="https://www.dn.se/sport/ryssland-stangs-av-fran-os-och-vm/">stänga av Ryssland i fyra år</a>. Nej, ilskan borde riktas mot dem som fattat beslut om att försöka lura Wada och dess kontrollanter på nytt.</p>
      <p>Minns hur arrangörerna av vinter-OS i Sotji med hjälp av säkerhetstjänsten lät borra hål i dopningslaboratoriets vägg för att kunna fuska med ryska idrottares prover, det mest osannolika kapitlet i hela den omfattande dopningsskandalen. </p>
      <p><b>Nu stod Ryssland med chansen</b> att städa upp i dopningsträsket och åter välkomnas in i gemenskapen. I stället, i alla fall om man får tro Wada, genomförde man ett nytt fusk genom att manipulera de testdata som Wada efter många om och men lyckades få ut från laboratoriet i Moskva. Genom att bland annat misskreditera den tidigare laboratoriechefen, visselblåsaren Grigorij Rodtjenkov, ville man få det att se ut som att hela skandalen med institutionaliserad dopning var ett illasinnat påfund av Rysslands motståndare.</p>
      <p>Det är det nog ingen som längre tror.</p>
      <p><a href="https://www.dn.se/sport/wada-ryssland-fejkade-bevis-for-att-satta-dit-visselblasare/">Läs mer: Wada: Ryssland fejkade bevis för att sätta dit visselblåsare</a> </p>
      <p><b>Däremot finns fortfarande frågor </b>kring Wadas agerande. Är man en tandlös tiger som gett efter för den hårda kritiken eller <a href="https://www.dn.se/sport/wadachefen-ryssland-missade-chansen-att-aterfa-sin-trovardighet/">en slug organisation som lurade ryssarna i en fälla</a>? Det är det senare som Wadachefen Olivier Niggli antyder i intervjun med DN:s Malena Johansson i förra veckan.</p>
      <p>Niggli sade att Wada tidigare inte hade regler för att straffa den ryska antidopningsbyrån Rusada för korruption och inte hade kunnat fälla ryssarna om den omtalade databasen lämnats in i tid. Under tiden som ärendet förhalades införde Wada nya regler och det är de som gör att avstängningen nu blir verklighet.</p>
      <p>Frågan är om Wada i september, när man fattade det kontroversiella beslutet att välkomna Ryssland tillbaka in i gemenskapen, visste att testdatan manipulerats på nytt och genom sitt beslut lurade ryssarna att lämna över databasen?</p>
      <p>”Vi visste att det fanns en risk att saker inte skulle lämnas över på det sätt som de borde”, sade Niggli till DN.</p>
      <p>Avstängningen var nödvändig och väntad, men många tycker att straffet kunde varit hårdare, bland dem Wadas avgående styrelsemedlem, norskan Linda Hofstad Helleland, som var en av två som reserverade sig mot septemberbeslutet. Efter måndagens dom uttryckte hon besvikelse över att Wada inte gått tillräckligt långt och sett till att ryska idrottare även stoppades från att tävla under neutral flagg i Tokyo-OS nästa sommar. Hennes generella kritik mot Wada är fortsatt hård och hennes bok där hon blottlägger maktspelet inom organisationerna är intressant läsning.</p>
      <p><b>Oavsett vad som skett i kulisserna</b> inför måndagens beslut står det klart att ryska idrottare är de stora förlorarna. Under nye chefen Jurij Ganus har Rusada gjort ett omfattande arbete för att återskapa trovärdigheten för landets idrott. Det är inte han eller idrottarna som fattat beslut om att testdatan skulle manipuleras. Den ordern lär ha kommit från högre ort. Hur långt upp i hierarkin de sitter lär vi knappast få veta, men klart är att beslutsfattarna straffas mindre hårt.</p>
      <p>Visserligen stoppas Ryssland från OS, men ett mer kännbart straff hade varit att frånta landet matcherna i nästa sommars EM-slutspel. Det hade förstås skapat en mängd logistiska problem för fotbollen. Lättare då att stoppa idrottare, som i alla fall många av dem har rent mjöl i påsen.  </p>
    </article>
  </body>
</html>