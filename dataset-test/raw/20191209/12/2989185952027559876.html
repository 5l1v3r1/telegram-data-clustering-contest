<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/430264-strelba-otkarteni-sedalki-i-bombi-na-mach-v-brazilia-video"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T12:06:00+00:00"/>
    <meta property="og:title" content="Стрелба, откъртени седалки и бомби на мач в Бразилия ВИДЕО"/>
    <meta property="og:description" content="Крузейро изпадна за първи път от бразилския елит в 98-годишната си история"/>
  </head>
  <body>
    <article>
      <h1>Стрелба, откъртени седалки и бомби на мач в Бразилия ВИДЕО</h1>
      <address><time datetime="2019-12-09T12:06:00+00:00">09 Dec 2019, 12:06</time> by <a rel="author" href="https://fakti.bg/author/ivaylo-borisov" target="_blank">Ивайло Борисов</a></address>
      <p>Феновете на Крузейро предизвикаха масови безредици, след като тимът изпадна за първи път от бразилския елит в 98-годишната си история. Това стана факт след домакинската загуба с 0:2 от Палмейрас след попадения на Зе Рафаел и Дуду през второто полувреме. В резултат на това към терена полетяха откъртени седалки и бомбички, което доведе до евакуиране на стадиона и намесата на полицията, а служителите на реда използваха и оръжие.</p>
      <p>Крузейро започна мача от последния кръг с нуждата от задължителна победа над Палмейрас, а освен това Сеара трябваше да загуби при гостуването си на Ботафого. За съжаление Сеара направи 1:1. Това означаваше, че „сините“ изпаднаха заедно с Алкоано, Шапекоензе и Авай.</p>
      <figure>
        <iframe data-src="https://twitter.com/WorldFootballi/status/1203785666028621827?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Ситуацията пред стадиона напомня на военна зона. Дори към коментаторските кабини, които са високо над терена, летят различни предмети“, <a href="https://bazar.bg/obiavi/">обяви</a> в репортажа си мексиканският журналист Хуан Аранго.</p>
      <p>Крузейро започна сезона силно и спечели шампионата на щат Минас Жераис през април след победа над Атлетико Минейро с 3:2. Клубът обаче има проблеми в ръководството и това доведе до смяната на петима треньори за пет месеца.</p>
      <p>Бившият национален селекционер Мано Менезес беше уволнен през август след домакинската загуба с 0:1 от Интернасионал. Заместникът му – легендарният вратар Роджерио Сени, също не се задържа дълго на поста. Абел Брага пое отбора през септември, но напусна през ноември, а вместо него беше назначен Батиста. Това не донесе желаното подобрение и Крузейро не постигна нито една победа в последните си 11 мача от сезона, записвайки загуби в последните си пет мача.</p>
      <figure>
        <iframe src="https://www.youtube.com/embed/FTd6f9GDcpY" width="560" height="315" data-service="Youtube" scrolling="no"/>
      </figure>
    </article>
  </body>
</html>