<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443595/Kina-navodno-uklanja-stranu-tehnologiju-iz-drzavne-sluzbe"/>
    <meta property="og:site_name" content="Politika Online"/>
    <meta property="article:published_time" content="2019-12-09T12:52:00+00:00"/>
    <meta property="og:title" content="Кина наводно уклања страну технологију из државне службе"/>
    <meta property="og:description" content="Кина је наводно наредила да се из свих државних институција уклоне страни хардвери и софтвери у року од три године, што је потез који би могао да погоди велике америчке компаније, укључујући Мајкрософт, Дел и ХП, преноси ЦНБЦ позивајући се на писање Фајненшел Тајмса. Ова мера је названа „3-5-2” јер предвиђа да се 2020. године замени 30 одсто стране технологије, а годину касније 50 посто. Да би 2022. године изменили још 20 процената, наводи лист позивајући се на информацију брокерске компаније „Чајна секјурити”. Тамошњи аналитичари, додаје се, процењују да у Кини треба заменити 20 до 30 милиона комада стране опреме. Ова брокерска кућа је навела да је наредба стигла из централног бироа Комунистичке партије Кине раније ове године, пише ФТ, преноси Танјуг. ЦНБЦ напомиње да у"/>
  </head>
  <body>
    <article>
      <h1>Кина наводно уклања страну технологију из државне службе</h1>
      <address>
        <time datetime="2019-12-09T12:52:00+00:00">09 Dec 2019, 12:52</time>
      </address>
      <p>Кина је наводно наредила да се из свих државних институција уклоне страни хардвери и софтвери у року од три године, што је потез који би могао да погоди велике америчке компаније, укључујући Мајкрософт, Дел и ХП, преноси ЦНБЦ позивајући се на писање Фајненшел Тајмса.</p>
      <p>Ова мера је названа „3-5-2” јер предвиђа да се 2020. године замени 30 одсто стране технологије, а годину касније 50 посто. Да би 2022. године изменили још 20 процената, наводи лист позивајући се на информацију брокерске компаније „Чајна секјурити”. Тамошњи аналитичари, додаје се, процењују да у Кини треба заменити 20 до 30 милиона комада стране опреме.</p>
      <p>Ова брокерска кућа је навела да је наредба стигла из централног бироа Комунистичке партије Кине раније ове године, пише ФТ, преноси Танјуг.</p>
      <p>ЦНБЦ напомиње да у брокерској кући „ Чајна секјурити” и у кинеском Министарству индустрије и информационих технологија нису одговорили на њихов захтев за коментаром, а да у Мајкрософту, ХП-у и Дел-у нису били доступни јер је истекло радно време.</p>
      <p>Нил Кемплинг, шеф сектора за истраживање технологије, медија и телекомуникација у компанији „Мирабо секјуритис”, изјавио је за ЦБНЦ да тај потез кинеске владе има за циљ да се посао државе заштити од евентуалне ескалације тензија са Сједињеним Државама.</p>
    </article>
  </body>
</html>