<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156611/%DA%AF%D8%B2%D8%A7%D8%B1%D8%B4-%D9%85%DB%8C%D8%AF%D8%A7%D9%86%DB%8C-%D8%AA%D8%B3%D9%86%DB%8C%D9%85-%D8%AF%D9%84%D8%A7%D9%84-%D9%87%D8%A7-%D8%A7%D9%84%D8%A7%D9%86-%D9%88%D9%82%D8%AA-%D8%AE%D8%B1%DB%8C%D8%AF-%D8%AF%D9%84%D8%A7%D8%B1-%D9%86%DB%8C%D8%B3%D8%AA-%D8%B6%D8%B1%D8%B1-%D9%85%DB%8C-%DA%A9%D9%86%DB%8C%D8%AF-%D9%86%DA%AF%D8%B1%D8%A7%D9%86%DB%8C-%D8%AF%D9%84%D8%A7%D9%84-%D9%87%D8%A7-%D8%A7%D8%B2-%D8%B1%DB%8C%D8%B2%D8%B4-%D8%B4%D8%AF%DB%8C%D8%AF-%D9%82%DB%8C%D9%85%D8%AA-%D8%AF%D9%84%D8%A7%D8%B1"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T12:03:00+00:00"/>
    <meta property="og:title" content="گزارش میدانی تسنیم| دلال‌ها: الان وقت خرید دلار نیست؛ ضرر می‌کنید/ نگرانی دلال‌ها از ریزش شدید قیمت‌ دلار"/>
    <meta property="og:description" content="به گزارش خبرنگار اقتصادی خبرگزاری تسنیم، قیمت دلار و سکه در بازار آزاد طی روزهای اخیر درحالی سیر صعودی را طی می کند که کارشناسان اقتصادی و فعالان بازار معتقدند هیچ دلیل اقتصادی برای افزایش قیمت‌ها وجود ندارد و تنها دلیل گرانی های اخیر جو روانی حاکم در بازار است."/>
  </head>
  <body>
    <article>
      <h1>گزارش میدانی تسنیم| دلال‌ها: الان وقت خرید دلار نیست؛ ضرر می‌کنید/ نگرانی دلال‌ها از ریزش شدید قیمت‌ دلار</h1>
      <h2>گزارش میدانی امروز خبرنگار تسنیم از میدان فردوسی حاکی است، در هیاهوی افزایش خریدهای هیجانی در بازار ارز، دلال‌های خیابان فردوسی به مردم توصیه می کنند که الان وقت خرید نیست و به احتمال قوی بانک مرکزی قیمت‌ها را به شدت کاهش خواهد داد.</h2>
      <address>
        <time datetime="2019-12-09T12:03:00+00:00">09 Dec 2019, 12:03</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1395/10/02/139510021414279569518234.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش خبرنگار اقتصادی <a href="https://www.tasnimnews.com/">خبرگزاری تسنیم</a>، قیمت دلار و سکه در بازار آزاد طی روزهای اخیر درحالی سیر صعودی را طی می کند که کارشناسان اقتصادی و فعالان بازار معتقدند هیچ دلیل اقتصادی برای افزایش قیمت‌ها وجود ندارد و تنها دلیل گرانی های اخیر جو روانی حاکم در بازار است.</p>
      <p>فعالان بازار ارز می گویند: <a href="https://www.tasnimnews.com/fa/currency">قیمت ارز</a> در تمام دنیا به شدت تحت تاثیر شایعات و اخبار قرار می گیرد؛ طبیعی است که بعد از افزایش قیمت بنزین و اتفاقاتی که در هفته های اخیر رخ داد،‌ <a href="https://www.tasnimnews.com/fa/currency">قیمت ارز</a> تغییر کند.</p>
      <p>رئیس کل بانک مرکزی هم البته معتقد است که گرانی قیمت بنزین در افزایش <a href="https://www.tasnimnews.com/fa/currency">قیمت ارز</a> تاثیر داشته است؛ وی می گوید: شوک قیمتی بنزین و عوارض ناشی از آن که در کشور رخ داد در افزایش <a href="https://www.tasnimnews.com/fa/currency">نرخ ارز</a> تاثیر داشته است.</p>
      <p>
        <a href="http://tasnimnews.com/2156614">تلاش شبکه‌های خارج از کشور برای افزایش نرخ ارز در ایران</a>
        <a href="http://tasnimnews.com/2154281">همتی: مردم ریسک سرمایه‌گذاری در بازار ارز را مدنظر داشته باشند</a>
      </p>
      <p>همتی با تأکید براینکه جو روانی حاکم در داخل و فضاسازی‌ها از خارج کشور سیر نزولی <a href="https://www.tasnimnews.com/fa/currency">قیمت ارز</a> را صعودی کرد، گفت: به تدریج ثبات را به بازار ارز بازمی‌گردانیم و امیدواریم مانند گذشته به تدریج شرایط بازار ارز را کنترل و ثبات را در نرخ‌ها حاکم کنیم.</p>
      <p>همزمان با تشدید نوسان <a href="https://www.tasnimnews.com/fa/currency">قیمت ارز</a> در بازار آزاد، خبرنگار تسنیم به خیابان فردوسی رفت و از فعالان حاضر در بازار ارز علت افزایش <a href="https://www.tasnimnews.com/fa/currency">قیمت ارز</a> را سوال کرد؛ هرچند که برخی بازاری ها در جواب می گفتند: این سوال را باید از دولت بپرسید! خودشان میدانند که چرا دلار بعد از گرانی بنزین گران شد.</p>
      <p>نکته جالب در اظهارات تمام این افراد این است که <a href="https://www.tasnimnews.com/fa/currency">قیمت ارز</a> با دلایل اقتصادی گران نشد بلکه خریدهای هیجانی و ورود تقاضای کاذب باعث افزایش قیمت شده است.</p>
      <p>یکی از دلال های خیابان فردوسی که هر روز در این محل مشغول خرید و فروش ارز است، به خبرنگار تسنیم که از او درباره <a href="https://www.tasnimnews.com/fa/currency">قیمت دلار</a> سوال کرد، گفت: قصد خرید دلار دارید؟ الان اصلا زمان خرید نیست!</p>
      <p>وی با تأکید براینکه افزایش <a href="https://www.tasnimnews.com/fa/currency">قیمت دلار</a> خیلی دوام نخواهد داشت، گفت: درحالی این روزها مردم و خریداران خانگی بازهم وارد بازار ارز شده اند که پیش بینی می شود بانک مرکزی خیلی سریع قیمت ارز را به شدت کاهش دهد.</p>
      <p>او می گوید: قبلاً هم این وضعیت اتفاق افتاد؛ خیلی از مردم در قیمت های بالا خرید کردند و بعد از آن بانک مرکزی، قیمت ها را به شدت پایین آورد تا جایی که اکثر خریداران دلار ضرر کردند.</p>
      <p>این فعال بازار ارز که خودش نیز تجربه ضرر سنگین در خریدهای هیجانی را دارد توصیه کرد که در این ایام اصلا دلار نخرید و گفت: اگر <a href="https://www.tasnimnews.com/fa/currency">قیمت دلار</a> ارزان شد، خیلی شدید کاهش خواهد یافت.</p>
      <p>البته این توصیه تنها از سوی این فرد مطرح نشد بلکه برخی دیگر از افرادی که شغل‌شان خرید و فروش دلار در حاشیه ی بازار است نیز درحالی که افزایش <a href="https://www.tasnimnews.com/fa/currency">قیمت دلار</a> را درک نمی کنند، می گویند: اگر به قصد سرمایه گذاری قرار است دلار بخرید فعلاً دست نگه دارید!</p>
      <p>یکی از این افراد می گوید: بخاطر اینکه دلار بی دلیل و فقط به خاطر جو روانی گران شده است، حتماً به زودی ریزش خواهد داشت؛ به همین دلیل الان زمان برای خرید نیست.</p>
      <p>او با تأکید براینکه خیلی از افرادی که در زمان هیجانی خرید می کنند، با ضرر سنگین مواجه می شوند، تصریح کرد: هیچکس از گرانی دلار سود نمی برد و این گرانی به نفع نه مردم است نه دولت!</p>
      <p>دلال‌های خیابان فردوسی که در نقاط مختلف این خیابان تجمع دارند، در بین صحبت های خودشان می گفتند: بعد از ژانویه دولت <a href="https://www.tasnimnews.com/fa/currency">قیمت دلار</a> را حتماً کم می کند! اما عده ی دیگری می گفتند: مردم دیگر قدرت خرید ندارند و در این روزها تقاضای زیادی برای ژانویه نداشتیم.</p>
      <p>برخی هم می گفتند: احتمالاً دولت برای جبران کسری بودجه دلار را گران کرده است. عده ی دیگری اما معتقد بودند: دولت مقصر اصلی افزایش <a href="https://www.tasnimnews.com/fa/currency">قیمت دلار</a> است؛ آیا دولت نمی دانست که با گرانی بنزین <a href="https://www.tasnimnews.com/fa/currency">قیمت دلار</a> هم گران می شود؟</p>
      <p>بحث دلال های ارز در خیابان فردوسی این روزها داغ‌تر از قبل است؛ آنها می گویند تا همین یک ماه قبل تمام مردمی که به خیابان فردوسی می آمدند: فروشنده دلار بودند و می ترسیدند که بیشتر ضرر کنند. اما بعد از اینکه اعلام کردند بنزین گران می شود استارت افزایش <a href="https://www.tasnimnews.com/fa/currency">قیمت ارز</a> زده شد.</p>
      <p>اکثر صرافی های خیابان فردوسی <a href="https://www.tasnimnews.com/fa/currency">قیمت دلار</a> را برای فروش به مردم روی تابلو 13 هزار و 550 تومان زده اند؛ صرافی های بانکی نیز با دستور بانک مرکزی ساعت کاری خود را افزایش داده و تا ساعت 17 هر روز به متقاضیان ارز می فروشند.</p>
      <p>دلار در صرافی ها از 13 هزار و 550 تومان تا 13 هزار و 650 تومان و در بین دلال های بازار آزاد، 13 هزار و 700 تومان تا 13 هزار و 750 تومان قیمت خورده است.</p>
      <p>انتهای پیام/</p>
    </article>
  </body>
</html>