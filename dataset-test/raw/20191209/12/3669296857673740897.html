<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/yerel-haberler/antalya/muratpasa-belediyesinden-saglik-destegi-1459408"/>
    <meta property="og:site_name" content="CNN Türk"/>
    <meta property="article:published_time" content="2019-12-09T12:31:47+00:00"/>
    <meta property="og:title" content="Muratpaşa Belediyesi'nden sağlık desteği"/>
    <meta property="og:description" content="Muratpaşa Belediyesi'nden sağlık desteği"/>
  </head>
  <body>
    <article>
      <h1>Muratpaşa Belediyesi'nden sağlık desteği</h1>
      <address>
        <time datetime="2019-12-09T12:31:47+00:00">09 Dec 2019, 12:31</time>
      </address>
      <p> </p>
      <p><a href="https://www.cnnturk.com/haberleri/antalya">ANTALYA</a>, (<a href="https://www.cnnturk.com/haberleri/dha">DHA</a>) - MURATPAŞA <a href="https://www.cnnturk.com/haberleri/belediye">Belediye</a> Başkanı Ümit Uysal, her pazartesi ve perşembe mahallelerden kadınların kanser taraması için Antalya İl <a href="https://www.cnnturk.com/haberleri/saglik">Sağlık</a> Müdürlüğü'nün Kanser Erken Teşhis Tarama Ve <a href="https://www.cnnturk.com/haberleri/egitim">Eğitim</a> Merkezi'ne (KETEM) ulaşımlarını sağlayacakları söyledi.</p>
      <p>Muratpaşa Belediyesi'nın yaklaşık 2 yıl önce başlayan kadınlara yönelik kanser tarama programını mahallere genişletiyor. Kadınların Antalya İl Sağlık Müdürlüğü'nün KETEM'lerine erişimini sağlayan Muratpaşa Belediyesi, haftada iki gün mahallerden KETEM'lere kadınların ücretsiz ulaşımını sağlayacak.</p>
      <p>Başkan Uysal, kanser taramasından geçecek ilk grubu Etiler Mahallesi'nden uğurladı. Mahalle Muhtarı Nesrin Kuş'un öncülüğünde bir araya gelen kadınlar sabah saatlerinde muhtarlıkta buluştu. Başkan Uysal burada yaptığı konuşmada, önleyici sağlık hizmetlerinin <a href="https://www.cnnturk.com/haberleri/turkiye">Türkiye</a>'de çok yetersiz olduğuna dikkati çekti. Başkan Uysal, "Daha çok hastalanan insanlarımızı tedavi amaçlı bütçelerimizi kullanıyoruz. Oysa asıl yapmamız gereken insanlarımızın hastalanmasını önlemek" dedi.</p>
      <p>Bu noktada beslenme eğitiminin ve sağlık taramalarının çok önemli olduğuna dikkati çeken Başkan Uysal, “Ön almak lazım. Çünkü çok yüksek yüzdeyle hastalanıyoruz. Çok kötü besleniyoruz. <a href="https://www.cnnturk.com/haberleri/spor">Spor</a> yapmıyoruz. Kötü alışkanlıklarımız var. Bunları atlatmamız lazım. Bunların önüne geçmemiz lazım" diye konuştu.</p>
      <p>Son dönemde en yaygın olan rahatsızlıklardan birinin de kanser olduğunu belirten Başkan Ümit Uysal, şunları söyledi:</p>
      <p>“Muratpaşa Belediyesi olarak, biz, her pazartesi ve perşembe KETEM'e komşularımızı alıp meme ve rahim ağzı kanserleri ile talep etmeleri halinde kalın bağırsak kanseri taramasına götürüyoruz. İki yıl önce kırk yaşın üstündeki 110 bin komşumuza mektup yazdık. 'Lütfen' dedik 'Siz bizim için önemlisiniz. Tarama için KETEM'e sizi götürelim. Tek yapmanız gereken bizimle bağlantı kurmak' dedik ve beş bin civarında komşumuz bizimle bağlantı kurdu. Onları taramaya götürdük. Bizim mektubumuzla hareket eden ya da bizimle KETEM'e giden 100 - 150 arasında komşumuza tanı kondu. Başka bir değişle bu komşularımızın hayatını kurtarmasına katkıda bulunuldu."</p>
      <p>Başkan Ümit Uysal, tarama çalışmalarının yanı sıra Antalya Tabip Odası'yla beslenme eğitimi gibi çalışmalara da başlayacaklarını da sözlerine ekledi.</p>
      <p>Yasal Bilgilendirme</p>
      <p>"Yerel Haberler" kategorisi altındaki içerikler, sistem tarafından ajanslardan otomatik olarak çekilip yayına verilmektedir. Bu içerikler üzerinde cnnturk.com editörlerinin herhangi bir tasarrufu yoktur, sorumluluk ilgili ajanslardadır.</p>
      <related>
        <h4>ilgili haberler</h4>
        <a href="https://www.cnnturk.com/yerel-haberler/denizli/baskan-zolan-altyapi-calismalarini-inceledi-1459409"/>
        <a href="https://www.cnnturk.com/yerel-haberler/antalya/taksicilerden-soforlu-rent-a-car-tepkisi-1459407"/>
        <a href="https://www.cnnturk.com/yerel-haberler/hatay/merkez/hatayda-meydana-gelen-trafik-kazalarinda-1-haftada-44-kisi-yaralandi-1459406"/>
      </related>
    </article>
  </body>
</html>