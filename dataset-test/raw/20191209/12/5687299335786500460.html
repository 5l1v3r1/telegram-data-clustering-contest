<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/wypozyczeni-asysta-zyry/75995"/>
    <meta property="og:site_name" content="Legia.Net"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Wypożyczeni: Asysta Żyry"/>
    <meta property="og:description" content="W ubiegłym tygodniu asystą w Pucharze Polski popisał się Mateusz Żyro, stoper Stali Mielec. Udany występ przeciwko Lechowi Poznań ma za sobą Bartłomiej Ciepiela, pomocnik Stali Stalowa Wola. Zapraszamy do zapoznania się ze szczegółowymi wiadomości na temat każdego piłkarza wypożyczonego przez stołeczny klub."/>
  </head>
  <body>
    <article>
      <h1>Wypożyczeni: Asysta Żyry</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">Maciej Ziółkowski</a></address>
      <p>
        <b>W ubiegłym tygodniu asystą w Pucharze Polski popisał się Mateusz Żyro, stoper Stali Mielec. Udany występ przeciwko Lechowi Poznań ma za sobą Bartłomiej Ciepiela, pomocnik Stali Stalowa Wola. Zapraszamy do zapoznania się ze szczegółowymi wiadomości na temat każdego piłkarza wypożyczonego przez stołeczny klub.</b>
      </p>
      <p><b>Mikołaj Kwietniewski (</b><a href="https://legia.net/historia/przeciwnicy/Wis%25C5%2582a%2520P%25C5%2582ock">Wisła Płock</a><b>)</b> – Płocczanie przegrali w Gdańsku z Lechią (0:2). Kwietniewskiego zabrakło w „dwudziestce” meczowej. Skrzydłowy zmaga się obecnie z kontuzją.</p>
      <p><a href="https://legia.net/historia/zawodnicy/mateusz-holownia/606">Mateusz Hołownia</a><b> (</b><a href="https://legia.net/historia/przeciwnicy/%25C5%259Al%25C4%2585sk%2520Wroc%25C5%2582aw">Śląsk Wrocław</a><b>) </b>– Wrocławianie doznali domowej porażki z Legią Warszawa (0:3).Hołownia nie znalazł się w kadrze na to spotkanie ze względu na klauzulę w kontrakcie. Gdyby Śląsk zdecydował się skorzystać z zawodnika w tym starciu, musiałby zapłacić stołecznemu klubowi odpowiednią kwotę.</p>
      <p><b>Wiktor Preuss (</b><a href="https://legia.net/historia/przeciwnicy/Piast%2520Gliwice">Piast Gliwice</a><b>) </b>– Rezerwy "Piastunek" skończyły rundę jesienną. Po pierwszej części sezonu, drugi zespół gliwiczan jest sklasyfikowany na trzecim stopniu podium w klasie okręgowej.</p>
      <p><a href="https://legia.net/historia/zawodnicy/mateusz-zyro/636">Mateusz Żyro</a><b> (</b><a href="https://legia.net/historia/przeciwnicy/Stal%2520Mielec">Stal Mielec</a><b>) </b>– Mielczanie zwyciężyli na wyjeździe 2:1 z Błękitnymi Stargard Szczeciński w ramach 1/8 finału Pucharu Polski. 21-latek wystąpił od pierwszej do ostatniej minuty i zanotował asystę. Wszystko zaczęło się od dośrodkowania byłego gracza Legii, Grzegorza Tomasiewicza, z rzutu rożnego. Po centrze, „Żyrko” głową przedłużył tor lotu piłki, którą na dalszym słupku z bliskiej odległości do siatki wpakował ekslegionista, Adrian Paluchowski. Tuż przed przerwą, obrońca skutecznie zablokował uderzenie Wojciecha Fadeckiego.</p>
      <figure>
        <iframe data-src="https://twitter.com/polsatsport/status/1202622436631552000?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Łukasz Zjawiński (</b><a href="https://legia.net/historia/przeciwnicy/Stal%2520Stalowa%2520Wola">Stal Stalowa Wola</a><b>), Bartłomiej Ciepiela (</b><a href="https://legia.net/historia/przeciwnicy/Stal%2520Stalowa%2520Wola">Stal Stalowa Wola</a><b>) </b>– „Stalówka” przegrała w pucharowym starciu 0:2 z Lechem Poznań. Ciepiela grał do 67. minuty, był aktywny i zagroził poznaniakom w paru fragmentach rywalizacji. Pomocnik szukał podań w pole karne, wykonywał stałe fragmenty gry. Po jego dwóch zagraniach z rzutu wolnego, z niemalże identycznych pozycji, pod bramką gości robiło się bardzo groźnie. Przed zmianą stron, „Ciepi” złożył się do oddania strzału, po opanowaniu piłki z głębi pola, lecz w ostatniej chwili futbolówkę z prawej nogi zdjął mu Wołodymyr Kostewycz. Moment później, Mickey van der Hart obronił uderzenie z ostrego kąta. Na początku drugiej odsłony, piłkarz z rocznika ’01 dośrodkował z prawej strony, a golkiper „Kolejorza” z problemami, ale jednak odbił futbolówkę do boku. Zjawiński nie pomógł kolegom na murawie, bo jakiś czas temu doznał urazu.</p>
      <figure>
        <iframe data-src="https://twitter.com/polsatsport/status/1202622436631552000?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Tomasz Nawotka (</b><a href="https://legia.net/historia/przeciwnicy/Zag%25C5%2582%25C4%2599bie%2520Sosnowiec">Zagłębie Sosnowiec</a><b>), Konrad Matuszewski (</b><a href="https://legia.net/historia/przeciwnicy/Wigry%2520Suwa%25C5%2582ki">Wigry Suwałki</a><b>), Michał Król (</b><a href="https://legia.net/historia/przeciwnicy/Wigry%2520Suwa%25C5%2582ki">Wigry Suwałki</a><b>) Maksymilian Sitek (</b><a href="https://legia.net/historia/przeciwnicy/Puszcza%2520Niepo%25C5%2582omice">Puszcza Niepołomice</a><b>), Kacper Pietrzyk (</b><a href="https://legia.net/historia/przeciwnicy/Radomiak%2520Radom">Radomiak Radom</a><b>), Mateusz Kochalski (</b><a href="https://legia.net/historia/przeciwnicy/Radomiak%2520Radom">Radomiak Radom</a><b>) , Kacper Skibicki (</b><a href="https://legia.net/historia/przeciwnicy/Pogo%25C5%2584%2520Siedlce">Pogoń Siedlce</a><b>), Mateusz Bondarenko (Skra Częstochowa), Bartosz Rymek (Motor Lublin), Mateusz Misiak (Sokół Aleksandrów Łódzki), Michał Gładysz (Pogoń Grodzisk Mazowiecki), Mateusz Lisowski (Lechia Zielona Góra), Dawid Olejarka (Wólczanka Wólka Pełkińska), Paweł Łakota (Concordia Elbląg), Mateusz Leszczuk (KS Łomianki) </b> – Wymienione drużyny nie wystąpią już w tym roku w spotkaniach o stawkę.</p>
    </article>
  </body>
</html>