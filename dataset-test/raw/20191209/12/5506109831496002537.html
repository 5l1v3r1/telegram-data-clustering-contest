<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156688/%D8%A7%D8%AE%D8%AA%D8%B5%D8%A7%D8%B5%DB%8C-%D8%AA%D8%B3%D9%86%DB%8C%D9%85-%D9%86%D8%B2%D9%88%D9%84-2-%D9%BE%D9%84%D9%87-%D8%A7%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%AF%D9%87-%D8%A8%D9%86%D8%AF%DB%8C-%D8%AA%D9%88%D8%B3%D8%B9%D9%87-%D8%A7%D9%86%D8%B3%D8%A7%D9%86%DB%8C-%DA%A9%D8%B3%D8%A8-%D8%B1%D8%AA%D8%A8%D9%87-65-%D8%A8%DB%8C%D9%86-189-%DA%A9%D8%B4%D9%88%D8%B1"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T12:35:48+00:00"/>
    <meta property="og:title" content="اختصاصی تسنیم|نزول ۲ پله‌ای ایران در رده‌بندی توسعه انسانی/ کسب رتبه ۶۵ بین ۱۸۹ کشور"/>
    <meta property="og:description" content="به گزارش خبرنگار اقتصادی خبرگزاری تسنیم، سازمان ملل در جدیدترین گزارش از سلسله گزارش‌های توسعه انسانی از افت 2 پله ای ایران در رده‌بندی جهانی توسعه انسانی خبر داد."/>
  </head>
  <body>
    <article>
      <h1>اختصاصی تسنیم|نزول ۲ پله‌ای ایران در رده‌بندی توسعه انسانی/ کسب رتبه ۶۵ بین ۱۸۹ کشور</h1>
      <h2>سازمان ملل از افت ۲ پله‌ای جایگاه ایران در رده‌بندی جهانی شاخص توسعه انسانی خبر داد و اعلام کرد ایران از نظر توسعه انسانی در بین ۱۸۹ کشور جهان در رتبه ۶۵ قرار گرفته است.</h2>
      <address>
        <time datetime="2019-12-09T12:35:48+00:00">09 Dec 2019, 12:35</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/18/1398091816051059019082604.jpg"/>
      </figure>
      <p>
        <a href="https://www.tasnimnews.com/fa/service/7/%D8%A7%D9%82%D8%AA%D8%B5%D8%A7%D8%AF%DB%8C">- اخبار اقتصادی -</a>
      </p>
      <p>به گزارش خبرنگار اقتصادی <a href="https://www.tasnimnews.com/">خبرگزاری تسنیم</a>، سازمان ملل در جدیدترین گزارش از سلسله گزارش‌های توسعه انسانی از افت 2 پله ای ایران در رده‌بندی جهانی توسعه انسانی خبر داد.</p>
      <p>در این گزارش آمار و اطلاعات مربوط به شاخص‌های توسعه انسانی 189 کشور جهان از جمله ایران ارائه شده است.</p>
      <p>*نزول 2 پله‌ای رتبه ایران در رده‌بندی توسعه انسانی</p>
      <p>گزارش توسعه انسانی 2019 که بر پایه آمار و اطلاعات مربوط به سال 2018 تهیه شده است نشان می‌‌‌‌دهد کیفیت توسعه انسانی در ایران طی این سال نسبت به سال قبل افت محسوسی داشته است.</p>
      <p>نمره ایران از نظر شاخص توسعه انسانی در این سال 0.797 برآورد شده که نسبت به نمره 0.799 که برای سال 2017 ثبت شده بود افت 0.002 واحدی داشته است.</p>
      <p>شاخص توسعه انسانی ارقامی از صفر تا یک را دربر می‌‌‌‌گیرد که هرچه این رقم برای یک کشور بیشتر باشد دلالت بر توسعه یافتگی بیشتر آن کشور در حوزه انسانی دارد.</p>
      <p>به همین ترتیب ایران در رتبه‌بندی جهانی از نظر توسعه انسانی 2 پله نزول داشته است و در حالی که ایران در سال 2017 در جایگاه 63 جهان از نظر توسعه انسانی قرار گرفته بود در سال 2018 به رتبه 65 نزول کرده است.</p>
      <p>سازمان ملل ایران را میان کشورهای دارای توسعه انسانی بالا به حساب آورده است. در گزارش این سازمان کشورهای جهان از نظر میزان توسعه انسانی به چهار گروه تقسیم بندی شده‌اند که عبارتند از کشورهای دارای توسعه انسانی بسیار بالا، کشورهای دارای توسعه انسانی بالا،‌ کشورهای دارای توسعه انسانی متوسط و کشورهای دارای توسعه انسانی پایین.</p>
      <p>در گزارش جدید سازمان ملل 62 کشور در گروه نخست قرار گرفته‌اند یعنی دارای توسعه انسانی بسیار بالا هستند و 54 کشور در گروه دوم، 37 کشور در گروه سوم و 36 کشور نیز در گروه چهارم قرار داده شده‌اند.</p>
      <p>* ایران توسعه‌یافته‌تر از چین، برزیل، لبنان و مصر در حوزه شاخص‌های انسانی</p>
      <p>بر اساس این گزارش، توسعه انسانی ایران از 124 کشور جهان بیشتر است. برخی از این کشورها عبارتند از: پاناما، برزیل، الجزایر، چین، تونس، لبنان، اردن، لیبی، اندونزی و مصر.</p>
      <p>برخی کشورها که رتبه بیشتری از ایران دارند عبارتند از: آلمان، آمریکا، سوئد، انگلیس، ژاپن، فرانسه، روسیه، قطر، عمان و کویت.</p>
      <p>* رتبه 1 توسعه انسانی جهان به نروژ رسید</p>
      <p>گزارش توسعه انسانی سازمان‌ملل، کشور نروژ را به‌عنوان توسعه یافته‌ترین کشور جهان در حوزه انسانی معرفی کرده است. نمره این کشور در شاخص توسعه انسانی 0.954 اعلام شده است. سوئیس و ایرلند به‌ترتیب در رتبه‌های دوم و سوم از این نظر قرار گرفته‌اند. رتبه های چهارم تا دهم نیز به کشورهای آلمان، هنگ کنگ، استرالیا، ایسلند، سوئد، سنگاپور و هلند رسیده است.</p>
      <p>نیجر با کسب نمره 0.377 در شاخص توسعه انسانی رتبه آخر رده‌بندی جهانی را از این نظر به خود اختصاص داده است.</p>
      <p>متوسط نمره جهان در شاخص توسعه انسانی 0.731 اعلام شده است.</p>
      <p>انتهای پیام/*</p>
    </article>
  </body>
</html>