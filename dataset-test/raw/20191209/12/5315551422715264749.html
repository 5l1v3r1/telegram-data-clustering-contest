<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/inseriamo-lo-spread-generazionale-come-indicatore-nella-legge-di-stabilita_it_5dee2131e4b07f6835b5cdb2?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T12:13:25+00:00"/>
    <meta property="og:title" content="Inseriamo lo spread generazionale come indicatore nella legge di stabilità"/>
    <meta property="og:description" content="Lo spread della condizione sociale per i giovani italiani nel 2018 è stato a 128 “punti base”. La rilevazione cioè del divario generazionale, l’indice che misura i..."/>
  </head>
  <body>
    <article>
      <h1>Inseriamo lo spread generazionale come indicatore nella legge di stabilità</h1>
      <address><time datetime="2019-12-09T12:13:25+00:00">09 Dec 2019, 12:13</time> by <a rel="author" href="https://www.huffingtonpost.it/author/giacomo-darrigo" target="_blank">Giacomo DArrigo</a></address>
      <figure>
        <img src="https://img.huffingtonpost.com/asset/5dee27562400003e085a2b49.jpeg?cache=73IvcBvKBZ&amp;ops=scalefit_630_noupscale"/>
        <figcaption>tampatra via Getty Images</figcaption>
      </figure>
      <p>Lo spread della condizione sociale per i giovani italiani nel 2018 è stato a 128 “punti base”. La rilevazione cioè del divario generazionale, l’indice che misura il grado di difficoltà che un giovane deve affrontare per raggiungere le principali tappe della vita autonoma personale e professionale, è stata effettuata dalla <a href="http://www.fondazionebrunovisentini.eu/">Fondazione Visentini</a> che per il terzo anno consecutivo ha presentato il proprio rapporto sul tema.</p>
      <p>Una ricerca approfondita - con dati e analisi curate da Luciano Monti professore della Luiss e co-direttore della Fondazione - che racconta come tra il 2007 e il 2014 ci sia stato il periodo peggiore, con l’indice di questo “divario generazionale” arrivato al picco di 134.</p>
      <p>Questa misurazione “scientifica” (ben 13 gli indicatori usati per definire l’index: mercato lavoro; abitazione; pensioni; debito pubblico; tasso di partecipazione politica; salute; reddito; ambiente; capitale umano; credito e risparmio; legalità; ricerca e innovazione; parità di genere) mette in evidenza i problemi già noti ai più e può aiutare, non solo a leggere la realtà, ma anche a capire come e dove intervenire.</p>
      <p>I sette anni indicati sono stati in generale quelli più difficili a causa della “grande crisi” e tra quelli che più di tutti l’hanno pagata, ci sono state le nuove generazioni. Sostanzialmente per due motivazioni: il protrarsi di una crisi sia economica che di sistema rivelatasi profonda e difficile; la marginalizazione del gruppo sociale più debole, cioè i <a href="https://www.huffingtonpost.it/news/giovani/">giovani</a>.</p>
      <p>Il 2018, l’ultimo per il quale è possibile avere completezza di dati e comporre una stima organica, fissa quindi questo “spread generazionale” a 128 punti (dopo essere calata significativamente negli anni precedenti), qualche punto in meno del periodo di massima crisi ma comunque una situazione complessiva da attenzionare.</p>
      <p>La giusta attenzione deve però diventare “allarme rosso” se si va a valutare il differenziale di questo spread tra territori diversi: sul modello cioè del rapporto Germania/Italia o Germania/altro Paese Ue, lo studio analizza come sia possibile misurare lo “spread sociale” tra giovani del nord e giovani del sud del nostro Paese. Indicando il primo come l’area territoriale migliore e di riferimento (in questo schema appunto il nord dell’Italia come la Germania e il sud come il Vecchio Continente).</p>
      <p>Entrando quindi nel dettaglio delle macroaree regionali, il differenziale del divario generazionale è, nel 2018, di 450 punti per il Mezzogiorno.</p>
      <p>In questo caso sono 8 gli indicatori utilizzati per definire l’indice nel rapporto territoriale che riguarda Nord e Sud del Paese: il differenziale del mercato del lavoro; le politiche (e i costi) abitative; la distante situazione del reddito; il contesto dell’ambiente e del benessere; l’investimento sul capitale umano; il credito e il risparmio; le attività di ricerca e innovazione; le politiche di parità di genere. Con la seguente associazione: il Mezzogiorno sta al btp dell’italia come il Nord sta ai bund della Germania.</p>
      <p>“Conoscere per deliberare” è uno degli aforismi più noti di <a href="http://www.treccani.it/enciclopedia/luigi-einaudi/">Luigi Einaudi</a>, l’economista e primo Presidente della Repubblica. Questa analisi, questi numeri aiutano certamente a conoscere ma dovrebbero essere utili anche per deliberare nuove politiche e provvedimenti, misure necessarie per abbattere questo spread (nazionale e per macroaree) oggi così alto sostanzialmente per 5 motivi (indicatori): la politica pensionistica; l’alto debito pubblico; il basso reddito; il basso investimento sul capitale umano; la debole parità di genere.</p>
      <p>Questi sono i cinque angoli che determinano il perimetro delle cose da fare per abbattere questo spread in generale e per far risalire la china alla condizione giovanile. A questi andrebbero aggiunte altre tre politiche: investimenti pluriennali frutto di programmazione; una forte integrazione con programmi e iniziative europee rivolte ai giovani evitando doppioni e sovrapposizioni; una più forte spinta alla mobilità e attrazione di persone, idee, aziende, ricercatori verso il nostro Paese.</p>
      <p>Una particolare riflessione va fatta infine, con riferimento al capitale umano. Alla sua valorizzazione e all’investimento che si realizza sui giovani. Formazione, istruzione, apprendimento, ​acquisizione di competenze, sono tutti titoli di capitoli da sviluppare meglio. Rappresentano i punti di forza che l’Europa mette in campo per i propri giovani (e non solo) e che rendono qualificate, aperte e forti le nostre nuove generazioni.</p>
      <p>Non siamo competitivi in molti settori industriali ma in questo ambito, come Europa, abbiamo invece molto da dire e sarebbe un rischio se l’Italia non cogliesse vantaggi e punti di forza che l’Unione Europea produce concretamente attraverso le politiche di mobilità e l’acquisizione di competenze.</p>
      <p>Guardando il dettaglio da Roma in giù, tra il 2004 e il 2018 sono circa 40.000 i giovani del sud che hanno trasferito la loro residenza in altro Stato europeo o extraeuropeo. È una perdita secca non solo di persone e affetti ma di risorse istruite e formate che stanno già oggi valorizzando altrove loro formazione, istruzione, competenze: è una perdita di capitale umano.</p>
      <p>Il divario generazionale dovrebbe essere argomento da <a href="https://www.huffingtonpost.it/news/legge-di-stabilita/">legge di stabilità</a>: nel fare le scelte su dove e come investire le risorse, sulla programmazione, sulle valutazioni per l’oggi e per il domani, sulla misurazione reale degli obiettivi. Avere a cuore e nella mente l’abbattimento di questo specifico spread dovrebbe essere una priorità, non sempre è stato così.</p>
    </article>
  </body>
</html>