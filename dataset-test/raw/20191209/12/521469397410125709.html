<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468914/%D8%AF%D8%B1%DA%AF%DB%8C%D8%B1%DB%8C-%D8%AF%D8%B1-%D9%85%D8%AC%D9%84%D8%B3-%D8%B3%D9%84%D8%AD%D8%B4%D9%88%D8%B1%DB%8C-%DA%86%DA%AF%D9%88%D9%86%D9%87-%DA%A9%D8%B4%D8%AA%D9%87-%D8%B4%D8%AF%D9%86-%D8%AC%D9%88%D8%A7%D9%86%D8%A7%D9%86-%D8%B1%D8%A7-%D8%A8%D8%B1%D8%AA%D8%A7%D8%A8%D9%85"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T12:39:18+00:00"/>
    <meta property="og:title" content="درگیری در مجلس | سلحشوری: چگونه کشته‌ شدن جوانان را برتابم | عضو جبهه پایداری: نمی‌شود هرکسی هر غلطی بکند"/>
    <meta property="og:description" content="پروانه سلحشوری نماینده تهران که در آخرین روز نام‌نویسی برای انتخابات با صدور بیانیه‌ای از کاندیدا ندشدن در انتخابات مجلس یازدهم خبر داده بود، در نشست علنی امروز مجلس آخرین نطقش را ایراد کرد. نطقی که در آن از شرایط امروز جامعه انتقاد کرد و موجب اعتراض نمایندگان اصولگرا شد."/>
  </head>
  <body>
    <article>
      <h1>درگیری در مجلس | سلحشوری: چگونه کشته‌ شدن جوانان را برتابم | عضو جبهه پایداری: نمی‌شود هرکسی هر غلطی بکند</h1>
      <h2>پروانه سلحشوری نماینده تهران که در آخرین روز نام‌نویسی برای انتخابات با صدور بیانیه‌ای از کاندیدا ندشدن در انتخابات مجلس یازدهم خبر داده بود، در نشست علنی امروز مجلس آخرین نطقش را ایراد کرد. نطقی که در آن از شرایط امروز جامعه انتقاد کرد و موجب اعتراض نمایندگان اصولگرا شد.</h2>
      <address>
        <time datetime="2019-12-09T12:39:18+00:00">09 Dec 2019, 12:39</time>
      </address>
      <p>به گزارش همشهری آنلاین، پروانه سلحشوری در آخرین نطق خود به اعتراضات آبان ۹۸ اشاره کرد و از مادران داغدار در این حوادث گفت. صحبتهای سلحشوری به پایان نرسیده بود که کم کم تحرکات برخی چهره های تندرو در اعتراض به او شروع شد ابتدا حاجی دلیگانی و علیرضا سلیمی شروع به انتقاد کردند، دقایقی بعد نیز سامری از مجمع نماینگان خوزستان که در جریان رای اعتماد به ظریف به وزیرخارجه ناسزا گفته بود، شروع به فریاد زدن کرد و خواستار آن شد که میکروفون سلحشوری خاموش شود.</p>
      <p>داد و بیدادهای نمایندگان طیف تندرو مجلس به همین جا ختم نشد و وقتی سلحشوری نطقش به پایان رسید سامری خود را به او رساند و فریادش را ادامه داد و گفت: «کسی که خودش در انتخابات ثبت نام کرده است تمام مقدسات  نظام را زیر سوال می برد.» در همین لحظه نمایندگان دیگری از جمله کوهکن خودشان را به این جمع رساندند تا غائله را آرام کند. کوهکن خطاب به سامری گفت: «ما در مجلس ششم نطق های تندتر از این داشتیم، آرام باشید»</p>
      <p>در نهایت و با اینکه زنگ پایان جلسه به صدا درآمده بود، اما جدال همچنان ادامه داشت حتی وقتی که سلحشوری صحن <a href="https://www.hamshahrionline.ir/news/67986/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%85%D8%AC%D9%84%D8%B3-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C">مجلس </a>را ترک کرده بود، نصرالله پژمانفر با فریاد می گفت: «نمی شود هر کسی هر غلطی دلش خواست انجام بدهد» در همین لحظه یکی دیگر از نمایندگان اصولگرا خطاب به پروانه سلحشوری داد زد: «به جهنم که ثبت نام نکرده است نمی شود که به بقیه توهین کند. »</p>
      <p>ایلنا هم در این باره نوشت: سلحشوری در نطق خود مطالبی را عنوان و صحبت‌هایی را در خصوص نمایندگان و اداره مجلس بیان کرد. برخی از نمایندگان که این سخنان سلحشوری را برنمی‌تابیدند به وی اعتراض کردند و از رئیس مجلس درخواست کردند که اجازه ندهد او به نطقش ادامه دهد.</p>
      <p>ناصری نژاد و جاسمی مدام تکرار می‌کردند که از جایگاه نطق پایین بیا پس از آنکه نطق سلحشوری به اتمام رسید و در میان حلقه تعدادی از وکلای ملت قرار گرفت سلیمی و برخی دیگر از نمایندگان به وی حمله کردند که تو شأن مجلس را زیر سوال بردی.سلحشوری به آنها پاسخ داد: من نماینده ملت هستم باید حرف آنها را بزنم. در ادامه که زنان مجلس به حمایت از سلحشوری پرداختند برخی دیگر از نمایندگان با آنان مشاجره کردند و در میان آنها زرآبادی را آماج حملات تند خود قرار دادند.</p>
      <ul>
        <li>سلحشوری در نطق خود چه گفت؟</li>
      </ul>
      <p>پروانه سلحشوری در نشست علنی امروز مجلس شورای اسلامی در نطق میان دستور خود با اشاره به سخنان <a href="https://www.hamshahrionline.ir/news/53739/%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%D8%A7%D9%85%D8%A7%D9%85-%D8%AE%D9%85%DB%8C%D9%86%DB%8C-%DB%B1%DB%B2%DB%B8%DB%B1-%DB%B1%DB%B3%DB%B6%DB%B8">امام خمینی(ره) </a>درباره ضرورت مشارکت مردم در تعیین سرنوشت خویش، گفت: اعتراض‌های سال های ۷۸ و ۸۸ و همچنین دی ماه ۹۶ و آبانماه ۹۸ اعتراض‌هایی بوده که همواره مطالباتی در آن وجود داشته است ،اما امروز معترضین اغلب جوانانی هستند که به دنبال اشتغال و یک زندگی مطلوب انسانی و اجتماعی هستند ؛ یکی از جامعه شناسان در این باره می گوید "ضرورت امروز کشور این امر را بر ما قطعی کرده است که از نو بپرسیم جامعه ای که در فاصله ۷۰ سال؛ دو انقلاب بزرگ را تجربه کرده است و درهر یک یا در یا دو دهه ، یک جنبش سیاسی و اجتماعی را ، چرا آرام نمی‌گیرد و به بلوغ نمی رسد؟ چه چیز در لایه های پنهان این جامعه و در سیاست و زمانه است که عموم مردم را مضطرب ، نابردبار و ناآرام کرده است؟</p>
      <p>نماینده تهران، ری، شمیرانات، اسلامشهر و پردیس در مجلس ادامه داد: آیا انسانهایی که این جامعه را برساخته اند دچار شوریدگی و خشم مداوم هستند و یا وجود یک معلولیت پنهان در هویت و ذات؟ مشکل در این است که ما گفته ایم ما این سبک زندگی را انتخاب کرده ایم. آیا به راستی جوانان ما این سبک زندگی را انتخاب کردند؟</p>
      <p>وی با بیان اینکه متاسفانه به جز اقلیتی برخوردار از تبعیض و امتیاز ،بقیه مردم را رها کرده ایم، مطرح کرد: امسال گفته شد بیش از نیمی از پذیرفته شدگان کنکور پزشکی کسانی بودند که دچار سهمیه بودند. یک طبقه نوساخته و برساخته و دارای امتیازاتی گوناگون و بقیه مردم رها شده. به همین دلایل متاسفانه جمهوریت نظام به سمت تمرکززدایی پیش رفته است.</p>
      <p>سلحشوری از آنچه استبداد سرکش در بخشی نهادها خواند، انتقاد کرد و پرسید: به راستی جایگاه نهاد ملت کجاست ؟</p>
      <p>این نماینده مجلس دهم خاطرنشان کرد: ما در ساختارها، دوگانه ارگان ها و حتی چندگانه هایی داریم که همه حکم می رانند؛ چند دولت؟ چند اطلاعات؟ چند نهاد موازی؟ و نهایتاً حاکمیت دوگانه که از مسئولیت پذیری فرار می‌کند و با بازی «کی بود کی بود من نبودم» مملکت را اداره می‌کند.</p>
      <ul>
        <li>تصمیم‌سازان نمی‌دانند در بستر اجتماعی چه می گذرد</li>
      </ul>
      <p>وی تاکید کرد: اکنون گسست اجتماعی، بی اعتمادی اجتماعی، نبود سرمایه اجتماعی، شکاف طبقاتی، شکاف جنسیتی، از معلول های حکمرانی غیرمطلوب کشور هستند. متاسفانه تصمیم‌سازان و تصمیم‌گیران کشور نمی‌دانند در بستر اجتماعی چه می گذرد و تحولات چند دهه گذشته چگونه بوده است؟ قطعاً اگر در بین مردم بودند، فقر و نداری و ناله های مردم را می دیدند و سیاست‌های کلان را اینگونه اعمال نمی کردند.</p>
      <p><a href="https://www.hamshahrionline.ir/news/375734/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D9%81%D8%B1%D8%A7%DA%A9%D8%B3%DB%8C%D9%88%D9%86-%D9%87%D8%A7%DB%8C-%D9%85%D8%AC%D9%84%D8%B3-%D8%AF%D9%87%D9%85">عضو فراکسیون امید</a> مجلس با بیان اینکه آنچه اطرافیان ما به ما می‌گویند همیشه حقیقت محض نیست، ادامه داد: ما پاسخگوی مادران داغدار و پدران رنج کشیده که شرمسار فرزندانشان هستند، باید باشیم؛ اگر خداوند و ملت اقتداری به ما داده است، این اقتدار نباید در جهت اعمال سلیقه خودمان باشد؛ تا دیر نشده است زمان را دریابیم.</p>
      <p>عضو فراکسیون زنان مجلس شورای اسلامی تصریح کرد: امام خمینی(ره) در همان سخنرانی بهشت زهرا (س) می‌فرمایند: من وقتی چشمم بعضی از اینها که اولاد خودشان را از دست داده‌اند، می‌افتد سنگینی در دوشم می‌افتد که نمی‌توانم تاب بیاورم" چگونه پس من وکیلِ مردم ،کشته شدن جوانان میهنم،هرچند ممکن است در بین آنها افرادی نفوذ کرده باشند را برتابم، چگونه دوباره مسئولیت وکالت مردم را برعهده بگیرم؟ بگذارید باور کنیم به پایان فصل سرد و نه به آغاز آن.</p>
    </article>
  </body>
</html>