<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/domaci/stat-opet-uspel-ve-sporu-s-casinem-kartac_536330.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T12:56:00+00:00"/>
    <meta property="og:title" content="Stát opět uspěl ve sporu s Casinem Kartáč"/>
    <meta property="og:description" content="Stát uspěl u Obvodního soudu pro Prahu 1 ve sporu se společností Casino Kartáč o sedm miliard korun. Částku společnost požadovala jako ušlý zisk kvůli tomu, že..."/>
  </head>
  <body>
    <article>
      <h1>Stát opět uspěl ve sporu s Casinem Kartáč</h1>
      <address><time datetime="2019-12-09T12:56:00+00:00">09 Dec 2019, 12:56</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Stát uspěl u Obvodního soudu pro Prahu 1 ve sporu se společností Casino Kartáč o sedm miliard korun. Částku společnost požadovala jako ušlý zisk kvůli tomu, že ministerstvo financí firmě neudělilo povolení k provozování internetové rulety. MF o žádosti rozhodlo v roce 2006, ve sporu ho zastupoval Úřad pro zastupování státu ve věcech majetkových (ÚZSVM). MF o tom v pondělí informovalo v tiskové zprávě. Rozhodnutí soudu není pravomocné.</b>
      </p>
      <p>Žalobu zamítl již v roce 2015 Obvodní soud pro Prahu 1 s tím, že nárokovaná částka je pouze hypotetickým příjmem. Kasino neuspělo ani u Městského soudu v Praze. Nejvyšší soud ovšem rozhodnutí nižších soudů zrušil a věc vrátil k novému projednání s tím, že je třeba zkoumat, zda společnosti nevznikl na vydání povolení právní nárok. Proto se musel soud opět zabývat tím, zda se ministerstvo nedopustilo nesprávného úředního postupu a zda tím společnosti nevznikla škoda.</p>
      <p>"Přesto, že se jedná o vleklý spor trvající již déle než pět let, soudy dávají opakovaně za pravdu ministerstvu financí. To je důkazem, že naše právní pozice je pevná a že sázka na interní právní tým byla tím nejlepším rozhodnutím," uvedla ministryně financí Alena Schillerová (za ANO).</p>
      <p>Casino Kartáč vedlo se státem také další spory, například v souvislosti s povolováním interaktivních videoloterijních terminálů nebo kvůli údajně nepřiměřené délce řízení o povolení reklamy.</p>
    </article>
  </body>
</html>