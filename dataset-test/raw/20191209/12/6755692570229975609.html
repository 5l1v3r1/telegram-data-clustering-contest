<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.knack.be/nieuws/belgie/de-wever-over-formatie-er-is-heel-veel-schade-aangericht/article-news-1541441.html"/>
    <meta property="og:site_name" content="Site-Knack-NL"/>
    <meta property="article:published_time" content="2019-12-09T12:43:00+00:00"/>
    <meta property="og:title" content="De Wever over formatie: 'Er is heel veel schade aangericht'"/>
    <meta property="og:description" content="Bij N-VA stelde voorzitter De Wever dat hij eventueel wel aan zet wil komen, maar benadrukt hij dat de 'schade' die de Open VLD-top heeft aangericht 'gigantisch' is."/>
  </head>
  <body>
    <article>
      <h1>De Wever over formatie: 'Er is heel veel schade aangericht'</h1>
      <h2>Bij N-VA stelde voorzitter De Wever dat hij eventueel wel aan zet wil komen, maar benadrukt hij dat de 'schade' die de Open VLD-top heeft aangericht 'gigantisch' is.</h2>
      <address>
        <time datetime="2019-12-09T12:43:00+00:00">09 Dec 2019, 12:43</time>
      </address>
      <h3>De Wever over formatie: 'Er is heel veel schade aangericht'</h3>
      <ul>
        <li>09/12/19 om 13:43</li>
        <li>Bijgewerkt om 19:58</li>
        <li>Bron : Belga</li>
      </ul>
      <ul>
        <li>30Keer gedeeld</li>
        <li/>
        <li/>
        <li/>
        <li/>
        <li/>
        <li/>
        <li/>
      </ul>
      <p>Wie nu door het Paleis het veld wordt ingestuurd en een beleid moet uitstippelen dat gunstig is voor Vlaanderen, 'start niet gewoon op nul maar op min twintig', verklaarde De Wever voor aanvang van zijn partijbureau. 'Er zal een stevige Vlaamse tandpasta nodig zijn om de (rood-groene) smaak uit de mond te krijgen', luidde het. 'Er is heel veel schade aangericht, maar het is misschien niet onherstelbaar als de Vlaamse partijen tot hun zinnen komen en zeggen dat Vlaanderen zijn rechten zal doen gelden'.</p>
      <p><b>Lees ook</b>: <a href="https://www.knack.be/nieuws/belgie/stuurt-de-koning-bart-de-wever-op-paars-gele-helletocht/article-analyse-1541515.html">Stuurt de koning Bart De Wever op paars-gele helletocht?</a></p>
      <p>De Wever gaf aan dat hij enkele weken geleden samen met Magnette een initiatief wou nemen, maar dat de PS-voorzitter dat toen geweigerd heeft.</p>
      <p>Daarom zijn toen de voormalige ministers-presidenten Geert Bourgeois en Rudy Demotte het veld ingestuurd.</p>
      <p>In de loop van de namiddag trekt informateur Magnette naar het Paleis om opnieuw verslag uit te brengen over zijn missie. Het is koffiedik kijken over het vervolg.</p>
      <p>Blijft Magnette aan zet, stuurt de koning N-VA-voorzitter Bart De Wever het veld in, komt er een liberaal in beeld of mag CD&amp;V proberen de zaken te deblokkeren?</p>
      <h4>Welke richting neemt Open VLD?</h4>
      <p>Bij de Vlaamse liberalen buigt het partijbureau, aangevuld met de mandatarissen, zich maandag opnieuw over de situatie. Het is al weken uitkijken welke richting Open VLD inslaat: richting paars-groen of paars-geel. Het is bekend dat daarover de meningen intern verdeeld zijn. Verwacht wordt dat het partijbureau ook daarover vandaag geen uitsluitsel zal brengen. 'Wij zijn altijd beschikbaar om een oplossing te vinden, maar die oplossing moet stabiel zijn en daar is nog werk aan', zei vicepremier Alexander De Croo bij zijn aankomst. Hij herhaalde dat de nota van Magnette 'geen enkele partij' bindt. 'Als wij een deel van de oplossing zouden zijn, dan moet die iets zijn waar onze accenten voldoende in zitten en het moet ook werkbaar en stabiel zijn. Daar is nog werk aan', aldus De Croo.</p>
      <p>De Kamerfractie kwam voor een groot deel gelijktijdig aan. Fractieleider Egbert Lachaert stelde dat het partijbureau de opties zal bekijken die op tafel liggen, 'maar er zijn nog geen opties die helemaal rijp zijn', aldus Lachaert. De nota biedt volgens hem nog onvoldoende basis om verder te onderhandelen.</p>
      <p>De Gentse burgemeester Mathias De Clercq onderstreepte dat zijn partij N-VA niet mag achterna lopen, terwijl zijn Oostendse collega Bart Tommelein erop hamerde dat 'het veel meer is dan een zwart-witverhaal. Men doet alsof Open VLD het allemaal voor het zeggen heeft', luidde het.</p>
      <ul>
        <li>30Keer gedeeld</li>
        <li/>
        <li/>
        <li/>
        <li/>
        <li/>
        <li/>
        <li/>
      </ul>
    </article>
  </body>
</html>