<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/608738"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T12:37:00+00:00"/>
    <meta property="og:title" content="พช.ผนึกสภาสตรีแห่งชาติฯปลุกคนภาคเหนือหันมาสวมใส่ผ้าไทย"/>
    <meta property="og:description" content="เชียงใหม่-พช.จับมือสภาสตรีแห่งชาติฯเดินหน้ารณรงค์ปลุกคนไทยสวมใส่ผ้าไทยในโครงการ &quot;สืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน&quot; ร่วมลงนามกับผู้ว่าฯและผู้นำกลุ่มสตรีมาแล้ว 27 จังหวัด เพื่อสืบสานพระราชปณิธานสมเด็จพระพันปีหลวง"/>
  </head>
  <body>
    <article>
      <h1>พช.ผนึกสภาสตรีแห่งชาติฯปลุกคนภาคเหนือหันมาสวมใส่ผ้าไทย</h1>
      <address><time datetime="2019-12-09T12:37:00+00:00">09 Dec 2019, 12:37</time> by <a rel="author">PostToday</a></address>
      <p>เชียงใหม่-พช.จับมือสภาสตรีแห่งชาติฯเดินหน้ารณรงค์ปลุกคนไทยสวมใส่ผ้าไทยในโครงการ "สืบสาน อนุรักษ์ศิลป์ผ้าถิ่นไทย ดำรงไว้ในแผ่นดิน" ร่วมลงนามกับผู้ว่าฯและผู้นำกลุ่มสตรีมาแล้ว 27 จังหวัด เพื่อสืบสานพระราชปณิธานสมเด็จพระพันปีหลวง</p>
      <p>เมื่อวันที่ 9 ธ.ค.ที่หอประชุมเฉลิมพระเกียรติ 80 พรรษา องค์การบริหารส่วนจังหวัดเชียงใหม่ นายสุทธิพงษ์ จุลเจริญ อธิบดีกรมการพัฒนาชุมชน(พช.) พร้อมด้วย ดร.วันดี กุญชรยาคง จุลเจริญ ประธานสภาสตรีแห่งชาติ ในพระบรมราชินูปถัมภ์ นางรชตพรโตดิลกเวชช์ ประธานคณะกรรมการบริหารสภาสตรีแห่งชาติฯ ร่วมลงนามในบันทึกข้อตกลงว่าด้วยการประสานความร่วมมือ MOU ตามโครงการ “สืบสานอนุรักษ์ศิลป์ผ้าถิ่นไทยดำรงไว้ในแผ่นดิน” กับ 4 จังหวัดภาคเหนือ ประกอบด้วย เชียงใหม่ ลำพูน ลำปาง และแม่ฮ่องสอน เพื่อสืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการอนุรักษ์ส่งเสริมและเผยแพร่ผ้าไทยศิลปะอันล้ำค่าของชาติให้ดำรงคงอยู่เป็นความภาคภูมิใจของคนไทย</p>
      <figure>
        <img src="https://www.posttoday.com/media/content/2019/12/09/3B0223C2BF644CE789143BB0DF279B85.jpg"/>
      </figure>
      <p>ทั้งนี้ ผู้ที่ร่วมลงนามประกอบด้วย นายคมสัน สุวรรณอัมพา รองผวจ.เชียงใหม่ นางสดาภรณ์ สงวนสัตย์ นายกสมาคมส่งเสริมวัฒนธรรมสตรีศรีล้านนาไทยเชียงใหม่ นายอาทร พิมชะนก พัฒนาการจ.เชียงใหม่ นายอดิศร กำเนิดศิริ รองนายกอบจ.เชียงใหม่ นางวรัญญา เลิศวรกิจพิพัฒน์ นายกสมาคมสตรีนครเชียงใหม่ และผู้แทนหน่วยงานภาคี รวม 11 หน่วยงาน</p>
      <p>สำหรับ จ.ลำปาง มีนายชาตรี ธินนท์ พัฒนาการจ.ลำปาง นายบพิตร วิทยาวิโรจน์ วัฒนธรรมจ.ลำปาง นางวรุณกาญจน์ จักวัฒนา และผู้แทนหน่วยงานรวม 4 หน่วยงาน จ.แม่ฮ่องสอน มีนางนันทิยา วงศ์วานิชย์ นายกสมาคมสตรีจ.แม่ฮ่องสอน และจ.ลำพูน มีนางศลิษา ภิรมย์รัตน์ นายกเหล่ากาชาดจังหวัดลำพูน นางอาภัสรา ธงพิทักษ์ รักษาราชการแทนพัฒนาการ จ.ลำพูน นายกสมาคมส่งเสริมวัฒนธรรมสตรีจามเทวีศรีหริภุญไชย จ.ลำพูน วัฒนธรรมจ.ลำพูน นายกสมาคมสตรีนักธุรกิจและวิชาชีพแห่งประเทศไทย จ.ลำพูน ประธานคณะกรรมการพัฒนาสตรีจ.ลำพูน แล ประธานสภาวัฒนธรรมจ.ลำพูนร่วมลงนาม</p>
      <figure>
        <img src="https://www.posttoday.com/media/content/2019/12/09/5CA3B79A28B5452FBE39208303416A8B.jpg"/>
      </figure>
      <p>อย่างไรก็ตาม การลงนามในครั้งนี้ ทุกฝ่ายต่างประกาศเจตนารมณ์ร่วมกันว่าจะร่วมส่งเสริมและอนุรักษ์ผ้าไทยให้คงอยู่ตลอดไป โดยมี ผู้บริหารกรมการพัฒนาชุมชน คณะกรรมการบริหารสภาสตรีแห่งชาติฯ ผู้นำท้องถิ่น ผู้แทนสตรีจากภาคเหนือ ผู้บริหารองค์กรปกครองส่วนท้องถิ่นร่วมเป็นสักขีพยานจำนวนมาก</p>
      <p>นายสุทธิพงษ์ จุลเจริญ อธิบดีกรมการพัฒนาชุมชน กล่าวว่า กรมการพัฒนาชุมชนได้มานำเอาแนวทางของสมเด็จพระนางเจ้าสิริกิติ์ พระบรมราชินีนารถ พระบรมราชชนนีพันปีหลวง มาสนับสนุน ส่งเสริม ให้เกิดการรวมตัวกันเป็นกลุ่ม ซึ่งเราเรียกว่ากลุ่ม OTOP ซึ่งเริ่มจากผ้าไทย จากนั้นมีช่างเงิน ช่างทอง ช่างแกะสลัก อาหารการกิน เครื่องประดับตกแต่ง ตลอดจนสมุนไพรต่างๆ</p>
      <figure>
        <img src="https://www.posttoday.com/media/content/2019/12/09/09AF33D5F64E47E4AF95562F5EC831C1.jpg"/>
      </figure>
      <p>สำหรับ การลงนามในบันทึกข้อตกลงความร่วมมือในครั้งนี้้ จะเป็นจุดเริ่มต้น ในการรณรงค์การใส่ผ้าไทย เพื่อสืบสานพระราชเสาวณีย์ของสมเด็จพระพันปีหลวง ที่ได้ทรงมีพระวิริยะ อุตสาหะในนำผ้าไหม ผ้าฝ้ายมาส่งเสริมให้คนไทยมีอาชีพจนเกิดเป็นผ้าไทย เพื่อเป็นการรักษา สืบสาน และต่อยอดภูมิปัญญาของคนในท้องถิ่น ผ้าทอไทยทุกผืนเกิดจากการถักทอด้วยลมหายใจของผู้หญิง รายได้ที่เกิดจากการขายผ้า ก็นำมาส่งเสียบุตรหลานให้ได้รับการศึกษา ยกระดับคุณภาพชีวิต</p>
      <p>นอกจากนั้น ยังสร้างความเข้มแข็งให้แก่เศรษฐกิจครัวเรือน หากในจ.เชียงใหม่ และจังหวัดภาคเหนือถ้าทุกคนได้ร่วมมือร่วมใจกันใส่ผ้าไทย ก็จะสร้างเศรษฐกิจหมุนเวียนเกี่ยวกับผ้าไทยได้อย่างมาก เมื่อมีความต้องการผ้าไทยมากอาชีพการทอผ้าไทยก็จะไม่สูญหายไป ลูกหลานของเราก็จะเห็นความสำคัญหันมาทอผ้าเพื่อสร้างรายได้ให้แก่ตนเองและครอบครัว นอกจากนี้ยังเป็นการถ่ายทอดภูมิปัญญาท้องถิ่นไปยังลูกหลานเพื่อรักษาเอกลักษณ์และวัฒนธรรมไทยให้คงอยู่ต่อไป</p>
      <figure>
        <img src="https://www.posttoday.com/media/content/2019/12/09/AF8869CC0CA04386A9B3A5340082D9A6.jpg"/>
      </figure>
      <p>ดร.วันดี กุญชรยาคง จุลเจริญ ประธานสภาสตรีแห่งชาติฯ กล่าวว่า กรมการพัฒนาชุมชนได้จัดทำโครงการ“สืบสานอนุรักษ์ศิลป์ผ้าถิ่นไทยดำรงไว้ในแผ่นดิน"มีวัตถุประสงค์นอกจากสืบสานพระราชปณิธานสมเด็จพระนางเจ้าสิริกิติ์ พระบรมราชินีนาถ พระบรมราชชนนีพันปีหลวง ในการอนุรักษ์ส่งเสริมและเผยแพร่ผ้าไทยศิลปะอันล้ำค่าของชาติให้ดำรงคงอยู่เป็นความภาคภูมิใจของคนไทยแล้ว ยังต้องการปลุกกระแสความนิยมการแต่งกายผ้าไทยแก่ประชาชนทั่วประเทศ จะช่วยสร้างงานสร้างอาชีพและเสริมสร้างรายได้ให้กับกลุ่มสตรีในท้องถิ่นชนบทเป็นอย่างมาก</p>
      <p>ประธานสภาสตรีแห่งชาติฯกล่าวว่า สภาสตรีแห่งชาติฯ ได้เดินหน้ารณรงค์สวมใส่ผ้าไทยมาแล้ว 23 จังหวัด รวมครั้งนี้ด้วย รวมเป็น 27 จังหวัด เราตั้งเป้าไว้ให้ครบ 76 จังหวัด ที่ผ่านมาได้รับกระแสตอบรับเป็นอย่างดีทุกจังหวัดมีความตื่นตัวให้การสนับสนุนเป็นอย่างดี และถ้าหากคนไทยร่วมใจกันแต่งกายด้วยผ้าทอไทยเป็นประจำทุกวัน แค่ 35 ล้านคน เฉลี่ยซื้อคนละ 10 เมตร จะมีความต้องการผ้าไทย 350 ล้านเมตรๆ ละ 300.-บาท คิดเป็นเงิน กว่า 100,000 ล้านบาท</p>
      <p>"จะช่วยส่งเสริมการทอผ้าในชุมชน โดยเฉพาะการสร้างงาน สร้างอาชีพให้แก่กลุ่มสตรีกว่า 90% มีรายได้ ยกระดับคุณภาพชีวิตของสตรี ครอบครัว และชุมชน รวมถึง ลดปัญหาการว่างงาน ปัญหาการย้ายถิ่นฐาน และลดความเหลื่อมล้ำในสังคมได้</p>
      <p>จนรักษาไว้ซึ่งเอกลักษณ์ทางวัฒนธรรม และภูมิปัญญาท้องถิ่นความภาคภูมิใจของคนไทยให้คงอยู่ต่อไป จึงอยากจะเชิญชวนร่วมกันรณงค์ช่วยกันใส่ผ้าไทยตั้งแต่คนในบ้าน จะเป็นการสร้างตลาดและสร้างเม็ดเงินจำนวนมาก"ดร.วันดีกล่าว</p>
      <figure>
        <img src="https://www.posttoday.com/media/content/2019/12/09/7B98F6E27F484F2FB7E32F4B18E7E243.jpg"/>
      </figure>
      <figure>
        <img src="https://www.posttoday.com/media/content/2019/12/09/27DEAB927A46420CA68F72BEA05900E0.jpg"/>
      </figure>
    </article>
  </body>
</html>