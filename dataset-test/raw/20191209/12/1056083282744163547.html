<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813524/%D9%85%D9%88%D8%B6%D9%88%D8%B9%DB%8C-%D8%AA%D8%AD%D8%AA-%D8%B9%D9%86%D9%88%D8%A7%D9%86-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:14:32+00:00"/>
    <meta property="og:title" content="موضوعی تحت عنوان اینترنت ملی نداریم"/>
    <meta property="og:description" content="ایسنا/فارس مدیرکل ارتباطات و فناوری اطلاعات فارس با بیان اینکه موضوعی تحت عنوان اینترنت ملی نداریم، خاطرنشان کرد: چیزی که قانونگذار به وزارت ارتباطات تکلیف کرده، ایجاد شبکه ملی اطلاعات است و نه موضوعی دیگر."/>
  </head>
  <body>
    <article>
      <h6 class="kicker">مدیرکل ارتباطات و فناوری اطلاعات فارس:</h6>
      <h1>موضوعی تحت عنوان اینترنت ملی نداریم</h1>
      <address><time datetime="2019-12-09T12:14:32+00:00">09 Dec 2019, 12:14</time> by <a rel="author">زینب شهریاری</a></address>
      <p>ایسنا/فارس مدیرکل ارتباطات و فناوری اطلاعات فارس با بیان اینکه موضوعی تحت عنوان اینترنت ملی نداریم، خاطرنشان کرد: چیزی که قانونگذار به وزارت ارتباطات تکلیف کرده، ایجاد شبکه ملی اطلاعات است و نه موضوعی دیگر.</p>
      <p>مهرداد سهرابی در گفت‌وگو با ایسنا بیان کرد: قانونگذار برای ایجاد شبکه ملی اطلاعات، تعاریفی مشخص کرده و این شبکه ماموریت خدمات دهی به سرویس‌های داخلی بدون نیاز به اینترنت را دارد.</p>
      <p>او افزود: سایت‌های دستگاه‌های اجرایی، استارتاپ‌ها و ... از سرویس‌هایی است که با ایجاد شبکه ملی اطلاعات بدون نیاز به اینترنت امکان دسترسی به داده‌ها را دارند و از استقلال لازم برخوردارند.</p>
      <p>مدیرکل ارتباطات و فناوری اطلاعات فارس گفت: اگر این شبکه در حوادث اخیر فعال بود، امکان پاسخگویی به نیازها و انجام فعالیت بسیاری از سایت‌ها و استارتاپ‌ها وجود داشت.</p>
      <p>سهرابی با بیان اینکه البته کمبودهایی وجود دارد و نیاز به تقویت و حمایت بخش خصوصی و سرمایه گذاری آنها در این موضوع داریم، عنوان کرد: آماده همکاری با بخش خصوصی برای ایجاد این مهم هستیم.</p>
      <p>انتهای پیام </p>
    </article>
  </body>
</html>