<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420622"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T12:14:00+00:00"/>
    <meta property="og:title" content="לפיד: ג'רמי קורבין הוא אנטישמי"/>
    <meta property="og:description" content="חבר הכנסת יאיר לפיד תקף בחריפות בדברים שנשא בפני חברי שדולת הפרלמנטרים למען ישראל, &quot;גזענים הם גזענים וג'רמי קורבין הוא גזען&quot;."/>
  </head>
  <body>
    <article>
      <h1>לפיד: ג'רמי קורבין הוא אנטישמי</h1>
      <address><time datetime="2019-12-09T12:14:00+00:00">09 Dec 2019, 12:14</time> by <a rel="author">יוני קמפינסקי</a></address>
      <p>חבר הכנסת יאיר לפיד, מבכירי כחול לבן, נפגש הבוקר (שני) עם 25 שרים וחברי פרלמנט מכל העולם שפתחו את יומם השני בכנס שדולת הפרלמנטרים למען ישראל.</p>
      <p>בדברים שנשא בפני חברי השדולה התייחס לפיד לבחירות בבריטניה ואמר, "בדרך כלל אתה לא אמור להפריע לבחירות במדינות אחרות, אבל במקרה זה אעשה חריג. ג'רמי קורבין הוא אנטישמי... זו אפילו לא צורה חדשה של אנטישמיות, זהו בית ספר ישן, אנטישמיות רגילה, רק באמצעות תירוצים חדשים".</p>
      <p>"כולם צריכים לקחת זאת בחשבון כשנכנסים לתא ההצבעה, כי גזענים הם גזענים וג'רמי קורבין הוא גזען"", תקף לפיד.</p>
      <p>לפיד הדגיש בפני המשתתפים, "לנו ולליכוד יש הסכמה מוחלטת על המאבק נגד הBDS וקונצנזוס מוחלט על רמת הגולן. ההבדלים בינינו לבין הליכוד הם בסוגיות פנים: שחיתות, אופן הקצאת תקציבים והמאבק בכפייה דתית".</p>
      <p>לגבי ירושלים אמר לפיד, "ירושלים היא בירתה הנצחית של ישראל. אנחנו לא נחלק את ירושלים כי מדינות לא מחלקות ערי בירה כמו שצרפת לא תחלק את פריז ואנגליה לא את לונדון גם אנחנו לא נחלק את ירושלים. יש לנו זכות על המקום לחיות ולהחליט על גורלינו במדינה הזו".</p>
      <p>עוד אמר לפיד, "בשבילי הדבר החשוב ביותר הוא הביטחון של עם ישראל. כולנו זוכרים ונושאים טראומה לאומית מההתנתקות. עשינו את כל מה שהעולם ביקש, ועדיין נורו טילים מהרשות מעל 15,000 רקטות לעבר הנשים והילדים שלנו. ...לא ניקח החלטות המסכנות את ביטחונם של הילדים שלנו. אך איננו יכולים להתעלם מהעובדה שיש 2.9 מיליון פלסטינים ולנו אין שום אינטרס לשלוט בחייהם ושום התנגדות לרצונם להגדרה עצמית לאומית. עלינו לבחון את כל האפשרויות תוך הקפדה על הסכנות.</p>
      <p>כנס שדולת הפרלמנטרים למען ישראל מתקיים זו השנה השביעית. בכנס נוכחים 25 שרים וחברי פרלמנט מכל העולם, אשר פועלים בשדולה למען ישראל בפרלמנטים השונים במדינותיה במטרה לקדם סדר יום וחקיקה פרו-ישראלית.</p>
      <p>השנה עומדת במרכז הכנס ההחלטה של בית המשפט של האיחוד האירופאי לדרוש סימון של מוצרים יהודיים בלבד, שיוצרו ברמת הגולן, מזרח ירושלים ויהודה ושומרון. מטרת הקמת השדולה היא להיאבק בחקיקה אנטישמית ואנטי ציונית נגד מדינת ישראל ברחבי העולם.</p>
      <p>בין חברי השדולה נמצאים בכנס שר חוץ של ונצואלה, נשיא גוואטמלה הנבחר, שר החוץ לשעבר של קרואטיה, שר הבטחון היוצא של רומניה, יו"ר ועדת חוץ ובטחון של מקדוניה, חבר הפרלמנט מהולנד ג'ול וורנון שיצא הראשון נגד ההחלטה על סימון מוצרים יהודים וחבר הפרלמנט בדרום קרוליינה, אלן קלמונס (Alan Clemons) אחד האנשים הקרובים לטראמפ. בנוסף משתתפים בכנס חברי פרלמנט מאיטליה, פינלנד, שוודיה, רומניה, גואטמלה, קולומביה, סלובקיה דרום אפריקה, סיירה לאון, זמביה, פורטו ריקו, ליטא ועוד.</p>
      <p>שדולת הפרלמנטרים למען ישראל (Israel Allies Foundation)היא ארגון גג המאגד את פעילותן של 40 שדולות פרו-ישראליות הפועלות בבתי הקונגרס האמריקניים, בפרלמנט האירופי ובפרלמנטים נוספים ברחבי העולם. השדולות פועלות למטרות קידום ושיתוף תקשורת ומידע בין חברי פרלמנט ומחוקקים, במטרה להביא קול אחיד בנושאים הנוגעים לישראל בעולם הרחב.</p>
    </article>
  </body>
</html>