<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-szomoru-vereseg-a-bucsumeccsen-is/"/>
    <meta property="og:site_name" content="lokál"/>
    <meta property="article:published_time" content="2019-12-09T12:30:44+00:00"/>
    <meta property="og:title" content="Szomorú vereség a búcsúmeccsen is"/>
    <meta property="og:description" content="Ötgólos vereséget szenvedtünk Franciaországtól, vagyis a 2019-es világbajnokságot a magyar női kézilabda-válogatott a tizennegyedik helyen zárta."/>
  </head>
  <body>
    <article>
      <h1>Szomorú vereség a búcsúmeccsen is</h1>
      <address><time datetime="2019-12-09T12:30:44+00:00">09 Dec 2019, 12:30</time> by <a rel="author">Gálosi Emese</a></address>
      <h3>Sajnos csak a 14. helyen végzett a magyar női kézilabda-válogatott a világbajnokságon, miután kikaptunk a világbajnok franciáktól.</h3>
      <p>A Park Dome-ban a Japán császári család hercegnője, Takamado is megjelent a Magyarország-Franciaország Elnöki Kupa 13-14. helyéért vívott összecsapáson. Kim Rasmussen elmondta a meccs előtt Török Olivérnek, az M4 Sport riporterének, hogy itt bárki bárkit megverhet. Szerbia például ma megverte Németországot. “Tavaly nekünk is meg voltak a szerencsés pillanataink, eddig ezen a VB-n nem” – mondta a kapitány.</p>
      <figure>
        <img src="https://www.lokal.hu/wp-content/uploads/2019/12/Luk%C3%A1cs-Vikt%C3%B3ri%C3%A1t-v%C3%A1lasztott%C3%A1k-a-m%C3%A9rk%C5%91z%C3%A9s-legjobbj%C3%A1nak.-Vica-v%C3%A9gig-j%C3%B3l-j%C3%A1tszott-%C3%A9s.jpg"/>
        <figcaption>Lukács Viktóriát választották a mérkőzés legjobbjának. Vica végig jól játszott és sorra lőtte szélről a gólokat., ahogy az egész VB-n jól játszott. Fotó: MKSZ</figcaption>
      </figure>
      <p>Az M4 stúdiójában Csapó Erika és Szabó Edina szakértette a mai mérkőzést. Az Érd edzője nem értette, miért borult el Kim Rasmussen elméje, de ezt szerinte tőle kell megkérdezni, mert ez sportdiplomáciai szempontból nagyon kényes kérdés. Szabó Edina a meccs után felvetette a hazai klubedzők, így a saját felelősségét is.</p>
      <hr/>
      <h3>Több rutinos játékossal kellett volna kiutazni Csapó Erika szerint</h3>
      <figure>
        <img src="https://www.lokal.hu/wp-content/uploads/2019/12/Csap%C3%B3-Erika.jpg"/>
        <figcaption>Csapó Erika elemezte a mérkőzést és a VB-t az M4 Sport élő adásában.</figcaption>
      </figure>
      <p>– Több idő kell még a junioroknak, hogy a felnőttek között is sikereket érhessenek el – mondta Csapó Erika az M4 élő adásában.  – Hiszen ezek a lányok még gyerekek és olyan teljesítményt vártunk el tőlük, amire ők még alkalmatlanok. Viszont most egy expresszvonatra ültettük őket, robog velük a világ. Legalábbis ezt várta el tőlük a világ. Lehet, hogy tudatosabban kellett volna az elmúlt időszakot építeni és beépíteni fokozatosan az érett, rutinosabb játékosok közé a fiatalokat a lendületükkel. Ehhez képest most tőlük vártuk a megoldást.</p>
      <hr/>
      <figure>
        <img src="https://www.lokal.hu/wp-content/uploads/2019/12/Franciaorsz%C3%A1g-Magyarorsz%C3%A1g-f%C3%A9lid%C5%91ben.-Fot%C3%B3-MKSZ.jpg"/>
      </figure>
      <hr/>
      <h3>Magyarország – Franciaország 21:26</h3>
      <p>A francia válogatott láthatóan vidáman készült és kezdte a meccset. A gallok elrontották az első támadásukat, és Lukács Vica belőtte a meccs első gólját, saját 21. találatát a Vb-n. Sajnos Lukácson kívül csak Kiss Évát lehet kiemelni. A 12:12-es döntetlen első félidő után a második félidőben nem volt esélyünk, pedig a franciák sem remekeltek. 16-14-nél azonban ritmust váltott a francia védekezés és feljavult a támadójátékuk is és négy gólt kaptunk zsinórban. Szokás szerint elképesztő ritmusban variálta a csapatot Kim Rasmussen, szinte minden támadásunkat más összetételben próbáltuk megvalósítani. A végjátékra a 7-6 elleni játékot is megpróbálta, de ma ez sem segített. Átlövésből megint nem tudtunk gólokat lőni, ellenfelünk viszont igen. Sem Háfrának, sem Kovacsicsnak nem ment a játék. </p>
      <figure>
        <img src="https://www.lokal.hu/wp-content/uploads/2019/12/Utols%C3%B3-m%C3%A9rk%C5%91z%C3%A9s-1280x487.jpg"/>
      </figure>
      <p><b>HUN</b>: Bíró, Kiss É., Triffa (kapusok), Háfra, Kiss, Klujber, Kovacsics 3, Lukács 7, Márton 3, Pásztor, Schatzl 1, Szabó 3 (3), Tomori 2, Tóth, Tóvizi 2, Vámos</p>
      <p><b>FRA</b>: Gabriel, Leynaud (kapusok), Bouquet, Coatanea 2, Edwige 1, Flippes 3, Foppa 3, Horacek 2, Houette 2, Kanor 3, Lacrabere 6 (4), Niombla, Nocandy 2, Nze 1, Sercien, Zaadi 1</p>
      <p>Kiállítások: 4 perc ill. 6 perc, Hétméteresek: 3/3 ill. 4/4</p>
      <p>Az utolsó húsz percben a franciák nem adták már lejjebb a színvonalat, mi viszont nem tudtuk csökkenteni a hibákat. Ötgólos vereséget szenvedtünk Franciaországtól, vagyis a 2019-es világbajnokságot a magyar női kézilabda-válogatott a tizennegyedik helyen zárta.</p>
      <hr/>
      <figure>
        <img src="https://www.lokal.hu/wp-content/uploads/2019/12/A-magyar-csapat-m%C3%A9rk%C5%91z%C3%A9seinek-eredm%C3%A9nye-a-VB-n..jpg"/>
        <figcaption>2019. december 9: A magyar csapat mérkőzéseinek eredménye a VB-n.</figcaption>
      </figure>
      <p>Magyarország ezzel a szomorú statisztikával búcsúzott a Japántól. Végül egyetlen európai csapatot sem tudtunk legyőzni.</p>
    </article>
  </body>
</html>