<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813532/%D8%A7%D8%AE%D8%AA%D8%B5%D8%A7%D8%B5-%DB%B7%DB%B0-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D9%87-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:21:25+00:00"/>
    <meta property="og:title" content="اختصاص ۷۰ هزار میلیارد ریال تسهیلات به شرکت‌های دانش‌بنیان"/>
    <meta property="og:description" content="رئیس کل بانک مرکزی از رشد ۵۲ درصدی اختصاص تسهیلات به شرکت‌های دانش بنیان خبر داد و گفت: از ابتدای سال تاکنون نزدیک به ۷۰ هزار میلیارد ریال تسهیلات در اختیار این شرکت‌ها قرار گرفته است."/>
  </head>
  <body>
    <article>
      <h6 class="kicker">رئیس کل بانک مرکزی اعلام کرد</h6>
      <h1>اختصاص ۷۰ هزار میلیارد ریال تسهیلات به شرکت‌های دانش‌بنیان</h1>
      <address><time datetime="2019-12-09T12:21:25+00:00">09 Dec 2019, 12:21</time> by <a rel="author">مریم طاووسی</a></address>
      <p>رئیس کل بانک مرکزی از رشد ۵۲ درصدی اختصاص تسهیلات به شرکت‌های دانش بنیان خبر داد و گفت: از ابتدای سال تاکنون نزدیک به ۷۰ هزار میلیارد ریال تسهیلات در اختیار این شرکت‌ها قرار گرفته است.</p>
      <p>به گزارش ایسنا، عبدالناصر همتی در بازدید از مجموعه‌های پارک علم و فناوری پردیس، از استارت‌آپ‌های مختلف در حوزه‌های تولید محتوا، بیمه و مالی، هوش مصنوعی، معماری و گردشگری بازدید و در خصوص فعالیت های آنان اظهار کرد: این شرکت‌ها در حال حرکت به سمت و سویی هستند که در اقتصاد کشورمان سهم قابل توجهی را کسب کنند؛ از این رو باتوجه به تأکیدات مقام معظم رهبری و نیز پیگیری‌های دولت و معاونت علمی و فناوری ریاست جمهوری برای توسعه و حمایت از این شرکت‌ها، نظام بانکی نیز تلاش می کند که از شرکت‌های دانش بنیان و فعالیت‌های استارت آپ‌ها پشتیبانی کند.  </p>
      <p>رئیس شورای پول واعتبار با اشاره به اهمیت و روند رو به رشد شرکت های دانش بنیان و استارت آپی در اقتصادکشور گفت: به شبکه بانکی توصیه می‌کنم برای تقویت این بخش مهم اقتصادی، در دستیابی آنان به نتایج مطلوب برای اقتصاد کشور تلاش بیشتری کنند.</p>
      <p>عالی‌ترین مقام بانک مرکزی با اشاره به رشد قابل توجه فعالیت شرکت‌های دانش بنیان و استارت آپ‌ها، تصریح کرد: باتوجه به اینکه بالغ بر ۱۰ هزار شرکت دانش بنیان و استارت آپ در کشور وجود دارد و در عین حال روند تولید محصولات در این شرکت‌ها سرعت گرفته است، این امر نشان می‌دهد در صورتی که حمایت‌هایمان را از این شرکت‌ها افزایش دهیم، به نتایج ارزشمندی دست می‌یابیم.<br/><br/>رئیس کل بانک مرکزی با بیان اینکه فعالیت‌های این شرکت‌ها می‌تواند در کاهش وابستگی کشور به واردات موثر باشد، اظهار کرد: تلاش‌های بسیاری در زمینه تولید مواد اولیه حساس و نیز دارو انجام شده است اما در هر حال سالانه حدود ۳.۵ میلیارد دلار فقط ارز ۴۲۰۰ تومانی به واردات دارو و تجهیزات پزشکی تعلق می‌گیرد. البته علاوه بر این میزان، وارداتی نیز با سایر ارزها و منفک از ارز ۴۲۰۰ تومان نیز در حوزه دارو و تجهیزات پزشکی انجام می‌شود. باتوجه به این امر، چنانچه شرکت‌های دانش بنیان به کاهش واردات کمک کنند، پیشرفت موثری در کاهش وابستگی ما به ارز اتفاق می افتد.</p>
      <p>انتهای پیام</p>
    </article>
  </body>
</html>