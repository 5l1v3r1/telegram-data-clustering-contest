<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_979262322_Rashidov_iska_da_pazi_svobodata_na_slovoto_s_nov_medien_zakon"/>
    <meta property="og:site_name" content="webcafé"/>
    <meta property="article:published_time" content="2019-12-09T12:03:00+00:00"/>
    <meta property="og:title" content="Рашидов иска да пази свободата на словото с нов медиен закон"/>
    <meta property="og:description" content="Има належаща нужда от нов закон, който да гарантира свободата на медиите. Това обяви председателят на ресорната комисия в парламента Вежди Рашидов пред БНТ."/>
  </head>
  <body>
    <article>
      <h1>Рашидов иска да пази свободата на словото с нов медиен закон</h1>
      <address><time datetime="2019-12-09T12:03:00+00:00">09 Dec 2019, 12:03</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2016/07/06/3423435324324/618x412.jpg"/>
        <figcaption>Според него не СЕМ, а Народното събрание трябва да избира шефовете на БНТ и БНР<cite>Снимка: © Webcafe.bg</cite></figcaption>
      </figure>
      <p>Има належаща нужда от нов закон, който да гарантира свободата на медиите. Това обяви председателят на ресорната комисия в парламента Вежди Рашидов пред БНТ.</p>
      <p>По негови думи отдавна не са правени никакви поправки върху медийния закон - от социализма досега.</p>
      <p>Рашидов коментира, че според него медиите не разбирали, че свободата на словото не е тяхна запазена марка, а е право на всеки човек и всеки трябва да се възползва от тази свобода.</p>
      <p>"Важното е да разберем къде е разликата между свободата и свободията", казва още бившият културен министър, коментирайки въпроса за фалшивите новини. Той изрази безпокойство, че в днешно време хората не могат да разпознават истинската от фалшивата новина, което води до загуба на интерес към медиите.</p>
      <p>Важен момент в изказването на председателя на парламентарната комисия по култура и медии попадна върху мандатите на генералните директори на БНТ и БНР.</p>
      <p>Според Рашидов тези 3-годишни мандати са твърде малки за прокарване на смислена реформа, като той настоява те да бъдат увеличени на 5 години, какъвто е случаят с БТА.</p>
      <p>Според него генералните директори на обществените медии трябва да бъдат гласувани от Народното събрание, а СЕМ да бъде контролен орган, тъй като той нямал лостове, с които да ги регулира.</p>
      <p>"Обществената медия е държавна, с държавен бюджет. Разбира се, че си има работодател, не може дайте ни бюджет и ще правим каквото си искаме", коментира Рашидов.</p>
      <p>По темата с бюджета на двете обществени медии депутатът заяви, че той далеч не е достатъчнен. Рашидов все пак изрази увереност, че когато бъдат направени реформите, правителството ще отпусне много по-голям бюджет.</p>
      <p>Трябва да се почне с повече средства към обществените медии, за да започне обратният процес на стопяване на дефицита, твърди Рашидов.</p>
    </article>
  </body>
</html>