<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727663/spetsializiranata-prokuratura-i-ts-bop-sofiya-oblast-neutraliziraha-vtora-prestapna-grupa-za-razprostranenie-na-narkotitsi-v-elin-pelin.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T12:11:00+00:00"/>
    <meta property="og:title" content="Специализираната прокуратура и ТС БОП - София-област неутрализираха втора престъпна група за разпространение на наркотици в Елин Пелин"/>
    <meta property="og:description" content="София. Специализираната прокуратура привлече към наказателна отговорност четири лица за участие в организирана престъпна група за разпространение на наркотици в Елин Пелин и София. Това съобщиха от пресцентъра на Апелативна специализирана прокуратура. Те са задържани на 7 декември 2019 г. при съвместни действия по разследването на Специализираната прокуратура, ТС БОП – София"/>
  </head>
  <body>
    <article>
      <h1>Специализираната прокуратура и ТС БОП - София-област неутрализираха втора престъпна група за разпространение на наркотици в Елин Пелин</h1>
      <address><time datetime="2019-12-09T12:11:00+00:00">09 Dec 2019, 12:11</time> by <a rel="author">Агенция "Фокус"</a></address>
      <p><b><i>София. </i></b>Специализираната прокуратура привлече към наказателна отговорност четири лица за участие в организирана престъпна група за разпространение на наркотици в Елин Пелин и София. Това съобщиха от пресцентъра на <b>Апелативна специализирана прокуратура</b>.<br/><br/>Те са задържани на 7 декември 2019 г. при съвместни действия по разследването на Специализираната прокуратура, ТС БОП – София-област. Това е втората наркогрупа, действаща на територията на Елин Пелин и региона, неутрализирана в рамките на 4 денонощия. <br/><br/>На 3 декември 2019 г. след сделка с доставчици на наркотични вещества на едро от София, бяха задържани четирима участници в друга престъпна структура в града, у които бяха намерени и иззети 1,8 кг канабис и 1,2 кг. амфетамини в различни разфасовки, подготвени за разпространение на черния пазар, пари, електронни везни.<br/><br/>При извършените на 7 декември 2019 г. лични обиски и претърсвания в автомобили и 5 адреса, ползвани от новата разкрита нарко група, бяха намерени и иззети близо половин килограм амфетамини, 40 г. опиати, 320 грама марихуана, разфасована на дози за разпространение.<br/><br/>Намерени и иззети са и 260 000 фалшиви еврови банкноти, електронни везни, тефтер със записки на клиенти, мобилни телефони, големи суми пари в брой.<br/><br/>Събраните до момента доказателства сочат, че групата е била създадена и е действала от октомври 2018 година.<br/>На задържаните е наложено прокурорско задържане до 72 часа. Днес Специализираната прокуратура ще внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях.</p>
    </article>
  </body>
</html>