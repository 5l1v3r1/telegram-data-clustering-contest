<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/saglik/meme-kanseri-icin-farkindalik-projesi-h544518.html"/>
    <meta property="og:site_name" content="KamuAjans"/>
    <meta property="article:published_time" content="2019-12-09T12:14:05+00:00"/>
    <meta property="og:title" content="Meme Kanseri için Farkındalık Projesi"/>
    <meta property="og:description" content="Sakarya Uygulamalı Bilimler Üniversitesi, Sapanca Meslek Yüksekokulu, Halkla İlişkiler ve Tanıtım programı öğrencileri ders kapsamında Meme Kanserine dikkat çekmek ve meme kanserine karşı farkındalık yaratmak amacıyla “Farkında Ol, Geç Kalma” adıyla bir sosyal sorumluluk projesi gerçekleştirdiler."/>
  </head>
  <body>
    <article>
      <h1>Meme Kanseri için Farkındalık Projesi</h1>
      <address><time datetime="2019-12-09T12:14:05+00:00">09 Dec 2019, 12:14</time> by <a rel="author">KamuAjans</a></address>
      <p>
        <b>Sakarya Uygulamalı Bilimler Üniversitesi, Sapanca Meslek Yüksekokulu, Halkla İlişkiler ve Tanıtım programı öğrencileri ders kapsamında Meme Kanserine dikkat çekmek ve meme kanserine karşı farkındalık yaratmak amacıyla “Farkında Ol, Geç Kalma” adıyla bir sosyal sorumluluk projesi gerçekleştirdiler.</b>
      </p>
      <p>Halkla İlişkiler ve Tanıtım programı başkanı Öğretim Görevlisi Dr. Serpil Çiğdem’in desteğiyle gerçekleştirilen projede öğrenciler, meme <a href="http://www.kamuajans.com/haberleri/kanser">kanser</a>inin kadınlarda görülen kanser tipleri arasında birinci sırada yer aldığına işaret ederek günümüzde her 8 kadından 1’inin meme kanserine yakalanma riskiyle karşı karşıya olduğunu ve meme kanserinin kadınlar arasında yüzde 30’luk bir orana sahip olduğunu belirttiler. Aynı zamanda erken teşhiste tedavi başarısı en yüksek kanser türlerinden olan meme kanserinde düzenli tarama yaptırmanın önemini vurguladılar. <br/>Erken Teşhis Hayat Kurtarır Semineri<br/>Sapanca KYK Kız Öğrenci Yurt Müdürü Hülya Ulama ve Halkla İlişkiler ve Tanıtım öğrencilerinin birlikte organize ettiği seminer etkinliğinde ise Sapanca İlçe Sağlık Müdürü Dr. Arzu Ayan Bostancı tarafından öğrencilere meme kanserine dikkat çekmek için bilgi verildi. <br/>Kadınların özellikle 40 yaşından sonra 2 yılda bir kez mamografi denilen meme filmini çektirmeleri gerektiği ifade edildi. Aynı zamanda meme kanserinin görülme sıklığının yaş ilerledikçe arttığı vurgulanarak, en çok 50-70 yaş aralığında görüldüğü belirtildi. <br/>Ailede meme kanseri öyküsü bulunan kadınlarda bu riskin çok daha fazla olduğuna dikkat çekildi. Etkinliğin sonunda yurt müdürü Hülya Ulama, yapılan sunumun gençleri bilinçlendirme adına son derece yararlı olduğunu ifade ederek projeyi gerçekleştiren Miray Üstüntaş, Sedanur Yılmaz, Dilara Ablak, Fatma Altınata ve Gülten Bilik adlı öğrencilere ve katkı sağlayan Dr. Arzu Ayan Bostancı’ya teşekkür etti.</p>
    </article>
  </body>
</html>