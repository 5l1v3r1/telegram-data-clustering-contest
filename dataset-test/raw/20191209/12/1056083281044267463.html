<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813535/%D8%A7%D8%AE%D8%B0-%D9%85%D8%AC%D9%88%D8%B2-%D9%85%D8%B1%DA%A9%D8%B2-%D9%86%D9%88%D8%A2%D9%88%D8%B1%DB%8C-%D8%B9%D9%84%D9%88%D9%85-%D8%A7%D9%86%D8%B3%D8%A7%D9%86%DB%8C-%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%DB%B4%DB%B0-%D8%A7%D8%AB%D8%B1-%D9%BE%DA%98%D9%88%D9%87%D8%B4%DA%AF%D8%A7%D9%87-%D8%AF%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:24:04+00:00"/>
    <meta property="og:title" content="اخذ مجوز مرکز نوآوری علوم انسانی/رونمایی از ۴۰ اثر پژوهشگاه در هفته پژوهش"/>
    <meta property="og:description" content="رئیس پژوهشگاه علوم انسانی و مطالعات فرهنگی با اشاره به دریافت مجوز مرکز نوآوری علوم انسانی، گفت: تعداد قراردادهای ما با دستگاه‌های اجرایی به بیش از ۶۰ مورد افزایش یافته است."/>
  </head>
  <body>
    <article>
      <h6 class="kicker">در نشست خبری پژوهشگاه علوم انسانی و مطالعات فرهنگی عنوان شد</h6>
      <h1>اخذ مجوز مرکز نوآوری علوم انسانی/رونمایی از ۴۰ اثر پژوهشگاه در هفته پژوهش</h1>
      <address><time datetime="2019-12-09T12:24:04+00:00">09 Dec 2019, 12:24</time> by <a rel="author">فرزانه جوادی</a></address>
      <p>رئیس پژوهشگاه علوم انسانی و مطالعات فرهنگی با اشاره به دریافت مجوز مرکز نوآوری علوم انسانی، گفت: تعداد قراردادهای ما با دستگاه‌های اجرایی به بیش از ۶۰ مورد افزایش یافته است.</p>
      <p><b>به گزارش ایسنا،</b> حسینعلی قبادی در نشست خبری هفته پژوهش که امروز (دوشنبه، 18 آذر) در پژوهشگاه علوم انسانی و مطالعات فرهنگی برگزار شد، با اشاره به شعار "پژوهش و افق‌های پیشرفت" گفت: این شعار با توجه به خط مشی کلان بر مبنای اساسنامه و برنامه توسعه راهبردی که به سمت کاربردی شدن پیش می‌رود انتخاب شده است.</p>
      <p>وی با اشاره به اینکه وزارت علوم نیز شعار "پژوهش اثر بخش، فناوری ارزش آفرین و تولید" را شعار خود قرار داده است، ابتدا به دستاوردهای ساختاری و اجرایی این پژوهشگاه اشاره کرد و گفت: از جمله این اقدامات بالا نگه داشتن سطح معیشتی و رفاهی کارکنان پژوهشگاه، تقویت هرم تخصصی اعضای هیات علمی از طریق تبدیل وضعیت‌ها و جذب اعضای نخبه، حضور پررنگ  و پر استناد علمی در فضای مجازی  است.</p>
      <p>رئیس پژوهشگاه علوم انسانی و مطالعات فرهنگی ذیل دیگر دستاوردهای این پژوهشگاه به گرفتن مجوز مرکز نوآوری علوم انسانی اشاره کرد و ضمن تشکر از حمایت دکتر ستاری در اعطای این مجوز گفت: به سمتی می رویم که علوم انسانی بتواند خدمات علمی‌اش را به صورت کلینیکال عرضه کند.</p>
      <p>وی با بیان اینکه موسسات علمی نسل چهارم در سیاست‌ گذاری های جامع نقش دارند، به توصیه‌های تخصصی این پژوهشگاه در حوزه سیاست‌گذاری اشاره کرد و افزود: از دیگر دستاوردهای ما اخذ مجوز قطب علمی روانشناسی پیکره‌ای در ایران، ارتقای رتبه پورتال علوم انسانی و رشد در رتبه بندی الکسا با ۴۵۷ پله صعود و رشد قابل توجه در توسعه‌ طرح‌های کابردی، است به طوری که تعداد قراردادهای ما با دستگاه‌های اجرایی به بیش از ۶۰ مورد رسیده است .</p>
      <p>رئیس پژوهشگاه علوم انسانی و مطالعات فرهنگی در ادامه به فعالیت‌هایی صورت گرفته در حوزه اقتصاد مقاومتی و بیانیه گام دوم انقلاب اشاره کرد و از جمله این فعالیت‌ها را چاپ کتاب در حوزه‌ اقتصاد مقاومتی و اقدام اولیه برای ترسیم افق‌ها در حوزه‌ی بیانیه گام دوم خواند.</p>
      <p>وی همچنین از تجهیز و راه اندازی آزمایشگاه زبان شناسی خبر داد و گفت: تدوین ۶۰ جلد کتاب و گزارش علمی از جمله ۱۵ گزارش، حاصل مجموع طرح‌های شاخص و کلان در حوزه پیشرفت علوم انسانی ، افزایش کسب افتخارات ملی ، ارتقاء سطح همکاری‌های بین‌المللی، از جمله امضای تفاهم نامه برای تدوین دانش نامه مشترکات فرهنگی با  کشورهای هند و چین و ترکیه و روسیه از دیگر دستاوردهای علمی، پژوهشی پژوهشگاه است.</p>
      <p>قبادی با بیان اینکه ۲۱ مجله علمی پژوهشی در پژوهشگاه داریم ورشد سرانه تولید علم ما به ۱.۸ رسیده و نسبت به سال ۹۲ ، ۳۰۰ درصد رشد داشته است، گفت: رشد ۵۰ درصدی اعطای گرنت به اعضای هیات علمی و رشد ۲۵ درصدی برگزاری کرسی‌های نقد و مناظره ،  برگزاری پنج همایش بین‌المللی و تقویت همکاری با بیش از پنج دانشگاه جهان از جمله اقدامات صورت گرفته است .</p>
      <p>رئیس پژوهشگاه علوم انسانی و مطالعات فرهنگی همچنین به تصویب رساندن اساس‌نامه جدید پژوهشگاه، تصویب ساختار سازمانی روزآمد، تقویت شبکه نخبگانی با عضویت بیش از سه هزار استاد را از دیگر اقدامات این پژوهشگاه عنوان کرد و افزود: گروه‌های پژوهشی را از ۶۹ به ۴۲ گروه و تعداد پژوهشکده‌ها را از ۱۵ به ۱۱ پژوهشکده تقلیل دادیم.</p>
      <p>
        <b>رونمایی از سال‌نامه پژوهشی پژوهشگاه در هفته پژوهش</b>
      </p>
      <p>علیرضا ملایی توانی، معاون پژوهشی پژوهشگاه علوم انسانی و مطالعات فرهنگی نیز در این نشست خبری با بیان اینکه ۴۰ اثر منتشره پژوهشگاه در هفته پژوهش رونمایی خواهد شد، گفت: حدود ۱۰۶ اثر در دست انتشار قرار دارد و از سال‌نامه پژوهشی پژوهشگاه نیز طی این هفته رونمایی خواهد شد.</p>
      <p>وی با اشاره به برگزاری پنل افتتاحیه و اختتامیه این پژوهشگاه در ابتدا و انتهای هفته پژوهش، افزود: همچنین پنل‌های "پژوهش و دانش محوری"، "بیانیه گام دوم انقلاب اسلامی"، "پژوهش، ترویج  و افق‌های پیشرفت"، "نقش علوم انسانی در توسعه کشور"، "ظرفیت‌ها و موانع سیاسی اقتصادی پژوهش و افق‌های پیشرفت"، "تعامل پژوهشی در سطح بین‌المللی و افق‌های پیشرفت"، "تعامل پژوهشی در سطح بین‌المللی و افق‌های پیشرفت" و پنل پژوهشی "علوم انسانی و مسئله پیشرفت" طی هفته پژوهش برگزار خواهند شد.</p>
      <p>معاون پژوهشی پژوهشگاه علوم انسانی و مطالعات فرهنگی افزود: همچنین طی این هفته‌ها یک نمایشگاه داخلی برگزار می‌شود و در این نمایشگاه مشاوره‌های تحصیلی، مشاوره به خانواده‌ها و مشاور فلسفی به والدین ارائه خواهد شد. این در حالی است که در نمایشگاه فن بازار در نمایشگاه بین‌المللی نیز غرفه خواهیم داشت و همین خدمات را به صورت رایگان ارائه می‌کنیم.</p>
      <p>ملایی در پایان افزود: سعی داریم که به زودی و بعد از هفته پژوهش برنامه شب‌های کتاب را در پژوهشگاه اجرا کنیم.</p>
      <p>
        <b>برگزاری سه کارگاه در نمایشگاه فن بازار</b>
      </p>
      <p>الهام ابراهیمی، عضو هیات علمی پژوهشگاه علوم انسانی و مطالعات فرهنگی نیز در این نشست با اشاره به اینکه در نمایشگاه دستاوردهای پژوهش، فناوری و فن بازار تهران در محل نمایشگاه بین‌المللی غرفه خواهیم داشت، گفت: پیشنهاد کردیم غرفه‌های پژوهشگاه‌ها و دانشگاه‌های هم‌سنخ کنار هم قرار گیرد که امسال در کنار دانشگاه علامه طباطبایی و پژوهشگاه حوزه و دانشگاه غرفه خواهیم داشت. همچنین از ۱۴ کارگاه نمایشگاه، سه کارگاه به پژوهشگاه علوم انسانی و مطالعات فرهنگی اختصاص یافته است.</p>
      <p>وی در پایان اسامی این سه کارگاه را "جایگاه فناوری در زندگی معاصر بر پایه نظریه‌های علوم انسانی"، "تیپ شناسی شخصیت و عملکرد شغلی" و "شیوه‌های مدیریت مصرف رسانه" عنوان و اظهار کرد: مدرسان این کارگاه‌ها از اعضای هیات علمی پژوهشگاه هستند.</p>
      <p>انتهای پیام</p>
    </article>
  </body>
</html>