<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834145-ukraina-vsestero-zbilsila-import-abluk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T12:19:00+00:00"/>
    <meta property="og:title" content="Україна вшестеро збільшила імпорт яблук"/>
    <meta property="og:description" content="Імпорт яблук в Україну за серпень-листопад 2019 року становить 3,7 тис. тонн, що вшестеро більше, ніж за аналогічний період минулого року."/>
  </head>
  <body>
    <article>
      <h1>Україна вшестеро збільшила імпорт яблук</h1>
      <h2>Імпорт яблук в Україну за серпень-листопад 2019 року становить 3,7 тис. тонн, що вшестеро більше, ніж за аналогічний період минулого року.</h2>
      <address>
        <time datetime="2019-12-09T12:19:00+00:00">09 Dec 2019, 12:19</time>
      </address>
      <p>Про це повідомляє аналітична платформа <a href="https://east-fruit.com/article/ukraina-uvelichila-import-yabloka-v-10-raz-stoit-li-ozhidat-povtoreniya-situatsii-s-kartofelem">Еast-fruit.</a></p>
      <p>"Загалом же за перші чотири місяці сезону (серпень-листопад - ред.) імпорт яблука в Україні вже сягнув 3,7 тис. тонн, або в шість разів більше, ніж за той самий період попереднього сезону", - йдеться у повідомленні.</p>
      <p>У листопаді 2019 року, у розпалі збирання нового врожаю яблук, Україна імпортувала понад 1,3 тис. тонн цих фруктів, що на 72% більше порівняно з жовтнем 2019 року і в 10,5 раза більше, ніж у листопаді 2018 року.</p>
      <p>Експорт яблук з України за серпень-листопад 2019 року скоротився на 47% порівняно з аналогічним періодом минулого року - до 8,7 тис. тонн. Імпортери Близького Сходу, які активно закуповували українські яблука в минулому сезоні, цього року, стверджують в Еast-fruit, скаржилися на те, що їх запити багато садівників і експортерів просто ігнорували.</p>
      <p>"На сьогоднішній день відпускні ціни садівників на ходові сорти яблука в Польщі майже удвічі нижчі, ніж в Україні. За такої різниці в ціні супермаркетам України і трейдерам вигідніше закуповувати яблуко в Польщі, ніж просити українських виробників продати продукцію, тому що польське яблуко вже упаковане і сортоване. При цьому сприяє <a href="https://www.ukrinform.ua/tag-import">імпорту</a> і погіршує привабливість експорту і українська валюта, яка постійно зміцнюється", - розповів економіст інвестиційного департаменту Продовольчої і сільськогосподарської організації ООН (FAO) Андрій Ярмак.</p>
      <p>Представник Української плодоовочевої асоціації (УПОА) Семен Крамаренко повідомив, що Польща продає свої яблука не лише в Україні, а й на ті ринки збуту, які Україна тяжко завоювала роком раніше, перш за все на Близький Схід.</p>
      <p>"Якщо минулого року покупці з ОАЕ і Саудівської Аравії надавали перевагу яблуку з України, то цього року, з огляду на дуже низьку пропозицію українських фруктів, вони закуповують більше яблука в Польщі. Також на наші традиційні ринки виходять садівники Молдови і Сербії, тоді як наші постачальники воліють грати в рулетку і зберігати яблуко, сподіваючись на зростання цін", - зазначив експерт УПОА.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2832830-ukraina-vdvici-zbilsila-eksport-abluk-do-indii.html">Україна вдвічі збільшила експорт яблук до Індії</a>
      </blockquote>
      <p>Як повідомляють експерти Еast-fruit, оптова ціна на яблука сорту "Айдаред" у Польщі наразі становить в середньому 0,26 долара за кг, тоді як в Україні їх продають не дешевше 0,46 долара. Український "Голден Делішез" зараз відпускають в середньому по 0,51 долара за кг, тоді як польський "Голден" можна купити за 0,37 долара. Натомість в останні тижні ціни на польські яблука знижувалися, а на українські продовжували зростати.</p>
    </article>
  </body>
</html>