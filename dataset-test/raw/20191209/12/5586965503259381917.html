<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/dan-tudorache-spune-ca-licitatia-pentru-noua-patinoare-nu-este-a-primariei-sector-1-anuntul-a-fost-retras-18660220"/>
    <meta property="og:site_name" content="Gândul"/>
    <meta property="article:published_time" content="2019-12-09T12:28:50+00:00"/>
    <meta property="og:title" content="Dan Tudorache spune că licitaţia pentru nouă patinoare nu este a Primăriei Sector 1. Anunţul a fost retras"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Dan Tudorache spune că licitaţia pentru nouă patinoare nu este a Primăriei Sector 1. Anunţul a fost retras</h1>
      <h2>Primarul Sectorului 1 Dan Tudorache spune că licitaţia pentru construirea a 9 patinoare în valoare totală de peste 280 milioane de lei nu îi aparţine, anunţul fiind retras. Compania de Investiţii din subordinea primăriei care a demarat anunţul va da socoteală, Tudorache acuzând un „act de sabotaj”..</h2>
      <address>
        <time datetime="2019-12-09T12:28:50+00:00">09 Dec 2019, 12:28</time>
      </address>
      <p>Primăria Sectorului 1 din Capitală, prin Compania de Investiţii locală, voia să investească peste 280 de milioane de lei pentru construirea a 9 patinoare, potrivit anunţului lansat pe site-ul de licitaţii publice. Cele nouă patinoare ar fi urmat să fie amenajate în parcurile Bazilescu şi Kiseleff precum şi în spatele primăriei.</p>
      <p>Într-un comunicat de presă al Primăriei Sector 1 se arată că la puţin timp după apariţia anunţului pe platforma online de licitaţii publice (SICAP) anunţul a fost retras. Primarul Dan Tudorache acuză intervenţia unor grupuri de interese „obscure” care îşi doresc decredibilizarea proiectului privind construirea Spitalului Sf. Vasile cel Mare, principalul obiectiv al mandatului său.</p>
      <p>„Edilul Sectorului 1 spune că incidentul privind licitaţia lansată de Compania de Investiţii şi Dezvoltare în Sănătate şi Domenii de Interes Public - Privat Sector 1 S.A. a fost un act de sabotaj şi că nimeni din conducerea Primăriei Sectorului 1 nu a fost informat cu privire la proiectul patinoarelor de 60 de milioane de euro”, se arată în comunicatul Primăriei Sector 1.</p>
      <p>Primarul spune, la rândul lui, că cei vinovaţi vor plăti.</p>
      <p>„Conducerea Companiei de Investiţii este în directa subordonare a Consiliului Local şi va trebui să dea explicaţii în următoarea şedinţă de consiliu. Personal, mi-aş dori o schimbare din temelii la Compania de Investiţii pe care am gândit-o şi am supus-o aprobării consilierilor locali strict pentru construirea celui mai modern spital de urgenţă din Capitală. Decizia demiterilor aparţine exclusiv Consiliului Local Sector 1, dar vă asigur că am multe de spus la următoarea şedinţă”, a declarat primarul Dan Tudorache.</p>
      <p>Totodată, primarul Sectorului 1 susţine că, prin Regulamentul de Organizare şi Funcţionare, Compania de Investiţii are ca misiune exclusivă edificarea Spitalului Sf. Vasile cel Mare şi că orice altă investiţie poate fi făcută doar prin aprobarea Consiliului Local.</p>
      <p>“Mi-e greu să cred că cei de la Companie nu-şi cunoşteau atribuţiile. Ceea ce s-a întâmplat a fost, din punctul meu de vedere, o încercare jalnică de a decredibiliza principalul proiect al mandatului meu: cel de construire a unui spital de urgenţă cu peste o mie de paturi”, a continuat primarul sectorului 1, Dan Tudorache.</p>
    </article>
  </body>
</html>