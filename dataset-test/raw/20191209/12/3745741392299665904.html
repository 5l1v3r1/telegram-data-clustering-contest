<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/oppo-dunyanin-ilk-5g-dss-aramasi-h81380.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T12:33:04+00:00"/>
    <meta property="og:title" content="Oppo, Dünyanın İlk 5G DSS Aramasını Başarıyla Gerçekleştirdi"/>
    <meta property="og:description" content="Çinli teknoloji devi Oppo, dünyada ilk kez bir DSS araması gerçekleştirdi. Oppo'nun iş ortakları ile birlikte yaptığı test, başarıyla sonuçlandı."/>
  </head>
  <body>
    <article>
      <h1>Oppo, Dünyanın İlk 5G DSS Aramasını Başarıyla Gerçekleştirdi</h1>
      <h2>Çinli teknoloji devi Oppo, dünyada ilk kez bir 5G DSS araması gerçekleştirdi. Oppo'nun iş ortakları ile birlikte yaptığı test, başarıyla sonuçlandı. DSS teknolojisinin yaygınlaşması, tüketicilerin 5G'ye ulaşmalarını hızlandıracak.</h2>
      <address><time datetime="2019-12-09T12:33:04+00:00">09 Dec 2019, 12:33</time> by <a rel="author" href="https://www.webtekno.com/yazar/eraykalelioglu" target="_blank">Eray Kalelioğlu</a></address>
      <p>5G teknolojisi yavaş yavaş hayatımıza girmeye devam ediyor. Teknoloji üreticileri, yeni ürünlerini <b>5G </b>bağlantısı ile destekli bir şekilde sunmak için çalışmalarını yürütürken telekomünikasyon şirketleri de 5G altyapısını oluşturabilmek için çalışmalarını sürdürüyorlar. Şimdi ise <b>Oppo</b>, çalışma ortakları Qualcomm, Ericsson, Swisscom ve Telstra ile iş birliği yaparak önemli bir test gerçekleştirdi. Yapılan test, başarılı bir şekilde tamamlandı.</p>
      <p>Oppo'nun testi, 5G DSS çağrısını içeriyordu. Bu çok önemli bir testti çünkü bugüne kadar <b>denenmemiş </b>bir şeydi. Yapılan çalışmalar meyvesini verdi ve Oppo, dünyanın ilk DSS çağrısını yapmayı <b>başardı</b>. Dilerseniz yapılan testten önce DSS teknolojisinin ne olduğuna yakından bakalım ardından da konuyla ilgili yapılan açıklamalara değinelim.</p>
      <h3>DSS bağlantısı nedir ve neden önemlidir?</h3>
      <figure>
        <img src="https://www.webtekno.com/images/editor/default/0002/33/83d18801a90688826bd7894d48d2f9ff800fe921.jpeg"/>
      </figure>
      <p>DSS teknolojisi, taşıyıcıların hem 4G hem de 5G spektrumlarının <b>paylaşılması </b>anlamına geliyor. Ayrıca bu teknoloji, 4G spektrum bandı üzerinden 5G bağlantısı sunulmasına da yardımcı oluyor. Böylelikle 5G teknolojisinin hayatımıza girişi hem daha düşük maliyetlerle hem de daha yaygın olacak. İşte bu yüzden DSS teknolojisi, 5G bağlantısı için <b>kritik </b>bir önem arz ediyor.</p>
      <p>Oppo liderliğinde yapılan yapılan test, Oppo'nun Qualcomm <b>X55 5G</b> modem kullanan bir telefonu üzerinde gerçekleştirildi. Oppo'nun telefonuna gönderilen DSS çağrısı, Swisscom'un İsviçre'deki ağından Telstra'nın Avustralya'daki 5G ağına gönderildi. Spektrumların paylaşılması ise Ericsson'un "<b>Ericsson Spectrum Sharing</b>" isimli teknolojisi sayesinde gerçekleştirildi. </p>
      <figure>
        <img src="https://www.webtekno.com/images/editor/default/0002/33/6b471079b7a5098158dcefe6d826f94e99a01ba7.png"/>
      </figure>
      <p>Konuya ilişkin açıklamalarda bulunan Oppo Yazılım Mühendisleri Birimi Başkanı Andy Wu, DSS teknolojisinin çok önemli olduğunu ifade ederek şirketin, ilerleyen dönemlerde DSS teknolojisini destekleyen akıllı telefonlar <b>üreteceğini </b>açıkladı. Wu, bu teknolojinin yaygınlaşmasının 5G için çok büyük bir öneme sahip olduğunu ifade ederek, DSS'nin daha <b>istikrarlı</b>, kesintisiz ve hızlı bir 5G deneyimi sunacağını söyledi.</p>
      <p><b>İLGİLİ HABER</b>:</p>
      <p>
        <a href="https://www.webtekno.com/qualcomm-5g-genisletilmis-gerceklik-platformu-h81205.html">Qualcomm, Dünyanın ilk 5G Genişletilmiş Gerçeklik Platformunu Duyurdu</a>
      </p>
      <p>Ericsson cephesinden yapılan açıklamalarda, bu teknolojinin 5G'nin yaygınlaşması için oluşacak maliyeti ciddi anlamda <b>etkileyeceğine </b>değinildi. Şirketin Genel Müdür Yardımcısı Fredrik Jejdling, bu teknolojinin 4G spektrumlarının 5G teknolojisi için hem yeniden kullanılabilmesini hem de gerekli olduğu durumlarda destekleyebileceğini ifade etti. Ericsson'a göre DSS, 5G teknolojisini yaygınlaştırmanın en <b>ucuz </b>yolu.</p>
      <figure>
        <img src="https://www.webtekno.com/images/editor/default/0002/33/1ad2c3bf9cffcadd0d7fb25f5af3b44b3f4daced.jpeg"/>
      </figure>
      <p>Swisscom tarafından yapılan açıklamalarda ise bu teknolojinin ortaklarla birlikte 5G teknolojisi için sunulan bir <b>dönüm</b> noktası olduğu ifade edildi. Telstra ise bu teknolojinin dünya genelinde 5G bağlantısının sağlanması için çok <b>önemli </b>olduğunu ifade ederek, bu yeni teknolojiyi Avustralya'ya getirdikleri için gurur duyduklarını ifade etti. </p>
      <p><b>5G </b>bağlantı teknolojisi, her geçen gün biraz daha hayatımıza yaklaşıyor ve bu konuyla ilgili de gerekli çalışmalar tüm hızıyla sürdürülüyor. Görünen o ki DSS teknolojisi, 5G'nin geleceğini derinden etkileyecek ve böylelikle 5G'nin tüketicilere sunulması hem daha ucuz hem de daha <b>hızlı </b>bir şekilde olacak. </p>
      <p><b>Kaynak : </b>https://www.nepalitelecom.com/2019/12/oppo-first-dss-5g-call.html</p>
    </article>
  </body>
</html>