<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/kerkira/kerkyra-aitima-stirixis-ton-anapliroton-ypovallei-i-laiki-syspeirosi/"/>
    <meta property="og:site_name" content="ert.gr"/>
    <meta property="article:published_time" content="2019-12-09T12:32:11+00:00"/>
    <meta property="og:title" content="Κέρκυρα: Αίτημα στήριξης των αναπληρωτών υποβάλλει η Λαϊκή Συσπείρωση"/>
    <meta property="og:description" content="Η ΑΝΑΚΟΙΝΩΣΗ Η πολιτική της αδιοριστίας την τελευταία δεκαετία με την ευθύνη όλων των κυβερνήσεων έχει δημιουργήσει μια εκρηκτική κατάσταση στα σχολεία όλης της χώρας τόσο στην Πρωτοβάθμια όσο και στη Δευτεροβάθμια Εκπαίδευση. Η πολιτική της κυβέρνησης της ΝΔ σήμερα, του ΣΥΡΙΖΑ πριν αλλά και των προηγούμενων, οι κατευθύνσεις της ΕΕ και του ΟΟΣΑ που «κατά τύχη» είναι και επιθυμίες του ΣΕΒ, βλέπουν την μόρφωση των παιδιών μας, τις ανάγκες των οικογενειών τους και τους εργαζόμενους στην εκπαίδευση με τη λογική κόστους – οφέλους. Η πολιτική εξοικονόμησης πόρων και δημιουργίας «ματωμένων» πλεονασμάτων για να δοθούν στην εξυπηρέτηση ενός χρέους που φορτώθηκε στο λαό μας αλλά και ως επιδοτήσεις και φοροελαφρύνσεις στο κεφάλαιο δημιουργεί την κατάσταση αυτή. Όπως κάθε χρόνο, έτσι και τη φετινή χρονιά, παρότι έγιναν προσλήψεις σε πάνω από 35.000 αναπληρωτές σε 4 φάσεις, είναι ακόμη χιλιάδες οι χαμένες ώρες, μαθήματα πανελλαδικώς εξεταζόμενα δεν έχουν αρχίσει να διδάσκονται, ακόμα και στα αστικά κέντρα. Τα κενά στα σχολεία…"/>
  </head>
  <body>
    <article>
      <h1>Κέρκυρα: Αίτημα στήριξης των αναπληρωτών υποβάλλει η Λαϊκή Συσπείρωση</h1>
      <address><time datetime="2019-12-09T12:32:11+00:00">09 Dec 2019, 12:32</time> by <a rel="author">Μαρία Παγκράτη</a></address>
      <p>Η ΑΝΑΚΟΙΝΩΣΗ<br/>Η πολιτική της αδιοριστίας την τελευταία δεκαετία με την ευθύνη όλων των κυβερνήσεων έχει δημιουργήσει μια εκρηκτική κατάσταση στα σχολεία όλης της χώρας τόσο στην Πρωτοβάθμια όσο και στη Δευτεροβάθμια Εκπαίδευση.<br/>Η πολιτική της κυβέρνησης της ΝΔ σήμερα, του ΣΥΡΙΖΑ πριν αλλά και των προηγούμενων, οι κατευθύνσεις της ΕΕ και του ΟΟΣΑ που «κατά τύχη» είναι και επιθυμίες του ΣΕΒ, βλέπουν την μόρφωση των παιδιών μας, τις ανάγκες των οικογενειών τους και τους εργαζόμενους στην εκπαίδευση με τη λογική κόστους – οφέλους. Η πολιτική εξοικονόμησης πόρων και δημιουργίας «ματωμένων» πλεονασμάτων για να δοθούν στην εξυπηρέτηση ενός χρέους που φορτώθηκε στο λαό μας αλλά και ως επιδοτήσεις και φοροελαφρύνσεις στο κεφάλαιο δημιουργεί την κατάσταση αυτή.<br/>Όπως κάθε χρόνο, έτσι και τη φετινή χρονιά, παρότι έγιναν προσλήψεις σε πάνω από 35.000 αναπληρωτές σε 4 φάσεις, είναι ακόμη χιλιάδες οι χαμένες ώρες, μαθήματα πανελλαδικώς εξεταζόμενα δεν έχουν αρχίσει να διδάσκονται, ακόμα και στα αστικά κέντρα. Τα κενά στα σχολεία δεν είναι απλά νούμερα. Είναι κλειστά ολοήμερα Δημοτικά και Νηπιαγωγεία, κλειστά τμήματα Ένταξης και τμήματα Υποδοχής, μαθητές χωρίς παράλληλη στήριξη, μαθητές που δεν έχουν καθηγητές Μουσικής, Εικαστικών, Θεατρολόγους, Γυμναστές και Ξένων Γλωσσών.<br/>Το πρόβλημα οξύνεται και από το γεγονός ότι το τελευταίο χρονικό διάστημα έχουν αυξηθεί δραματικά οι παραιτήσεις αναπληρωτών. Όπως η ίδια η υφυπουργός ομολόγησε, 2.500 περίπου αναπληρωτές από την αρχή της σχολικής χρονιάς ή παραιτήθηκαν, ή δεν ανέλαβαν καν υπηρεσία.<br/>Μία σοβαρή αιτία του φαινομένου αυτού, είναι και το δυσβάσταχτο κόστος διαβίωσης, ενώ και όσοι αναπληρωτές εκπαιδευτικοί τελικά δουλεύουν αντιμετωπίζουν πολλές δυσκολίες που δυσχεραίνουν την καθημερινότητά τους.<br/>Θεωρούμε ότι ο Δήμος Κεντρικής Κέρκυρας &amp; Διαποντίων Νήσων θα πρέπει να φροντίσει -στο βαθμό που του αναλογεί- ώστε να πάρει όλα εκείνα τα μέτρα που απαιτούνται προκειμένου να διασφαλιστεί η απρόσκοπτη λειτουργία των σχολείων, η ολόπλευρη και χωρίς προβλήματα μόρφωση των μαθητών, η απροβλημάτιστη έλευση εκπαιδευτικών στο νησί.<br/>Οι αναπληρωτές εκπαιδευτικοί, οι οποίοι κάθε χρόνο, με μια βαλίτσα στο χέρι και με αβέβαιο μέλλον, γυρίζουν όλη την Ελλάδα προκειμένου να καλύψουν τις τρύπες των σχολείων, προσφέρουν τις υπηρεσίες τους αντιμετωπίζοντας πολλές δυσκολίες, πολλοί αποχωριζόμενοι τις οικογένειες και τα σπίτια τους. Είναι χρέος μας να στηρίξουμε την προσπάθειά τους αυτή, τόσο με πρακτικά μέτρα, όσο και ενώνοντας τη φωνή μας με τα εκπαιδευτικά σωματεία απαιτώντας «Μονιμοποίηση όλων των αναπληρωτών».<br/>Πιο συγκεκριμένα:<br/>1. Μέριμνα για τη στέγαση<br/>Το μεγαλύτερο πρόβλημα που αντιμετωπίζουν οι εκπαιδευτικοί είναι το ζήτημα της στέγασης. Ειδικά σε τουριστικές περιοχές, όπως η Κέρκυρα, το πρόβλημα παίρνει μεγάλες διαστάσεις. Τα πολύ ακριβά ενοίκια, ο περιορισμένος αριθμός σπιτιών προς μακροχρόνια μίσθωση, οι απαράδεκτες απαιτήσεις των ιδιοκτητών (να αφήνουν το σπίτι το Πάσχα ή αρκετά πριν τελειώσει η σχολική χρονιά) καθιστούν την εύρεση σπιτιού πολύ δύσκολη και κοστοβόρα υπόθεση<br/>• Επίδομα ενοικίου. Να δοθεί επίδομα ενοικίου από το Δήμο σε όσους εκπαιδευτικούς νοικιάζουν σπίτι, όπως γίνεται σε και άλλους νησιωτικούς Δήμους στην Ελλάδα. Να δοθεί επίσης αποζημίωση στους εκπαιδευτικούς για το ξενοδοχείο που πληρώνουν μέχρι να βρουν σπίτι, που πολλές φορές μπορεί να φτάσει και τις αρκετές εβδομάδες.<br/>• Μίσθωση ξενοδοχείων. Να ερευνηθεί η λύση μέσω μίσθωσης ξενοδοχείων ή άλλων καταλυμάτων που υπάρχουν. Σε αυτή την κατεύθυνση ο Δήμος μπορεί να πάρει την πρωτοβουλία ώστε να γίνει συνάντηση με τις Ενώσεις Ξενοδόχων και Τουριστικών Καταλυμάτων προκειμένου να καταγραφούν τα ακίνητα προς ενοικίαση για τους εκπαιδευτικούς, να γίνει συνεννόηση για τις τιμές και να υπάρχει κατάλογος με τα ακίνητα προκειμένου οι εκπαιδευτικοί να διευκολύνονται στην εξεύρεση κατοικίας.<br/>2. Μέριμνα για τη σίτιση.<br/>Να γίνει επαφή με το Ιόνιο Πανεπιστήμιο προκειμένου οι εκπαιδευτικοί να σιτίζονται στη Φοιτητική Λέσχη. Σε περιοχές τις Ελλάδας που υπάρχουν λέσχες αξιωματικών, το πρόβλημα λύνεται με αυτόν τον τρόπο.<br/>3. Μέριμνα για τις μεταφορές<br/>Με δεδομένο ότι η μεγάλη πλειοψηφία των αναπληρωτών εκπαιδευτικών, δεν είναι από την Κέρκυρα κι ότι πολλοί από τους εκπαιδευτικούς έχουν αφήσει πίσω τις οικογένειές τους, υπάρχει ανάγκη για συχνά ταξίδια στον τόπο μόνιμης διαμονής τους. Ο Δήμος σε συνεννόηση με Αστικό και Υπεραστικό ΚΤΕΛ καθώς και με τις πλοιοκτήτριες εταιρίες να εξασφαλίσει την παροχή οικονομικών τακτικών δημόσιων συγκοινωνιών στους εκπαιδευτικούς με έκπτωση 50%, χωρίς πλαφόν, αποκλεισμούς και περιορισμούς.<br/>Παράλληλα με τα πρακτικά μέτρα στήριξης των εκπαιδευτικών, θα πρέπει ως Δημοτικό Συμβούλιο να εκφράσουμε τη θέση για μόνιμη λύση του προβλήματος επάνδρωσης των σχολείων κι όχι κάθε χρόνο να περιμένουμε πότε και πόσοι αναπληρωτές θα προσληφθούν, πόσες ώρες θα χαθούν, πόσα κενά θα υπάρχουν στα σχολεία 3 και 4 μήνες μετά από την έναρξη των σχολείων. Το αίτημα για «ΜΟΝΙΜΟΠΟΙΗΣΗ ΟΛΩΝ ΤΩΝ ΑΝΑΠΛΗΡΩΤΩΝ» είναι υπερώριμο και το μόνο ικανό να λύσει το πρόβλημα στελέχωσης των σχολείων!</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/kerkira/kerkyra-dyo-syllipseis-nearon-gia-klopes/"/>
        <a href="https://www.ert.gr/perifereiakoi-stathmoi/kerkira/laiki-syspeirosi-sta-anaptyxiaka-salonia-i-pin-alla/"/>
        <a href="https://www.ert.gr/perifereiakoi-stathmoi/kerkira/kerkyra-synantisi-p-varoycha-me-to-s-zervopoylo/"/>
        <a href="https://www.ert.gr/perifereiakoi-stathmoi/kerkira/kerkyra-16-tonoi-roycha-kai-papoytsia-ston-kokkino-kado/"/>
        <a href="https://www.ert.gr/perifereiakoi-stathmoi/kerkira/kerkyra-anisychia-gia-tin-exoryxi-ydrogonanthrakon-apo-to-anypotakto-ionio/"/>
        <a href="https://www.ert.gr/perifereiakoi-stathmoi/kerkira/kerkyra-poreia-foititon/"/>
      </related>
    </article>
  </body>
</html>