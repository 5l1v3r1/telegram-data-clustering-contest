<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/v-byte-v-samalove-ulici-nasli-podezrele-chemikalie-policiste-evakuovali-25-lidi-20191209.html"/>
    <meta property="og:site_name" content="Deník.cz"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="V bytě mrtvého podivína našli nebezpečné chemikálie. Pro sousedy zajistili hotel"/>
    <meta property="og:description" content="Nález podezřelých chemikálií řeší od pondělního odpoledne v jednom z brněnských bytových domů v Šámalově ulici pyrotechnici. Z místa bylo evakuováno pětadvacet lidí. V bytě se také našel mrtvý dvaačtyřicetiletý muž."/>
  </head>
  <body>
    <article>
      <h1>V bytě mrtvého podivína našli nebezpečné chemikálie. Pro sousedy zajistili hotel</h1>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author">Ondřej Požár</a></address>
      <p>"Z jednoho z bytových domů v Židenicích jsme evakuovali pětadvacet lidí," uvedl mluvčí jihomoravských hasičů Jaroslav Mikoška s tím, že na místě je mobilní chemická laboratoř. Policie později upřesnila, že evakuovali obyvatele tří bytových domů. Úředníci jim nakonec zajistili náhradní ubytování v hotelu. Obyvatele dalších domů doprovázely při cestě do jejich domovů hlídky. </p>
      <figure>
        <img src="https://g.denik.cz/63/8c/mobilniho-telefonu-kradez-mobil_denik-150-3x2.jpg"/>
      </figure>
      <aside>
        <a href="https://brnensky.denik.cz/zlociny-a-soudy/dej-mi-penize-a-vratim-ti-mobil-tvrdil-zlodej-misto-toho-utekl-s-obojim-20191209.html">Dej mi peníze a vrátím ti mobil, tvrdil zloděj. Místo toho utekl s obojím Přečíst článek ›</a>
      </aside>
      <p>Zásah potvrdili i policisté. Ti se do bytu dostali poté, co jim majitel bytu oznámil, že dvaačtyřicetiletý nájemník už několik dní nevycházel ven. „V bytě jsme našli značné množství nebezpečných chemikálií. Ty teď třídí pyrotechnici a chemická služba hasičů,“ upřesnil na místě mluvčí policie Bohumil Malášek.</p>
      <p>Na místě jsou i záchranáři. "Jsme připravení, abychom v případě komplikací mohli pomoci zasahujícím. Více informací pro tuto chvíli nemohu sdělit," uvedla mluvčí krajských záchranářů Michaela Bothová.</p>
      <figure>
        <iframe data-src="https://twitter.com/PolicieCZ/status/1204045023106490369?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Úmrtí jednoho člověka redakci potvrdil židenický místostarosta Petr Kunc. Podle zjištění Brněnského deníku Rovnost byl muž podivín a není zatím jasné, kdy a proč zemřel. Příčinu jeho smrti by měla odhalit nařízená pitva, nicméně nic nenasvědčuje tomu, že se stal obětí násilí. "Ulice je zcela zablokovaná, podle mých informací jde o nález nebezpečného množství chemikálií v bytě. Autobusy linky 64 jsou odkloněné do vedlejší ulice Krokova," upřesnil Kunc.</p>
      <figure>
        <img src="https://g.denik.cz/43/e5/nehoda-zachranka-sanitka-policie-hasici-havarie-2019-17_denik-150-3x2.jpg"/>
      </figure>
      <aside>
        <a href="https://brnensky.denik.cz/zlociny-a-soudy/ridicky-se-posilnily-alkoholem-jedna-narazila-do-dodavky-druha-do-znacky-20191209.html">Řidičky se posilnily alkoholem. Jedna narazila do dodávky, druhá do značky Přečíst článek ›</a>
      </aside>
      <p>Pro evakuované lidi přistavil Dopravní podnik města Brna autobus, který však podle řidiče do tří hodin odpoledne nikdo nevyužil. <br/><br/>Policie nedokázala odhadnout, jak dlouho bude zásah trvat. Hasiči by měli být zatím stále na místě. „Chemikálie je třeba analyzovat a roztřídit podle stupně nebezpečnosti. Látky postupně odvážejí pyrotechnici, některé hasiči a zbytek odveze odborná firma,“ doplnil policejní mluvčí Bohumil Malášek.</p>
    </article>
  </body>
</html>