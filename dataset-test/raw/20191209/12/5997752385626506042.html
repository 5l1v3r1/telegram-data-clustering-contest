<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/zivot/magazin/exit-na-prvom-mestu-sedam-najvecih-festivala-sveta_1074353.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T12:56:00+00:00"/>
    <meta property="og:title" content="EXIT на првом месту седам највећих фестивала света"/>
    <meta property="og:description" content="Енциклопедија World Atlas поставила је EXIT на прво место своје недавно објављене листе највећих музичких фестивала на свету! Уредништво Атласа описује EXIT као вишеструко награђивани летњи фестивал чија..."/>
  </head>
  <body>
    <article>
      <h1>EXIT на првом месту седам највећих фестивала света</h1>
      <h2>НОВИ САД - Енциклопедија World Atlas поставила је EXIT на прво место своје недавно објављене листе највећих музичких фестивала на свету! Уредништво Атласа описује EXIT као вишеструко награђивани летњи фестивал чија посећеност броји преко 200.000 људи из најразличитијих земаља света.</h2>
      <address>
        <time datetime="2019-12-09T12:56:00+00:00">09 Dec 2019, 12:56</time>
      </address>
      <p>Будући да је EXIT иза себе оставио и неколико догађаја са још већом посетом и дужом историјом, па и вишеструко већим буџетима, као што су британски гигант Glastonbury или бразилски Rock in Rio, може се закључити да је листа највећих фестивала одређена по њиховом значају и збиру свих фактора, што ново признање за EXIТ чини још важнијим!</p>
      <figure>
        <img src="http://rtv.rs/sr_ci/zivot/magazin/slike/2019/12/09/exit-egzit.jpg"/>
        <figcaption>exitfest.org</figcaption>
      </figure>
      <p>Светски атлас наводи и да интернационални музички фестивали нуде платформу локалним и светским талентима да своје наступе представе широј публици, а такође дозвољавају и велику културолошку размену и доприносе туристичком развоју земаља у којима се одржавају. Осим тога, велики музички фестивали привлаче огроман број људи, што веома позитивно утиче на локалну економију. Управо ову тврдњу доказује и чињеница да је EXIT фестивал само ове године остварио рекордан допринос домаћој привреди, са чак 16.4 милиона евра, док је од оснивања фестивала до данас, домаћа привреда остварила преко 180 милиона евра економске користи од Exita, и то не рачунајући вишеструко већу процењену вредност међународне промоције Новог Сада и целе Србије. У свом тексту о музичкој фестивалској индустрији, World Atlas наводи и да баш фестивалска индустрија на глобалном плану тренутно вреди три милијарде америчких долара и да је брзорастућа у целом свету, што потврђује и Светска туристичка организација Уједињених нација (UNWTO) која наводи процену да ће већ у наредној деценији готово 370 милиона младих путника чинити укупну потрошњу од преко 400 милијарди долара.</p>
      <p>EXIT фестивал годинама уназад добија признања светски цењених медија. Тако га је британски јавни сервис BBC уврстио на најужи списак највећих фестивала света, описујући EXIT као фестивал који  "негује свој револуционарни дух", док је "Бизнис библија" Forbes као главни адут Exita означила управо програм фестивала. Times је у опширном чланку о Србији Exitu доделио епитет "Glastonbury na Dunavu", док је The Guardian у свом глобалном календару најбољих светских догађаја, за јул издвојио баш EXIT, иако је овај месец традиционално крцат фестивалима широм света!</p>
      <p>EXIT фестивал 2020. биће одржан од 9. до 12. јула, а након што су најповољније улазнице за наредно издање фестивала распродате за свега 53 минута, тренутно су у продаји комплети по промотивној цени од 6.490 динара, што представља високих 55% уштеде у односу на финалну цену. Улазнице за EXIT у Србији се продају путем званичне странице exitfest.org, те путем продајне мреже GigsTix.</p>
    </article>
  </body>
</html>