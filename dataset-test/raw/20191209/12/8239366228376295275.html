<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/v_mou_obgovoryly_pytannya_vprovadzhennya_gendernoi_polityky_332693.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T12:07:00+00:00"/>
    <meta property="og:title" content="В МОУ обговорили питання впровадження гендерної політики"/>
    <meta property="og:description" content="Сьогодні, 9 грудня, відбулася зустріч заступника Міністра оборони України Олександра Поліщука з представниками НАТО щодо впровадження гендерної політики у діяльності Збройних Сил України. Про це повідомили у прес-службі МОУ."/>
  </head>
  <body>
    <article>
      <h1>В МОУ обговорили питання впровадження гендерної політики</h1>
      <h2>Сьогодні, 9 грудня, відбулася зустріч заступника Міністра оборони України Олександра Поліщука з представниками НАТО щодо впровадження гендерної політики у діяльності Збройних Сил України. Про це повідомили у прес-службі МОУ.</h2>
      <address>
        <time datetime="2019-12-09T12:07:00+00:00">09 Dec 2019, 12:07</time>
      </address>
      <figure>
        <img src="https://galinfo.com.ua/media/gallery/intxt/g/e/gendernapolitykamou.jpg"/>
        <figcaption>В МОУ обговорили питання впровадження гендерної політики</figcaption>
      </figure>
      <p>Олександр Поліщук подякував іноземним гостям за підтримку у всебічному інтегруванні гендерної складової до вітчизняних Збройних Сил. Він також зазначив, що Міністерство оборони України приділяє значну увагу впровадженню гендерної політики на всіх рівнях.</p>
      <p>Крім того, заступник Міністра оборони України поінформував іноземну делегацію щодо організації процесу впровадження гендерної політики у діяльність Збройних Сил України та важливість використання досвіду партнерів з НАТО у цьому напрямку. Зокрема, у цьому контексті Олександр Поліщук відзначив важливість призначення радників керівників з гендерних питань для забезпечення інтеграції гендерної політики у ЗС України на всіх рівнях.</p>
      <p>У свою чергу, спеціальний представник Генерального Секретаря НАТО пані Клер Хатчінсон акцентувала увагу на значному прогресі Збройних Сил України у сфері гендерної політики та наголосила на важливості внесення питання гендерної рівності до процесу оборонного огляду. Серед іншого, сторони обговорили можливі напрямки подальшого співробітництва.</p>
      <p>В рамках зустрічі також було представлено новопризначеного радника з питань гендерної політики при Представництві НАТО в Україні капітана Джима Свендсена.</p>
    </article>
  </body>
</html>