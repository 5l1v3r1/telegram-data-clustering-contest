<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/126795/bloomberg-o-iraklis-den-mporei-na-lysei-ola-ta-problimata-ton"/>
    <meta property="og:site_name" content="Insider"/>
    <meta property="article:published_time" content="2019-12-09T12:31:00+00:00"/>
    <meta property="og:title" content="Bloomberg: Ο «Ηρακλής» δεν μπορεί να λύσει όλα τα προβλήματα των ελληνικών τραπεζών"/>
    <meta property="og:description" content="Ο «Ηρακλής» χρειάζεται βοήθεια, θα είναι κρίμα να χαθεί η δύναμή του…», επισημαίνεται σε άρθρο γνώμης του Bloomberg για το ελληνικό τραπεζικό σύστημα και τις προοπτικές του."/>
  </head>
  <body>
    <article>
      <h1>Bloomberg: Ο «Ηρακλής» δεν μπορεί να λύσει όλα τα προβλήματα των ελληνικών τραπεζών</h1>
      <h2>Ο «Ηρακλής» χρειάζεται βοήθεια, θα είναι κρίμα να χαθεί η δύναμή του…», επισημαίνεται σε άρθρο γνώμης του Bloomberg για το ελληνικό τραπεζικό σύστημα και τις προοπτικές του.</h2>
      <address>
        <time datetime="2019-12-09T12:31:00+00:00">09 Dec 2019, 12:31</time>
      </address>
      <p><b>Στο ανανεωμένο «αίσθημα ευφορίας» που επικρατεί στην Ελλάδα</b>, μετά από μια δεκαετία κρίσης, αναφέρεται άρθρο γνώμης του <b>Bloomberg.</b></p>
      <p>Σύμφωνα με τον αρθρογράφο Ferdinando Giugliano, το ελληνικό χρηματιστήριο καταγράφει τις καλύτερες επιδόσεις παγκοσμίως, καθώς οι επενδυτές εκτιμούν ότι ο νέος πρωθυπουργός, Κυριάκος Μητσοτάκης, θα τηρήσει τις δεσμεύσεις του να φέρει ξένες επενδύσεις στη χώρα, προκειμένου να στηρίξει την ανάπτυξη της ελληνικής οικονομίας.</p>
      <p>Στο χρηματιστηριακό ταμπλό, μεγάλοι «πρωταγωνιστές» αναδεικνύονται οι τραπεζικές μετοχές, η αξία των οποίων έχει σχεδόν διπλασιαστεί σε διάστημα μικρότερο των 12 μηνών. Πολιτικοί και τραπεζίτες εκτιμούν ότι έχουν ανακαλύψει τη «μαγική» θεραπεία για το πρόβλημα των κόκκινων δανείων των ελληνικών τραπεζών. Το «Σχέδιο Ηρακλής» θα βοηθήσει, χωρίς καμία αμφιβολία, τις τράπεζες να μειώσουν τον όγκο των κόκκινων δανείων που φέρουν στα χαρτοφυλάκιά τους, επιταχύνοντας την εξυγίανσή τους. Ωστόσο, ο κίνδυνος παραμένει για τους φορολογούμενους.</p>
      <p>Οι ελληνικές τράπεζες εξακολουθούν να σηκώνουν το «βάρος» των κόκκινων δανείων αξίας 75 δισ. ευρώ, μια «κληρονομιά» από τα χρόνια της κρίσης.</p>
      <p>«Θα ήταν λάθος να θεωρήσουμε ότι ο ‘Ηρακλής’ από μόνος του θα μπορούσε να επιλύσει τα προβλήματα του ελληνικού τραπεζικού συστήματος», σημειώνει ο αρθρογράφος, ενώ σπεύδει να προειδοποιήσει πως το πτωχευτικό δίκαιο της Ελλάδας πρέπει να βελτιωθεί ταχύτατα και δη να απλοποιηθεί.</p>
      <p>«Σε γενικές γραμμές, οι ελληνικές τράπεζες βρίσκονται σε καλύτερη θέση από τις αντίστοιχες ευρωπαϊκές, λαμβάνοντας στήριξη από τα σημάδια ανάκαμψης της οικονομίας. Η κατάσταση θα βελτιώνεται, όσο η κυβέρνηση συνεχίζει να εφαρμόζει τις μεταρρυθμίσεις για τις οποίες έχει δεσμευθεί. Ο ‘Ηρακλής’ χρειάζεται βοήθεια, θα είναι κρίμα να χαθεί η δύναμή του…», καταλήγει ο αρθρογράφος.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/126560/me-ti-diadikasia-toy-katepeigontos-sti-boyli-o-iraklis"/>
        <a href="https://www.insider.gr/epiheiriseis/trapezes/126467/stoyrnaras-simantiki-lysi-o-iraklis-alla-thema-den-teleionei-edo"/>
        <a href="https://www.insider.gr/eidiseis/oikonomia/126452/zabbos-o-iraklis-den-epibarynei-ton-ellina-forologoymeno"/>
      </related>
    </article>
  </body>
</html>