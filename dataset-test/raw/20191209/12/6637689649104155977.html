<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/kogo-z-chynovnykiv-hoche-vygnaty-vo-golovy-sumskoyi-oda"/>
    <meta property="og:site_name" content="Суми Сьогодні"/>
    <meta property="article:published_time" content="2019-12-09T12:13:00+00:00"/>
    <meta property="og:title" content="Кого з чиновників хоче вигнати в.о. голови Сумської ОДА?"/>
    <meta property="og:description" content="Під час апаратної наради тимчасово виконуюча обов’язки голови облдержадміністрації Ірина Купрейчик повідомила, що у неї є дуже багато питань щодо проблем в галузі екології, які роками не вирішуються. «Чому на Сумщині, де добувається 40% нафти від загального видобутку з усієї території України та один із найвищих показників захворюваності на онкологію, немає жодних угод з бізнесом, що наносить непоправну шкоду екології області, щодо компенсації цієї шкоди?», – запитувала Ірина Купрейчик у посадовців, до компетенції яких відносяться ці питання."/>
  </head>
  <body>
    <article>
      <h1>Кого з чиновників хоче вигнати в.о. голови Сумської ОДА?</h1>
      <address>
        <time datetime="2019-12-09T12:13:00+00:00">09 Dec 2019, 12:13</time>
      </address>
      <p>Під час апаратної наради тимчасово виконуюча обов’язки голови облдержадміністрації Ірина Купрейчик повідомила, що у неї є дуже багато питань щодо проблем в галузі екології, які роками не вирішуються.</p>
      <p>«Чому на Сумщині, де добувається 40% нафти від загального видобутку з усієї території України та один із найвищих показників захворюваності на онкологію, немає жодних угод з бізнесом, що наносить непоправну шкоду екології області, щодо компенсації цієї шкоди?», – запитувала Ірина Купрейчик у посадовців, до компетенції яких відносяться ці питання.</p>
      <p>Для прикладу вона привела досвід міста Запоріжжя, де було досягнуто домовленостей між металургійним концерном та місцевою владою. «Розуміючи негативні наслідки від діяльності підприємства, керівництво концерну взяло на себе зобов’язання побудувати за 400 мільйонів гривень онкодиспансер та допомагати людям, з якими сталася ця трагедія. Чому Сумщина не бере досвід Запоріжжя собі за приклад?», – наголосила Ірина Купрейчик.</p>
      <p>Тимчасово виконуюча обов’язки голови облдержадміністрації зазначила також, що багаторічні звернення населення Охтирки з питань негативного впливу на навколишнє середовище асфальтних заводів теж залишалися без реакції. І лише в цьому році спільно з прокуратурою та правоохоронними органами обласній владі вдалося зупинити діяльність цих заводів.</p>
      <p>«Чому відбувається розорювання земель в заплавах річок Сейм та Клевень в межах Регіонального ландшафтного парку «Сеймський»? Хто дає такі висновки на відведення земель? І кому і як вони передаються в оренду? – продовжила запитувати Ірина Купрейчик. – Чому за шалені кошти ми годуємо зубрів, а їх популяція скорочується? У 2018 році 330 тисяч гривень ми витрачали на утримання 24 зубрів, а в 2019 році виділено 485 тисяч гривень на 22 зубри. Ми на людей стільки коштів не виділяємо, а зубри гинуть. Хто винен у цьому?»</p>
      <p>Тимчасово виконуюча обов’язки голови облдержадміністрації зробила висновок, що за останні півроку причина цих проблем – небажання конкретних посадовців якісно виконувати свою роботу. Зокрема вона запропонувала директору обласного Департаменту екології та охорони природних ресурсів Ігорю Кривозубу написати заяву на звільнення, пише сайт ОДА.</p>
    </article>
  </body>
</html>