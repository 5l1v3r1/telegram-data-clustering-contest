<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252120/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T12:29:11+00:00"/>
    <meta property="og:title" content="ทอท. จ่อเพิ่ม ‘ค่าธรรมเนียม’ หากถูกโยกเงินไปโปะสนามบินภูธร"/>
    <meta property="og:description" content="“ทอท.” จ่อเพิ่ม “ค่าธรรมเนียม PSC” หากถูกโยกเงิน 10% ไปโปะกองทุนพัฒนาสนามบินภูธร"/>
  </head>
  <body>
    <article>
      <h1>ทอท. จ่อเพิ่ม ‘ค่าธรรมเนียม’ หากถูกโยกเงินไปโปะสนามบินภูธร</h1>
      <address><time datetime="2019-12-09T12:29:11+00:00">09 Dec 2019, 12:29</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“ทอท.” จ่อเพิ่ม “ค่าธรรมเนียม PSC” หากถูกโยกเงิน 10% ไปโปะกองทุนพัฒนาสนามบินภูธร</b>
      </p>
      <figure>
        <img src="https://www.thebangkokinsight.com/wp-content/uploads/2019/01/%E0%B8%AA%E0%B8%B8%E0%B8%A7%E0%B8%A3%E0%B8%A3%E0%B8%93%E0%B8%A0%E0%B8%B9%E0%B8%A1%E0%B8%B4-2-768x512.jpg"/>
      </figure>
      <p>จากกรณีที่นายศักดิ์สยาม ชิดชอบ รัฐมนตรีว่าการกระทรวงคมนาคม สั่งให้กรมท่าอากาศยาน (ทย.) เร่งศึกษาความเป็นไปได้ในการแบ่งค่าธรรมเนียมผู้โดยสารขาออก (PSC) หรือภาษีสนามบิน ของท่าอากาศยานสาธารณะทั่วไปทุกแห่งในอัตราไม่เกิน 10% มาเข้าบัญชีเงินทุนหมุนเวียนกรมท่าอากาศยาน เพื่อพัฒนาคุณภาพท่าอากาศยานสังกัด ทย. ในต่างจังหวัดจำนวน 29 แห่งให้มีคุณภาพดีขึ้นนั้น</p>
      <p>แหล่งข่าวจากกระทรวงคมนาคม เปิดเผยว่า ปัจจุบันบริษัท ท่าอากาศยานไทย จำกัด (มหาชน) หรือ ทอท. ผู้บริหารท่าอากาศยานหลัก 6 จัดเก็บ PSC ผู้โดยสารขาออกเส้นทางระหว่างประเทศในอัตรา 700 บาทต่อคน และผู้โดยสารขาออกภายในประเทศ 100 บาทต่อคน โดยอัตราค่า PSC คำนวณมาจากต้นทุนจากการบริหารจัดการต่างๆ และถูกเก็บรวมอยู่ในราคาบัตรโดยสารซึ่งผู้โดยสารต้องรับผิดชอบ</p>
      <p>แต่หากกระทรวงคมนาคมมีนโยบายนำเงิน PSC ในอัตราไม่เกิน 10% ไปสมทบกองทุนฯ ก็อาจจะส่งผลให้ต้นทุนจากการบริหารจัดการภายในสนามบินปรับเพิ่มขึ้น ซึ่ง ทอท. สามารถนำประเด็นไปปรับขึ้นค่า PSC ได้ตามกฎหมายขององค์การการบินพลเรือนระหว่างประเทศ (ICAO) ที่ระบุว่าต้องนำภาระจากการบริหารจัดการ คิดเป็นต้นทุนเพื่อจัดเก็บเป็นค่า PSC ได้</p>
      <figure>
        <img src="https://www.thebangkokinsight.com/wp-content/uploads/2019/01/%E0%B8%AA%E0%B8%99%E0%B8%B2%E0%B8%A1%E0%B8%9A%E0%B8%B4%E0%B8%99%E0%B8%AA%E0%B8%A7%E0%B8%A3%E0%B8%A3%E0%B8%93%E0%B8%A0%E0%B8%B9%E0%B8%A1%E0%B8%B4-768x512.jpg"/>
      </figure>
      <p>รายงานข่าวจากกระทรวงคมนาคมแจ้งว่า ผู้บริหารสนามบินแต่ละแห่ง สามารถปรับเพิ่มค่าธรรมเนียม PSC ได้ หากเล็งเห็นว่าการนำเงินค่า PSC ไปสมทบกองทุนฯ ส่งผลให้ต้นทุนเพิ่มสูงขึ้น เพราะไม่ขัดต่อหลักการของกฎหมาย แต่อย่างไรก็ตาม การปรับขึ้นค่าธรรมเนียมดังกล่าวก็จะต้องได้รับการอนุมัติจากคณะกรรมการการบินพลเรือน (กบร.) ที่มีรัฐมนตรีว่าการกระทรวงคมนาคมเป็นประธานด้วยว่ามีความจำเป็นหรือไม่</p>
      <p>นอกจากนี้ ที่ผ่านมา กบร. ได้กำหนดค่าธรรมเนียม PSC ให้ผู้ประกอบการในอัตราที่สูงกว่าต้นทุนเล็กน้อยอยู่แล้ว เนื่องจากต้องการให้ผู้ประกอบการมีกำไรบางส่วนจากการบริหารจัดการ และนำไปบริหารต้นทุนอย่างมีประสิทธิภาพ ดังนั้นหากนโยบายดึงเงิน PSC มาเข้ากองทุนฯ มีผลบังคับใช้ ก็อาจไม่ได้กระทบกับต้นทุนของผู้ประกอบการมากนัก</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252120%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252180/"/>
        <a href="https://www.thebangkokinsight.com/252185/"/>
        <a href="https://www.thebangkokinsight.com/252124/"/>
        <a href="https://www.thebangkokinsight.com/252102/"/>
      </related>
    </article>
  </body>
</html>