<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793327/%DB%B1%DB%B8%DB%B9%DB%B3-%DA%A9%D9%88%D8%AF%DA%A9-%DA%AF%DB%8C%D9%84%D8%A7%D9%86%DB%8C-%D8%AF%D8%A7%D8%B1%D8%A7%DB%8C-%D8%B3%D9%88%D8%A1-%D8%AA%D8%BA%D8%B0%DB%8C%D9%87-%D8%A7%D8%B2-%D8%B3%D8%A8%D8%AF%D9%87%D8%A7%DB%8C-%D8%BA%D8%B0%D8%A7%DB%8C%DB%8C-%D8%A8%D9%87%D8%B1%D9%87-%D9%85%D9%86%D8%AF-%D8%B4%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T12:39:56+00:00"/>
    <meta property="og:title" content="مدیرکل کمیته امداد گیلان: ۱۸۹۳ کودک گیلانی دارای سوء تغذیه از سبدهای غذایی بهره مند شدند"/>
    <meta property="og:description" content="رشت- مدیرکل کمیته امداد گیلان با اشاره به اینکه در هشت ماهه نخست امسال چهار سبد غذایی در میان کودکان دارای سوء تغذیه توزیع شده است، گفت: ۱۸۹۳ کودک از سبدهای غذایی بهره‌مند شدند."/>
  </head>
  <body>
    <article>
      <h1>مدیرکل کمیته امداد گیلان: ۱۸۹۳ کودک گیلانی دارای سوء تغذیه از سبدهای غذایی بهره مند شدند</h1>
      <address>
        <time datetime="2019-12-09T12:39:56+00:00">09 Dec 2019, 12:39</time>
      </address>
      <p>به گزارش <a href="https://www.mehrnews.com/">خبرنگار مهر</a>، عباس اهرابی ظهر دوشنبه در جمع خبرنگاران با اشاره به اینکه کمک به رفع سوء تغذیه کودکان زیر۶ سال یکی از برنامه‌های کمیته امداد است، اظهار کرد: در همین راستا در هشت ماهه نخست امسال چهار بسته غذایی بین کودکان دارای سوء تغذیه در گیلان توزیع شد.</p>
      <p>وی با بیان اینکه از ابتدای امسال تاکنون هزار و ۸۹۳ کودک دارای سوء تغذیه از سبد غذایی بهره مند شدند، گفت: ماهانه به صورت میانگین هر کودک دارای سوء تغذیه ۱۰۰ هزار تومان دریافت می کند.</p>
      <p>مدیرکل کمیته امداد گیلان ادامه داد: سبدهای غذایی شامل حبوبات، لبنیات، برنج، روغن، گوشت مرغ و ماهی است که با مشارکت خیران برای بهبود وضعیت کودکان زیر شش سال دارای سوء تغذیه اهدا می شود.</p>
      <p>وی با تأکید بر لزوم حمایت خیران از اجرای طرح همسفره، تصریح کرد: حمایت از اجرای این طرح در راستای تأمین منابع مالی مورد نیاز برای تهیه سبدهای غذایی لازم و ضروری است.</p>
      <p>اهرابی از توزیع دو بسته دیگر طی روزهای آینده در میان کودکان دارای سوء تغذیه اشاره کرد و افزود: کلاس‌های آموزشی و طرح‌های پیشگیرانه برای افراد دارای سوء تغذیه برگزار می شود.</p>
      <p>وی با اشاره به اهدای سبد غذایی به مادران  شیرده تحت حمایت کمیته امداد گیلان، گفت: امسال ۲۲ مادر شیرده نیز از سبد غذایی بهره مند شده اند.</p>
    </article>
  </body>
</html>