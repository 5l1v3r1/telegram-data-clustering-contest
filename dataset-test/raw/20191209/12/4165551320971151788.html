<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727662/kalendarat-na-obshtina-smolyan-za-2020-g-e-gotov-sas-sabranite-sredstva-ot-nego-shte-bade-podpomognato-lechenieto-na-dve-bebeta-ot-smilyan.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="Календарът на Община Смолян за 2020 г. е готов, със събраните средства от него ще бъде подпомогнато лечението на две бебета от Смилян"/>
    <meta property="og:description" content="Смолян. Календарът на Община Смолян за 2020 г. е готов и стана прекрасен с фотосите на всички, които участваха в инициативата ни за втора поредна година. Това съобщиха от пресцентъра на Общината. Той отново ще бъде продаван с цел благотворителност, като парите ще се слагат в специално предназначени за това кутии. Неговата цена е 5 лв. и събраните средства ще бъдат дарени на"/>
  </head>
  <body>
    <article>
      <h1>Календарът на Община Смолян за 2020 г. е готов, със събраните средства от него ще бъде подпомогнато лечението на две бебета от Смилян</h1>
      <address><time datetime="2019-12-09T12:08:00+00:00">09 Dec 2019, 12:08</time> by <a rel="author">Агенция "Фокус"</a></address>
      <p><b><i>Смолян. </i></b>Календарът на Община Смолян за 2020 г. е готов и стана прекрасен с фотосите на всички, които участваха в инициативата ни за втора поредна година. Това съобщиха от пресцентъра на <b>Общината</b>. Той отново ще бъде продаван с цел благотворителност, като парите ще се слагат в специално предназначени за това кутии. Неговата цена е 5 лв. и събраните средства ще бъдат дарени на две дечица от смолянското село Смилян, които се нуждаят от нашата помощ. Това са Денислав Сираков, който е на осем месеца и страда от хидроцефалия. Другото детенце е Радина Колаклиева на 10 месеца с поставена диагноза микроцефалия. За лечението двете деца в Турция са необходими средства, които са непосилни за семействата им. <br/><br/>Календарът може да бъде закупен от следните места и търговски обекти: <br/>- Деловодството на Община Смолян; <br/>- Местни данъци и такси; <br/>- при секретарката на кмета на Община Смолян;<br/>- Магазини „Мария“, Стария център;<br/>- Магазин „Rtel“, Стар център, бул. „България“ 66; <br/>- Старата книжарница, кв. „Райково“; <br/>- Застрахователен брокер „Балкан", ул. „Дичо Петров“ 15.<br/><br/>Ако има и други търговски обекти, които искат да продават календара на Община Смолян с цел благотворителност, могат да пишат на Общината.<br/>Календарът може да бъде изпратен и със спедиторска фирма, като желаещите могат да пишат на лично съобщение на страницата във фейсбук „Календар на община Смолян-2020 г.” и посочат адрес за доставка. Транспортните разходи ще са за тяхна сметка. <br/><br/>Снимките, които са на календара и тези събрали най-много харесвания, вече са изложени в сградата на Общината и всеки, които желае може да ги разгледа. <br/>Община Смолян благодари отново на всички, които изпратиха фотосите и заедно с гражданите беше създаден календара за 2020 г. <br/><br/>„Чрез прекрасните снимки ще бъдат популяризирани красотите, местностите и природните забележителности на Смолян и областта. <br/>Наближават светли празници Рождество Христово и Нова година, нека отворим сърцата си и да помогнем на Денислав и Радина да се излекуват и да върнем усмивките и надеждата на техните родители“, посочваъ от Общината.</p>
    </article>
  </body>
</html>