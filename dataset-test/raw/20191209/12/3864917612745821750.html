<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2834135-do-10-pracivnikiv-na-robotu-neocikuvano-naviduutsa-domasni-tirani.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="До 10% працівників на роботу неочікувано навідувалися “домашні тирани”"/>
    <meta property="og:description" content="З однією із форм домашнього насильства стикалася чверть працівників компаній, котрі брали участь в дослідженні."/>
  </head>
  <body>
    <article>
      <h1>До 10% працівників на роботу неочікувано навідувалися “домашні тирани”</h1>
      <h2>З однією із форм домашнього насильства стикалася чверть працівників компаній, котрі брали участь в дослідженні.</h2>
      <address>
        <time datetime="2019-12-09T12:08:00+00:00">09 Dec 2019, 12:08</time>
      </address>
      <p>Про це сказала програмний аналітик Фонду ООН у галузі народонаселення UNFPA Наталія Кошовська, презентуючи результати дослідження “Гендерна рівність та відповідь на домашнє насильство в приватному секторі: заклик до дій” у Києві, повідомляє кореспондент Укрінформу.</p>
      <p>“15% визнали, що особисто знають принаймні одну людину в компанії, яка постраждала від домашнього насильства. І 41% опитаних визнали, що в процесі спілкування з колегами вони помічали прояви та сигнали, які могли вказувати на те, що людина постраждала від домашнього насильства. Чверть опитаних особисто стикалася з тією чи іншою формою домашнього насильства протягом останнього року”, - зазначила Кошовська.</p>
      <p>За її словами, найпоширенішою формою домашнього насильства, з яким стикалися респонденти, виявилося психологічне насильство - 19%. Друге місце посіло фізичне насильство - 14%, менше опитаних повідомили про випадки економічного - 4% та сексуального насильства - 2%.</p>
      <p>“Але це більше свідчить про те, що низький рівень обізнаності щодо порушення права. Що наприклад, заборона працювати теж належить до економічного насильства, і що може відбуватися така ганебна практика як згвалтування у шлюбі”, - пояснила Кошовська.</p>
      <p>Вона зауважила, що серед опитаних, які визнали, що їм доводилося стикатися з домашнім насильством, переважну більшість становили жінки - 81%. Водночас Кошовська звернула увагу на те, що чоловіки “теж почали говорити про ці системні порушення прав людини”.</p>
      <p>Окрім того, зауважила вона, три чверті постраждалих від домашнього насильства, які були виявлені в результаті опитування, не зверталися по допомогу до жодної організації.</p>
      <p>“Серед тих, хто звертався, найчастіше зверталися до <a href="https://www.ukrinform.ua/tag-policia">поліції</a> - 12%, психологів - 11%, медиків - 7%, що свідчить про серйозність цих випадків та отриманих ушкоджень”, - сказала Кошовська. Вона додала, що чоловікам властиво взагалі не звертатися по допомогу, в той час як приблизно 15% жінок зверталися до поліції, і такий же відсоток до психологів.</p>
      <p>“Важливо також відзначити, що домашнє насильство виходило за рамки суто домашнього середовища. Помітна частка постраждалих скаржилася на нав’язливі телефонні дзвінки або текстові повідомлення під час роботи - 23%, неочікувані візити кривдника на робоче місце - 10%, переслідування поблизу робочого місця - 8%”, - дала Кошовська.</p>
      <p>Дослідження “Гендерна рівність та відповідь на домашнє насильство в приватному секторі: заклик до дій” було проведено з метою виявлення найбільш актуальних гендерних проблем, із якими можуть стикатися працівники приватного сектору України, а також пошуку можливих відповідей компаній на ці виклики.</p>
      <p>Дослідження складалося з двох компонентів - проведення глибинних інтерв’ю з фахівцями відділів, персоналом провідних компаній в Україні та шляхом проведення цільового онлайн опитування.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2834094-ak-v-ukrainskih-kompaniah-sprijmaut-dekretnu-vidpustku-colovikiv.html">Як в українських компаніях сприймають "декретну відпустку" чоловіків</a>
      </blockquote>
      <p>До анкетування долучилася 1 тисяча осіб. Основна частина опитуваних - віком 25-44 роки. Опитування проводилося серед працівників українських приватних компаній - 48%, міжнародних компаній - 30% та українських держпідприємств - 22%.</p>
      <p>Дослідницька робота та публікації здійснені на фінансової підтримки уряду Великої Британії на замовлення UNFPA, Фонду ООН у галузі народонаселення, у співпраці з Центром “Розвиток КСВ”.</p>
    </article>
  </body>
</html>