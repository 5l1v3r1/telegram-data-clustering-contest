<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://vsviti.com.ua/interesting/ideji/91655"/>
    <meta property="og:site_name" content="ВСВІТІ"/>
    <meta property="article:published_time" content="2019-12-09T12:42:42+00:00"/>
    <meta property="og:title" content="Ідеї новорічних подарунків в українському стилі"/>
    <meta property="og:description" content="Обираючи подарунки до Нового Року — кожен враховує різні критерії. Вподобання майбутнього власника, свій бюджет, оригінальність самої речі та її подачі. Але завжди у тренді традиційні подарунки, особливо, якщо вони зроблені власноруч, або замовлені у талановитого майстра. Ми зробили добірку ідей для новорічних подарунків в українському стилі. Для тих, хто цінує якість та красу: 1. […]"/>
  </head>
  <body>
    <article>
      <h1>Ідеї новорічних подарунків в українському стилі</h1>
      <address><time datetime="2019-12-09T12:42:42+00:00">09 Dec 2019, 12:42</time> by <a rel="author">Демидюк Вікторія</a></address>
      <figure>
        <img src="http://vsviti.com.ua/wp-content/uploads/2018/12/6e3106aa5e1dae2d5a8d501deb_3140044e.jpg"/>
      </figure>
      <p>Обираючи подарунки до Нового Року — кожен враховує різні критерії. Вподобання майбутнього власника, свій бюджет, оригінальність самої речі та її подачі. Але завжди у тренді традиційні подарунки, особливо, якщо вони зроблені власноруч, або замовлені у талановитого майстра. Ми зробили добірку ідей для новорічних подарунків в українському стилі. Для тих, хто цінує якість та красу:</p>
      <h3>1. Медові пряники</h3>
      <p>Їх можна дарувати на День Святого Миколая, Новий Рік, Різдво. Приготувати самостійно чи ж замовити у кондитерів. Розмалювати на свій лад: додати підписи, малюнки, привітання. Ми ж радимо обрати класичні святкові візерунки і форми: сніговика, янголів, зірки та сніжинки тощо.</p>
      <h3>2. Вироби із дерева</h3>
      <p>В Україні достатньо талановитих різьбярів. Навіть якщо здається, що це ремесло надто застаріле. Адже різниця між фабричними виробами та зробленими вручну — просто колосальна. Які подарунки можна виготовити із дерева?</p>
      <p>Ялинкові іграшки. Круглі прикраси, розмальовані фарбою вручну, виглядають більш стильно, ніж дорогі скляні кулі з магазина.</p>
      <p>Гребінець для волосся чи для бороди — також можна обрати з оригінальним малюнком.</p>
      <p>Крім того, є різні предмети для кухні: підставки, дощечки, ложки та інше. Вони стануть чудовою основою для подарунка господарям, якщо ви збираєтесь в гості.</p>
      <h3>3. Подарунки з вишивкою</h3>
      <p>Це не обов’язково повинна бути дорога вишита сорочка. В якості подарунку може бути святкова скатертина на стіл, вишиті серветки для сервірування столу. Носова хустинка чи навіть обкладинка на паспорт. Аби це виглядало стильно та акуратно.</p>
      <h3>4. Петриківський розпис або ж Петриківка</h3>
      <p>Ці візерунки користуються популярністю у всьому світі, тож і ми маємо визнати їх красу. З петриківським розписом для подарунка можна обрати чашки, тарілки та інший посуд. Обкладинки для блокнотів, паспорту чи чохол для телефону. Прикраси чи різні елементи декору.</p>
      <h3>5. Подарунки із глини</h3>
      <p>Глиняні вибори це також гордість українських майстрів. Традиційний і одночасно практичний глиняний подарунок — макітра. Якраз знадобиться з нагоди Святвечора для приготування куті. Окрім макітри можна обрати чашки та миски, глечики та інший посуд.</p>
      <p>Та подарунки із глини можуть бути не лише в формі посуду. А й різні іграшки чи новорічні статуетки, прикраси на ялинку.</p>
      <h3>6. Вироби із колосків</h3>
      <p>Всім відомо, що раніше в Україні не існувало традиції ставити і прикрашати ялинку на Різдво. Роль найважливішого святкового елементу відігравав Дідух — солом’яний сніп. Він може і сьогодні стати повноцінною прикрасою для дому. Також з колосків можна власноруч зробити різдвяний вінок, який вішають на вхідні двері.</p>
      <p>Крім вінка, із соломи можна зробити іграшки на ялинку та під ялинку, підставки для свічок, обереги та різні елементи декору.</p>
      <h3>7. Одяг українських виборників</h3>
      <p>Подарунок в українському стилі — не обов’язково має бути пов’язаним із нашим минулим. Адже і сьогодні талановиті майстри роблять багато крутих речей. Обираючи їх, ви не тільки підтримуєте місцевих виборників, але й робите практичний подарунок близькій людині.</p>
      <p>Знайти у вітчизняних майстрів можна якісні сумки і портфелі, різний одяг і аксесуари. В’язані вироби чи навіть взуття.</p>
      <h3>8. Блокноти ручної роботи</h3>
      <p>Також досить поширене хобі у багатьох творчих людей. Тож ви зможете знайти оригінальні екземпляри за приємною ціною, якщо добре пошукаєте у інтернеті сторінки майстрів. Або ж можете замовити авторську роботу спеціально для вас: обрати матеріали, кольори, малюнки, тематику. Наприклад, зробити солом’яну обкладинку, попросити вишити орнамент чи розмалювати в українському стилі.</p>
      <h3>9. Вихідні у Карпатах</h3>
      <p>Чи можна вигадати кращий подарунок, ніж подорож? Так, якщо це подорож у Карпати! І немає більш дієвого способу зробити подарунок в українському стилі — ніж насолодитись одним із найгарніших куточків нашої країни. Зніміть будиночок поблизу гір, покатайтесь на лижах, насолоджуйтесь атмосферою українських сіл під час свят.</p>
      <h3>10. Українські подарункові набори</h3>
      <p>Люди, які люблять вигадувати подарунки для рідних — ніколи не обмежуються однією дрібничкою. Вони створюють цілий подарунковий набір. Такий набір можна зробити і в українському стилі. Наприклад, покласти у коробку глиняну макітру, а поряд з нею — мак, крупу, горіхи, мед та інші смаколики для приготування куті. Другий варіант: покласти пляшечку медовухи, глиняні склянки з орнаментом та декілька дерев’яних ялинкових прикрас. Або ж: пачечку львівської кави, скатертину з орнаментом та книгу сучасного українського письменника. До наборів також можна додавати сувеніри із петриківським розписом, медові пряники, сухофрукти. Різний посуд чи аксесуари.</p>
      <p>
        <i>Варіантів є безліч, головне уважно дивитися навколо себе. А ви вже обрали подарунки рідним?</i>
      </p>
      <p>
        <i>автор <a href="http://vsviti.com.ua/author/oismereka">Вікторія Демидюк</a> спеціально для <a href="http://vsviti.com.ua/">vsviti.com.ua</a></i>
      </p>
      <related>
        <h4>СТАТТІ ПО ТЕМІ</h4>
        <a href="http://vsviti.com.ua/interesting/society/91453"/>
        <a href="http://vsviti.com.ua/interesting/ideji/61068"/>
        <a href="http://vsviti.com.ua/interesting/society/60662"/>
        <a href="http://vsviti.com.ua/interesting/creative/60003"/>
        <a href="http://vsviti.com.ua/interesting/ideji/106735"/>
        <a href="http://vsviti.com.ua/interesting/ideji/106353"/>
      </related>
    </article>
  </body>
</html>