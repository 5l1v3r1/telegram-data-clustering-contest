<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/vetenskapsskolan-mister-tillstandet/"/>
    <meta property="og:site_name" content="DN.SE"/>
    <meta property="article:published_time" content="2019-12-09T12:19:35+00:00"/>
    <meta property="og:title" content="Vetenskapsskolan mister tillståndet – 450 elever blir av med skolplats"/>
    <meta property="og:description" content="Skolinspektionen återkallar tillståndet för den hårt kritiserade Safirskolan – tidigare Vetenskapsskolan – i Göteborg."/>
  </head>
  <body>
    <article>
      <h1>Vetenskapsskolan mister tillståndet – 450 elever blir av med skolplats</h1>
      <address><time datetime="2019-12-09T12:19:35+00:00">09 Dec 2019, 12:19</time> by <a rel="author" href="https://www.dn.se/av/lars-naslund/" target="_blank">Lars Näslund</a></address>
      <p>
        <b>Skolinspektionen återkallar tillståndet för den hårt kritiserade Safirskolan – tidigare Vetenskapsskolan – i Göteborg. Beslutet innebär att samtliga elever måste byta skola till nästa termin.</b>
      </p>
      <p>Skolinspektionens <a href="https://www.skolinspektionen.se/sv/Om-oss/Press/Pressmeddelanden/skolinspektionen-aterkallar-godkannandet-for-safirskolan-i-goteborg/">beslut</a> är grundat på den ägar- och ledningsprövning som myndigheten gjort. Enligt Skolinspektionen finns det allvarliga brister i huvudmannens ägar- och ledningskrets för Safirskolan AB.</p>
      <p><b>Vetenskapsskolan/Safirskolan har</b> tidigare upprepade gånger fått kritik av Skolinspektionen för religiöst präglad undervisning, med bön och andra religiösa inslag samt utebliven sex- och samlevnadsundervisning.</p>
      <p>Enligt en rapport från Försvarshögskolan ska personer knutna till skolan ha uttryckt sympatier för IS. Skolan såldes dock i somras och när Skolinspektionen i september frågade den nya ägaren om hon tittat närmare på uppgifter om att personer knutna till skolan ska ha varit anslutna till IS svarade hon: ”Tanken finns, men jag har inte hunnit”.</p>
      <p>En av de radikala islamister som Säpo bedömt som säkerhetshot och som regeringen beslutat ska utvisas var tidigare vd för Vetenskapsskolan. Eftersom de är hotade i sina hemländer kan de inte utvisas nu, utan övervakas.</p>
      <p><b>Beslutet kommer efter </b>att Göteborgs stad särskilt begärt prövningen. Safirskolan har två enheter, en F-3 och en 4-9-skola, belägna i Agnesberg respektive Kortedala. Totalt har skolan omkring 450 elever. </p>
      <p>Redan före måndagens beslut hade kommunen sagt att den står redo att ta hand om de skolbarn som blir av med sin skolgång ifall beslutet om stängningen vinner laga kraft.</p>
      <p>Göteborgs skolansvariga kommunalråd Helene Odenjung (L) säger till DN att hon välkomnar beslutet.</p>
      <p>– Jag är nöjd med att inspektionen kom fram till detta. Tidigare ägaren är alltså utvisad, här har funnits återvändare anställda. Vi har varit väldigt oroliga för hur eleverna har det på skolan. Det är också en styrka, känner jag, att partierna varit eniga. Om inte det här hade räckt hade riksdagen varit tvungen att titta över lagstiftningen.</p>
      <p>
        <b>Hur ska ni kunna klara att ordna nya skolplatser åt alla?</b>
      </p>
      <p>– Vi kommer att kunna lösa det. Vi har haft andra skolor som stängts under hösten. Förvaltningen jobbar med frågan. </p>
      <p>Ett avslöjande som har väckt stor uppmärksamhet vid sidan om oklarheterna i ägar- och ledningsfrågan är det överlåtelseavtal som skrevs när förre rektorn Abdel Nasser El Nadi via bolaget Kunskapsmakten AB sålde bolaget som driver skolan. Avtalet innebar att den nye ägaren skulle betala Kunskapsmakten AB 250.000 kronor varje månad fram till år 2028. Efter avslöjandet har skolans advokat <a href="https://www.expressen.se/gt/vetenskapsskolan-avtalet-med-islamistrektorn-ska-omforhandlas/">meddelat </a>att avtalet ska omförhandlas, vilket GT först berättade om. </p>
      <p><b>Sven-Erik Berg, rektor och skolchef,</b> säger till DN att han inte vill kommentera inspektionens beslut. </p>
      <p>– Vi har kommit överens om att alla kommentarer ska komma från huvudmannen. Jag är rektor och skolchef, men jag är inte huvudman.</p>
      <p>
        <b>Men som rektor måste du ju vara besviken över det här beslutet?</b>
      </p>
      <p>– Ja, det är klart att jag är. Det har väl framgått med all tydlighet att jag anser att vi är en väldigt bra skola.</p>
      <p>Den nya ägaren och styrelsen har till Skolinspektionen framfört att de ”kommer aktivt att motarbeta varje tendens till radikalisering oavsett varifrån den må emanera. Villkoren vid nyanställningar och/eller vid vikariat ska ses över för att i möjligaste mån förhindra att personer med extrema åsikter kommer in i skolverksamheten. Fördjupade samtal ska enskilt föras fortlöpande med den nuvarande personalen i frågor i nu berört hänseende.”</p>
      <p><b>Men Skolinspektionen har</b> alltså inte bedömt att det räcker. I stället hänvisas i stängningsbeslutet bland annat till den tillsyn som skett hösten 2017 respektive våren 2018 där det bland annat konstaterades att det i skolans verksamhet fanns inslag som ”snarare bidrog till att förstärka än att motverka traditionella könsmönster”.</p>
      <p>
        <a href="https://www.dn.se/nyheter/partierna-i-goteborg-overens-vetenskapsskolan-maste-snabbstangas/">Läs mer: Partierna i Göteborg överens: Vetenskapsskolan måste snabbstängas</a>
      </p>
    </article>
  </body>
</html>