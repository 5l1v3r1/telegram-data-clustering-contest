<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/borsen---meld-deg-pa-skal-vi-danse/71909819"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T12:50:16+00:00"/>
    <meta property="og:title" content="Børsen: - Meld deg på «Skal vi danse»"/>
    <meta property="og:description" content="Norge knuste Sør-Korea. Slik vurderer Dagbladet håndballjentene."/>
  </head>
  <body>
    <article>
      <h1>Børsen: - Meld deg på «Skal vi danse»</h1>
      <h2>Norge knuste Sør-Korea. Slik vurderer Dagbladet håndballjentene.</h2>
      <address><time datetime="2019-12-09T12:50:16+00:00">09 Dec 2019, 12:50</time> by <a rel="author">Magnus Gamlem</a></address>
      <ul>
        <li>
          <b>Sør-Korea - Norge 24-35 (10-20)</b>
        </li>
      </ul>
      <p>KUMAMOTO (Dagbladet): Norge slo erkerival Danmark i den første kampen i hovedrunden. Mandag ventet Sør-Korea på motsatt banehalvdel.</p>
      <p>Med seier kunne Norge innta tabelltopp i deres gruppe, etter at Danmark slo Nederland tidligere på dagen. Håndballjentene avgjorde nesten kampen til pause, og holdt Sør-Korea på avstand den siste halvtimen.</p>
      <p>Slik vurderer Dagbladet Norges spillere:</p>
      <p>
        <b>Silje Solberg (målvakt) 8</b>
      </p>
      <p>Førstevalget mellom stengene har vært blant Norges beste gjennom hele mesterskapet, og mot Sør-Korea fortsetter hun å imponere. Leverer en helt enorm førsteomgang, hvor hun redder 12/22 skudd. Helt utrolig. Sør-Korea får score mer etter pause, men det er en svært solid kamp av keeperen.</p>
      <p>
        <b>Andrea Austmo Pedersen (målvakt)</b>
      </p>
      <p>For lite spilletid til å bli vurdert.</p>
      <p>
        <b>Stine Bredal Oftedal 9</b>
      </p>
      <p>Verdensklasse. Rett og slett. «Oftedal må melde seg på Skal vi danse», kommenterte Gunnar Pettersen og har helt rett. Banker inn fire scoringer før pause, har flere fine innspill og leker med koreanerne. Fortsetter etter pause med et rått underarmsskudd og nye gode involveringer.</p>
      <p>
        <b>Kari Brattset 8</b>
      </p>
      <p>To scoringer og en bom før pause. Er god i forsvar, og bidrar godt begge veier. Scorer kampens kanskje flotteste mål etter pause: Et vakkert trikkskudd fra linja. Setter de fleste sjansene hun får, og scorer et av sine mål fra andre sida av banen.</p>
      <p>
        <b>Silje Waade 6</b>
      </p>
      <p>Waade bidrar med to scoringer til pause, men har også en bom. Kommer inn og fortsetter det gode forsvarsspillet. Får ett til etter pause.</p>
      <p>
        <b>Emilie Hegh Arntzen 5</b>
      </p>
      <p>Har tre målgivende pasninger, men feil og tominutter trekker litt ned. Bidrar godt i forsvaret og det kollektivet spillet. Scorer ett mål i andre omgang.</p>
      <p>
        <b>Sanna Solberg-Isaksen 7</b>
      </p>
      <p>Bunnsolid i forsvar, som resten av laget. Setter i tillegg tre scoringer før pause. Hennes beste omgang i løpet av mesterskapet.</p>
      <p>
        <b>Marit Røsberg Jacobsen 5</b>
      </p>
      <p>Kommer inn og gjør jobben hun skal gjøre. Setter sin mulighet og står kompakt i forsvar. Har en forferdelig avslutning fra kanten etter pause. Klarer ikke markere seg offensivt.</p>
      <p>
        <b>Camilla Herrem 6</b>
      </p>
      <p>Litt anonym før pause. Kommer ikke til de store mulighetene, men er våken i forsvar og snapper en ball. Scorer to mål etter pause.</p>
      <p>
        <b>Heidi Løke 7</b>
      </p>
      <p>Brukket nese til tross, Løke er på jobb. Kommer inn og markerer seg med en gang. Går i garderoben med to scoringer. En kriger som fortsetter å markere seg etter pause. Ender på fire scoringer.</p>
      <p>
        <b>Ingvild Bakkerud 5</b>
      </p>
      <p>Bakkerud viser hvor viktig hun er i forsvar. Bidrar også med en scoring på tre forsøk.</p>
      <p>
        <b>Malin Aune 7</b>
      </p>
      <p>Er sikker fra sin kantposisjon. Setter de hun skal sette og bidrar til at forsvaret er sikkert over hele linja. Ender på tre mål.</p>
      <p>
        <b>Moa Högdahl</b>
      </p>
      <p>For lite spilletid til å bli vurdert.</p>
      <p>
        <b>Marta Tomac</b>
      </p>
      <p>Kommer inn og scorer med en gang. For lite spilletid til å bli vurdert.</p>
      <p>
        <b>Helene Gigstad Fauske</b>
      </p>
      <p>For lite spilletid til å bli vurdert.</p>
      <p>
        <b>Stine Skogrand 7</b>
      </p>
      <p>Bergenseren har virkelig spilt seg inn på laget. Starter bra både framover og bakover. Noterer seg for to scoringer før pause. Setter ett til etter pause.</p>
    </article>
  </body>
</html>