<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/na-baredih-zasegli-plinsko-pistolo-imitacijo-samok"/>
    <meta property="og:site_name" content="Primorske novice"/>
    <meta property="article:published_time" content="2019-12-09T12:59:20+00:00"/>
    <meta property="og:title" content="Na Baredih zasegli plinsko pištolo, imitacijo samokresa in plastično pištolo"/>
    <meta property="og:description" content="V petek popoldne je bila policija obveščena, da je na Baredih nekaj počilo. Policisti so na kraju 59-letnemu domačinu zasegli plinsko pištolo, imitacijo samokresa in plastično pištolo. Zaradi kršitev javnega reda in miru so mu izdali plačilni nalog, za orožje pa sledi hitri postopek z izdajo odločbe."/>
  </head>
  <body>
    <article>
      <h1>Na Baredih zasegli plinsko pištolo, imitacijo samokresa in plastično pištolo</h1>
      <address><time datetime="2019-12-09T12:59:20+00:00">09 Dec 2019, 12:59</time> by <a rel="author">Spletno uredništvo</a></address>
      <p>
        <b>V petek popoldne je bila policija obveščena, da je na Baredih nekaj počilo. Policisti so na kraju 59-letnemu domačinu zasegli plinsko pištolo, imitacijo samokresa in plastično pištolo. Zaradi kršitev javnega reda in miru so mu izdali plačilni nalog, za orožje pa sledi hitri postopek z izdajo odločbe.</b>
      </p>
      <figure>
        <img src="https://static.primorske.si/foto/highres/gnweb/722916_policija7.jpg"/>
        <figcaption>Foto: Leo Caharija</figcaption>
      </figure>
      <p><b>PRIMORSKA</b> &gt;</p>
      <p>V petek zvečer sta skušala v Kopru dva fanta na skuterju domačinki, ki je hodila po pločniku, iztrgati torbico. To jima ni uspelo, ker je oškodovanki uspelo torbico zadržati.</p>
      <h3>Kolo je izginilo</h3>
      <p>Na Škofijah je v petek nekdo vlomil v prostore športnega društva in ukradel kolo znamke KTM, vredno tisoč evrov. Kasneje so kolo našli v Kopru in so ga vrnili lastnici.</p>
      <h3>Iz stanovanja odnesli denar</h3>
      <p>V Hrpeljah je v soboto nekdo vlomil v stanovanje in lastnikom ukradel denar, podobno tudi v Razdrtem, kjer so vlomili v prostore pri kamnolomu. Nekdo je vlomil še v stanovanje v Izoli in v hišo v Divači, vendar niso ničesar odnesli.</p>
      <h3>Trčila v drevo</h3>
      <p>V soboto okoli 13.30 je 32-letna voznica avtomobila peljala od naselja Gornja Bitnja proti naselju Topolc. Ker je vozila preblizu robu vozišča, je zapeljala desno izven vozišča na travnato površino, kjer je trčila v drevo. Po trčenju je voznica ostala ukleščena v vozilu, sopotnik pa je z otrokom izstopil iz vozila in odšel do ceste, kjer je poklical na pomoč. V prometni nesreči so bili poškodovani vsi trije udeleženci, ki so jih z reševalnima voziloma odpeljani na nadaljnje zdravljenje v ljubljanski klinični center.</p>
      <h3>Z alkotestom so ugotovili, zakaj je “popravljal” vozilo</h3>
      <p>V soboto ob 18. uri je bil na Bivju parkiran avto, v njem pa je sedel 38-letni moški. Z voznikom so policisti opravili preizkus alkoholiziranosti, ki je pokazal 0,81 miligrama alkohola v litru izdihanega zraka, z rezultatom se ni strinjal, vozniško dovoljenje pa mu je bilo kljub temu odvzeto.</p>
      <p>Ob 23.20 je policija dobila obvestilo, da je na Bivju voznik pravkar zapeljal s ceste in se trudi, da bi “popravil” vozilo. Razlog za takšno vožnjo so potrdili policisti, ki so mu odredili preizkus alkoholiziranosti. Pokazal je rezultat 0,78 miligrama alkohola v litru izdihanega zraka. Odvzeli so mu vozniško dovoljenje, sledi obdolžilni predlog.</p>
      <h3>Iz hiše odnesli trezor</h3>
      <p>V nedeljo so v Čežarjih vlomili v hišo in ukradli prenosni trezor z denarjem.</p>
      <h3>Ukraden avto je našel naslednji dan</h3>
      <p>V nedeljo zvečer so policisti prejeli prijavo, da je na Škofijah nekdo ukradel avto, in sicer z originalnimi ključi, ki jih je prav tako ukradel iz hodnika hiše. Naslednji dan je prijavitelj sporočil, da je v Spodnjih Škofijah našel ukraden avto.</p>
      <h3>Vozilo so mu zasegli</h3>
      <p>Ponoči so policisti v Portorožu ustavili avto, ki ga je vozil 34-letni voznik brez veljavnega vozniškega dovoljenja. Alkotest mu je pokazal 0,73 miligrama alkohola v litru izdihanega zraka. Vozilo so mu zasegli, sledi obdolžilni predlog.</p>
      <h3>Vlomili v poslovni prostor v Ankaranu in v skladišče v Kopru</h3>
      <p>Ponoči so vlomili v poslovni prostor v Ankaranu in odnesli denar. Nekdo je vlomil tudi v eno od skladišč v Kopru, iz katerega je ukradel tri električna udarna kladiva.</p>
      <h3>Nedovoljeno čez mejo</h3>
      <p>Na območju koprske policijske uprave so policisti od petka do ponedeljka obravnavali 24 oseb, ki so nedovoljeno prestopile mejo med Hrvaško in Slovenijo. Obravnavali so sedem državljanov Pakistana, štiri državljane Afganistana, štiri državljane Maroka, štiri državljane Sirije, tri državljane Tunizije ter dva državljana Bangladeša.</p>
      <h3>Vozil je predelan moped</h3>
      <p>Izolski policisti so v petek 15-letniku zasegli predelan moped. Sledi obdolžilni predlog.</p>
    </article>
  </body>
</html>