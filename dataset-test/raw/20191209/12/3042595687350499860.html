<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/drommedag-for-handballjentene/71909593"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T12:51:05+00:00"/>
    <meta property="og:title" content="Drømmedag for håndballjentene"/>
    <meta property="og:description" content="Tysk og nederlandsk tap, samt norsk seier mot Sør-Korea, gjør at Norge bare trenger ett poeng på onsdag for å sikre semifinaleplassen i VM."/>
  </head>
  <body>
    <article>
      <h1>Drømmedag for håndballjentene</h1>
      <h2>Tysk og nederlandsk tap, samt norsk seier mot Sør-Korea, gjør at Norge bare trenger ett poeng på onsdag for å sikre semifinaleplassen i VM.</h2>
      <address><time datetime="2019-12-09T12:51:05+00:00">09 Dec 2019, 12:51</time> by <a rel="author">Magnus Gamlem</a></address>
      <ul>
        <li>
          <b>Sør-Korea - Norge 25-36 (10-20)</b>
        </li>
      </ul>
      <p>KUMAMOTO (Dagbladet): Norge fikk en perfekt start på dagen med Serbia-seier over Tyskland og Nederland-tap mot Danmark.</p>
      <p>
        <b>Det betød at hvis Norge slo Sør-Korea, ville uavgjort mot Tyskland i den siste kampen av mellomspillet være nok til å innkassere semifinalebilletten i VM.</b>
      </p>
      <table bordered="">
        <tr>
          <td>Tabell</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Norge</td>
          <td>4</td>
          <td>3</td>
          <td>0</td>
          <td>1</td>
          <td>114</td>
          <td>-</td>
          <td>99</td>
          <td>6</td>
        </tr>
        <tr>
          <td>Tyskland</td>
          <td>4</td>
          <td>2</td>
          <td>1</td>
          <td>1</td>
          <td>106</td>
          <td>-</td>
          <td>104</td>
          <td>5</td>
        </tr>
        <tr>
          <td>Nederland</td>
          <td>4</td>
          <td>2</td>
          <td>0</td>
          <td>2</td>
          <td>113</td>
          <td>-</td>
          <td>103</td>
          <td>4</td>
        </tr>
        <tr>
          <td>Serbia</td>
          <td>4</td>
          <td>2</td>
          <td>0</td>
          <td>2</td>
          <td>113</td>
          <td>-</td>
          <td>125</td>
          <td>4</td>
        </tr>
        <tr>
          <td>Danmark</td>
          <td>4</td>
          <td>1</td>
          <td>1</td>
          <td>2</td>
          <td>97</td>
          <td>-</td>
          <td>98</td>
          <td>3</td>
        </tr>
        <tr>
          <td>Sør-Korea</td>
          <td>4</td>
          <td>0</td>
          <td>2</td>
          <td>2</td>
          <td>111</td>
          <td>-</td>
          <td>125</td>
          <td>2</td>
        </tr>
      </table>
      <p>De norske håndballjentene skulle derimot skape unødvendig mye spenning etter å ha gått til pause med timålsledelse, men våknet heldigvis mot slutten.</p>
      <p>- Vi slipper oss litt ned, men målet var å vinne andre omgang, og det gjør vi til slutt med ett mål. En fin avslutning, sier Thorir Hergeirsson til TV3.</p>
      <p>
        <i>Saken fortsetter under videoen.</i>
      </p>
      <h3>Norges beste omgang hittil</h3>
      <p>Kampen åpnet intenst, og Norge sleit til tider med å holde følge med de kjappe sørkoreanerne, men etter ti minutter var Norge for første gang i ledelsen med sifrene 5-4.</p>
      <p>
        <b>Da begynte ting å klaffe. Stine Ruscetta Skogrand markerte seg blant annet med en flott scoring der Sør-Korea samtidig fikk en tominutter for en kroppstakling, og plutselig var stillinga 10-5.</b>
      </p>
      <p>Et effektivt Norge kontret Sør-Korea i senk, og da de første 30 minuttene hadde passert, var stillinga doblet til 20-10.</p>
      <p>- Det har vært en fryd å se på, sa tidligere landslagsspiller og TV3-ekspert Karoline Dyhre Breivang om forsvarsspillet.</p>
      <p>- Det ville vært VMs største skrell, sa TV3-kommentator Daniel Høglund om et scenario der Sør-Korea hentet inn ledelsen.</p>
      <h3>Skummel utvikling</h3>
      <p>Og i det som så ut som en nærmest avgjort kamp, skulle det likevel bli spenning, for Sør-Korea reduserte til en seksmålsledelse i løpet av de ti første minuttene av omgangen.</p>
      <p>
        <b>- Vi må score jevnt og trutt hvis ikke vi får endret forsvaret, sa TV3s ekspertkommentator Gunnar Pettersen.</b>
      </p>
      <p>- Det er veldig sjelden at det blir to omganger som den første, påpekte den tidligere landslagstreneren.</p>
      <p>Norge slo derimot tilbake hver gang Sør-Korea nærmet seg for mye, og selv om forsvarsspillet ikke var fullt så bra i andre omgang, endte det til slutt med en komfortabel 36-25-seier.</p>
      <p>
        <i>Saken fortsetter under videoen.</i>
      </p>
      <h3>Leder gruppa</h3>
      <p>Norge leder nå gruppa med seks poeng. Onsdagens motstander, Tyskland, har fem poeng, og ligger med det på andreplass.</p>
      <p>
        <b>Den kampen spilles onsdag klokka 12.30 norsk tid.</b>
      </p>
      <p>I den andre gruppa i hovedrunden ser Russland ut som de største favorittene til å ta seg videre til semifinalene. Russerne topper gruppa foran Spania, Montenegro, Sverige, Japan og Romania.</p>
      <h4>Kampfakta</h4>
      <p>
        <b>Sør-Korea– Norge 25-36 (10-20)</b>
      </p>
      <ul>
        <li>Aqua Dome</li>
        <li>1650 tilskuere</li>
        <li>Norge: Silje Solberg, Andrea Austmo Pedersen – Emilie Hegh Arntzen 1, Heidi Løke 5, Stine Skogrand 3, Silje Waade 3, Stine Bredal Oftedal 7, Kari Brattset Dale 5, Helene Gigstad Fauske, Moa Högdahl, Marit Røsberg Jacobsen 1, Ingvild Bakkerud 1, Camilla Herrem 2, Sanna Solberg-Isaksen 3, Marta Tomac 2, Malin Aune 3.</li>
        <li>Toppscorer Sør-Korea: Eun Hee-ryu 7.</li>
        <li>Dommere: Charlotte Bonaventura/Julie Bonaventura, Frankrike.</li>
        <li>Utvisninger: Sør-Korea 3 x 2 min., Norge 2 x 2 min.</li>
      </ul>
    </article>
  </body>
</html>