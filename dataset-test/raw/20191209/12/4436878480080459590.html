<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/192427/pp/catala/es/felicita/perque/immersio/ja/no/es/sagrada"/>
    <meta property="og:site_name" content="www.naciodigital.cat"/>
    <meta property="article:published_time" content="2019-12-09T12:39:00+00:00"/>
    <meta property="og:title" content="El PP català es felicita perquè la immersió «ja no és sagrada»"/>
    <meta property="og:description" content="Alejandro Fernández demana als socialistes que retirin l'esmena a la totalitat a la seva proposició de llei sobre &quot;educació plurilingüe&quot;"/>
  </head>
  <body>
    <article>
      <h1>El PP català es felicita perquè la immersió «ja no és sagrada»</h1>
      <h2>Alejandro Fernández demana als socialistes que retirin l'esmena a la totalitat a la seva proposició de llei sobre "educació plurilingüe"</h2>
      <address><time datetime="2019-12-09T12:39:00+00:00">09 Dec 2019, 12:39</time> by <a rel="author">Pep Martí</a></address>
      <p>El PP de Catalunya es felicita perquè s'ha obert un "debat" sobre la immersió lingüística i ha assegurat que "ja no és sagrada", i ha demanat que les altres forces polítiques retirin la seva esmena a la totalitat a la proposició de llei presentada pel PP en favor d'un nou model d'"educació plurilingüe" i que es debatrà dimecres al Parlament. Fernández ha fet aquestes declaracions després de la reunió de la direcció del PP de Catalunya.  <br/><br/>Alejandro Fernández ha apel·lat especialment al PSC, que ha presentat una esmena a la totalitat a la proposició de llei dels populars. El dirigent popular ha recordat que el PSC -"un valedor de la immersió"- ha "reconegut" darrerament que el model d'immersió no és perfecte i que també el departament d'Educació va elaborar un document que reconeixia mancances en la comprensió del castellà en àrees de la Catalunya interior.<br/><br/>La proposició de llei presentada pel PP vol modificar alguns articles de la llei d'educació per "garantir" l'aprenentatge de català, castellà i una llengua estrangera, així com "adequar el sistema educatiu català als principis constitucionals, estatutaris i a les sentències judicials que s'han produït sobre la llengua". </p>
      <figure>
        <img src="https://dades.grupnaciodigital.cat/redaccio/../redaccio/arxius/imatges/201911/1200_1572607879foto_3567621.JPG"/>
      </figure>
      <p><a href="https://www.naciodigital.cat/noticia/192313/militancia/psc/reclama/direccio/tancar/files/amb/immersio/linguistica">PSC</a><a href="https://www.naciodigital.cat/noticia/192313/militancia/psc/reclama/direccio/tancar/files/amb/immersio/linguistica">La militància del PSC reclama a la direcció tancar files amb la immersió lingüística</a><a href="https://www.naciodigital.cat/noticia/192313/militancia/psc/reclama/direccio/tancar/files/amb/immersio/linguistica">La majoria de la trentena d'esmenes presentades a la ponència del congrés demanen explicitar la defensa del model d'escola amb el català com a llengua vehicular</a><br/><b>Al rescat d'Álvarez de Toledo </b><br/><br/>A una pregunta dels periodistes, ha tret ferro a les declaracions de Cayetana Álvarez de Toledo en què deia que<a href="https://www.naciodigital.cat/noticia/192404/alvarez/toledo/creu/moment/politic/es/mes/dificil/ara/quan/eta/matava"> la situació política és ara "pitjor" que quan ETA actuava</a>. El líder del PP català ha dit que "les paraules tretes de context poden generar debats que no tenen a veure amb el sentit amb què s'han volgut fer". Les paraules d'Álvarez de Toledo van desfermar una forta polseguera i han estat criticades per col·lectius i familiars de víctimes del terrorisme, entre ells Consuelo Ordóñez, germana d'un dirigent del PP basc assassinat.  </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>