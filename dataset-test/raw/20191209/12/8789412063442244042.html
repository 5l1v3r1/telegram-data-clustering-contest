<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/ios-13-3-vyjde-uz-tento-tyden-jake-nove-funkce-prinese/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-12-09T12:00:40+00:00"/>
    <meta property="og:title" content="iOS 13.3 vyjde už tento týden. Jaké nové funkce přinese?"/>
    <meta property="og:description" content="Nové indície naznačují, že Apple tento týden vydá nový iOS 13.3. V pořadí již třetí primární aktualizace iOS 13 přinese několik novinek a samozřejmě také očekávané opravy chyb. Spolu s ním bude pro běžné uživatele zpřístupněn i watchOS 6.1.1."/>
  </head>
  <body>
    <article>
      <h1>iOS 13.3 vyjde už tento týden. Jaké nové funkce přinese?</h1>
      <address><time datetime="2019-12-09T12:00:40+00:00">09 Dec 2019, 12:00</time> by <a rel="author">Dan Pražák</a></address>
      <p>Nové indície naznačují, že Apple tento týden vydá nový iOS 13.3. V pořadí již třetí primární aktualizace iOS 13 přinese několik novinek a samozřejmě také očekávané opravy chyb. Spolu s ním bude pro běžné uživatele zpřístupněn i watchOS 6.1.1.</p>
      <p>Brzké vydání iOS 13.3 potvrdil o víkendu vietnamský operátor Viettel, který v pátek 13. prosince spouští podporu eSIM. V <a href="https://viettel.vn/tin-tuc/chi-tiet/dich-vu-esim-cua-viettel-tren-apple-watch/17080868">dokumentu ke službě</a> popisuje svým zákazníkům, jak eSIM nastavit a mimo to je upozorňuje, že na iPhonu musí mít nainstalovaný iOS 13.3 a na Apple Watch watchOS 6.1.1. Právě tím se potvrzuje, že Apple oba systémy zpřístupní ještě tento týden.</p>
      <p>Aktualizace vyjdou s největší pravděpodobností v úterý nebo ve středu. Právě tyto dny v týdnu Apple zpravidla volí pro uvolnění nových verzí svých operačních systémů. iOS 13.3 a watchOS 6.1.1 můžeme tedy očekávat do 11. prosince. Po jejich boku nejspíš vyjde i nový iPadOS 13.3, tvOS 13.3 a macOS Catalina 10.15.2. Všechny vyjmenované systémy jsou totiž ve stejné (čtvrté) fázi beta testování a jsou momentálně k dispozici pro vývojáře a veřejné testery.</p>
      <figure>
        <a href="https://jablickar.cz/ios-13-3-novinky/ios-13-3-fb/">
          <img src="https://jablickar.cz/wp-content/uploads/2019/11/iOS-13.3-FB.jpeg"/>
        </a>
      </figure>
      <h3>Novinky v iOS 13.3</h3>
      <p>Vylepšením v iOS 13.3 prošla funkce Čas u obrazovky, která nově umožňuje nastavit limity pro volání a posílání zpráv. Rodiče tak na telefonech svých dětí budou moc vybrat, s jakými kontakty mohou komunikovat, a to ať už přes aplikaci Telefon, Zprávy nebo FaceTime (volání na čísla záchranných složek bude automaticky vždy povolené). Kontakty lze navíc vybrat jak pro klasický, tak pro klidový čas, který si uživatelé nastavují zpravidla na večer a noc. Spolu s tím mohou rodiče zakázat editaci vytvořených kontaktů. A přibyla také funkce, která povolí nebo zakáže přidat dítě do skupinového chatu.</p>
      <p>Apple v iOS 13.3 také umožní odstranit Memoji a Animoji samolepky z klávesnice, které sem přibyly spolu s iOS 13 a uživatelé si často stěžovali na absenci volby, pomocí které by je bylo možné deaktivovat. Apple tak nakonec nářky svých zákazníků vyslyšel a do Nastavení –&gt; Klávesnice přidal nový přepínač pro odstranění samolepek Memoji z levé strany klávesnice s emotikonami.</p>
      <p>Jedná z posledních větších novinek se týká Safari. Nativní prohlížeč nově podporuje fyzické bezpečnostní klíče FIDO2 připojené skrze Lightning, USB nebo načtené prostřednictvím NFC. Pro tuto účely tak bude nově možné využít bezpečnostní klíč <a href="https://www.yubico.com/product/yubikey-5ci">YubiKey 5Ci</a>, který může sloužit jako další autentizační metoda pro zobrazení hesel nebo přihlášení k účtům na webových stránkách.</p>
      <slideshow>
        <figure>
          <img src="https://jablickar.cz/wp-content/uploads/2019/11/ios13communicationlimits-800x779.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Screen-Shot-2019-11-05-at-1.08.43-PM.png"/>
        </figure>
        <figure>
          <img src="https://jablickar.cz/wp-content/uploads/2019/11/Memoji-stickers-delete.jpg"/>
        </figure>
        <figcaption>
          <a href="https://jablickar.cz/ios-13-3-vyjde-uz-tento-tyden-jake-nove-funkce-prinese/gallery/148057,148055,148056,148057,150165">+ 1 Fotka</a>
        </figcaption>
      </slideshow>
    </article>
  </body>
</html>