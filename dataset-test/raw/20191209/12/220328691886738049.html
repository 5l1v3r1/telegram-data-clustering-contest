<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/5-sa-veche-zhertvite-na-izrignaliya-vulkan-v-nova-zelandiya-408663.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T12:32:23+00:00"/>
    <meta property="og:title" content="5 са вече жертвите на изригналия вулкан в Нова Зеландия"/>
    <meta property="og:description" content="Вулканът Уайт Айлънд изригнал с туристи в кратера си"/>
  </head>
  <body>
    <article>
      <h1>5 са вече жертвите на изригналия вулкан в Нова Зеландия</h1>
      <address><time datetime="2019-12-09T12:32:23+00:00">09 Dec 2019, 12:32</time> by <a rel="author">Стандарт</a></address>
      <p>Загиналите след изригването на вулкана Уайт Айлънд в Нова Зеландия се увеличават и вече достигнаха пет, предадоха световните агенции. Съобщава се и за "множество ранени", без да се конкретизира броят им.</p>
      <p>Жертвите "са петима от онези, които бяха спасени от острова по-рано през деня", уточни заместник-комисарят Джон Тимс пред репортери. Той добави, че на още 18 души се оказва медицинска помощ. Някои от ранените са с тежки изгаряния.</p>
      <p>Властите нямат контакт с група от поне 10 души, останали на острова след изригването на вулкана. "Не сме сигурни какво е тяхното състояние", добавя Тимс, цитиран от Франс прес.</p>
      <p>Туристи бяха забелязани да се разхождат в кратера на вулкана, само миг преди изригването в 14.11 часа местно време, съобщи Би Би Си.</p>
      <p>Полицията заяви, че 23 души са били спасени, но отбеляза, че тежките условия пречат на спасителната операция, в която са се включили и военни.</p>
      <p>Белия остров, известен още като Whakaari, е един от най-активните вулкани в страната. Въпреки това островът, който е частен, е туристическа дестинация с чести еднодневни обиколки и живописни полети.</p>
      <p>Джон Тимс каза още, че спешните служби не са имали достъп до острова поради рисковете. Не е ясно колко души остават там. Тимс добавя, че в зоната се намират туристи от Нова Зеландия и от чужбина.</p>
      <p>По-рано полицията заяви, че на острова са били по-малко от 50 души.</p>
    </article>
  </body>
</html>