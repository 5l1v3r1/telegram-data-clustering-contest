<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/bertans-var-ieklut-unikala-nba-speletaju-grupina-kura-ir-tikai-hardens-un-karijs/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T12:43:26+00:00"/>
    <meta property="og:title" content="Bertāns var iekļūt unikālā NBA spēlētāju grupiņā, kurā ir tikai Hārdens un Karijs"/>
    <meta property="og:description" content="Nacionālās basketbola asociācijas (NBA) komandas Vašingtonas “Wizards” viens no šīs sezonas līderiem Dāvis Bertāns var iekļūt unikālā spēlētāju grupiņā, kurā ir tikai tādas superzvaigznes kā Hjūstonas “Rockets” basketbolists Džeimss Hārdens un Goldensteitas “Warriors” kapteinis Stefans Karijs."/>
  </head>
  <body>
    <article>
      <h1>Bertāns var iekļūt unikālā NBA spēlētāju grupiņā, kurā ir tikai Hārdens un Karijs</h1>
      <address><time datetime="2019-12-09T12:43:26+00:00">09 Dec 2019, 12:43</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Nacionālās basketbola asociācijas (<a href="https://www.sportazinas.com/atsl%C4%93gv%C4%81rdi/nba/">NBA</a>) komandas Vašingtonas “Wizards” viens no šīs sezonas līderiem <a href="https://www.sportazinas.com/atsl%C4%93gv%C4%81rdi/davis-bertans/">Dāvis Bertāns</a> var iekļūt unikālā spēlētāju grupiņā, kurā ir tikai tādas superzvaigznes kā Hjūstonas “Rockets” basketbolists Džeimss Hārdens un Goldensteitas “Warriors” kapteinis Stefans Karijs.</p>
      <p>Bertāns šosezon 22 mačos ir realizējis 84 trīspunktu metienus. Turpinot šādā tempā, viņš var kļūt par trešo spēlētāju NBA vēsturē, kurš vienas sezonas ietvaros realizējis vismaz 293 tālmetienus. Iepriekš to spējuši paveikt tikai Hārdens un Karijs.</p>
      <figure>
        <iframe data-src="https://twitter.com/BR_NBA/status/1202756795099271168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Karijs to izdarījis trīs sezonās (402, 354, 324), bet Hārdens vienreiz (378). Losandželosas “Clippers” zvaigzne Pols Džordžs aizvadītajā sezonā iemeta 292 trīspunktu metienus, bet Bertāns šosezon viņu var apsteigt. Šādi turpinot, viņš šajā regulārajā sezonā var gūt ap 300 trīspunktu metienu.</p>
      <p>Bertāns šajā sezonā ir trešajā vietā iemestajos trīspunktu metienos. Pirmais pagaidām ar 104 realizētiem <i>trejačiem </i>ir Hārdens, otrais ar 90 trīspunktniekiem ir jaunais Šarlotas “Hornets” līderis Devonte Grahams, bet Bertāns ar 84 metieniem ir trešais.</p>
      <p>Bertāns šobrīd ir otrs rezultatīvākais “Wizards” spēlētājs aiz Bredlija Bīla, jo vidēji guvis 14,9 punktus un iekrājis 4,5 atlēkušās bumbas. Bertāns arī <a href="https://www.sportazinas.com/vai-bertans-ir-patiesais-wizards-lideris/">advancētajos statistikas rādītājos</a> ir starp “Wizards” labākajiem spēlētājiem. Viņš šosezon izmetis 186 trīspunktu metienus un realizējis 84 no tiem.</p>
      <figure>
        <iframe data-src="https://twitter.com/FredKatz/status/1202755736117362688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>