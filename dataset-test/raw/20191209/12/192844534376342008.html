<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/health/19221/"/>
    <meta property="og:site_name" content="Sanook"/>
    <meta property="article:published_time" content="2019-12-09T12:21:00+00:00"/>
    <meta property="og:title" content="เมื่อสัญญาณจาก &quot;ผิวหนัง&quot; บอกโรคอันตรายในตัวคุณ"/>
    <meta property="og:description" content="ดวงตาเป็นหน้าต่างของหัวใจฉันใด ผิวพรรณก็เป็นสิ่งที่แสดงออกถึงความแข็งแรงสมบูรณ์ของสุขภาพร่างกายฉันนั้น เราทุกคนคงส่องกระจกเพื่อสำรวจรูปลักษณ์ภายนอกกันทุกวัน และบางท่านสำรวจกันวันละหลาย ๆ ครั้ง เชื่อหรือไม่ว่าเกร็ดความรู้เล็ก ๆ น้อย ๆ เพื่อการสังเกตผิวหนังของเราได้อย่างถี่ถ้วน นอกจากจะช่วยให้เราดูดีแล้ว ถ้าสามารถช่วยให้ระแวดระวังโรคภัยต่าง ๆ ที่กำลังจะเกิดขึ้นได้ รศ.พญ. ภาวิณี ฤกษ์นิมิตร ประชาสัมพันธ์ สมาคมแพทย์ผิวหนังแห่งประเทศไทย จึงให้ข้อมูลในการสังเกตผิวหนังของเราเอาไว้ ดังนี้"/>
  </head>
  <body>
    <article>
      <h1>เมื่อสัญญาณจาก "ผิวหนัง" บอกโรคอันตรายในตัวคุณ</h1>
      <address>
        <time datetime="2019-12-09T12:21:00+00:00">09 Dec 2019, 12:21</time>
      </address>
      <p>ดวงตาเป็นหน้าต่างของหัวใจฉันใด ผิวพรรณก็เป็นสิ่งที่แสดงออกถึงความแข็งแรงสมบูรณ์ของ<a href="https://www.sanook.com/health/">สุขภาพ</a>ร่างกายฉันนั้น เราทุกคนคงส่องกระจกเพื่อสำรวจรูปลักษณ์ภายนอกกันทุกวัน และบางท่านสำรวจกันวันละหลาย ๆ ครั้ง เชื่อหรือไม่ว่าเกร็ดความรู้เล็ก ๆ น้อย ๆ เพื่อการสังเกต<a href="http://www.sanook.com/health/14021/">ผิวหนัง</a>ของเราได้อย่างถี่ถ้วน นอกจากจะช่วยให้เราดูดีแล้ว ถ้าสามารถช่วยให้ระแวดระวังโรคภัยต่าง ๆ ที่กำลังจะเกิดขึ้นได้ รศ.พญ. ภาวิณี ฤกษ์นิมิตร ประชาสัมพันธ์ <a href="https://www.dst.or.th/Home">สมาคมแพทย์ผิวหนังแห่งประเทศไทย</a> จึงให้ข้อมูลในการสังเกตผิวหนังของเราเอาไว้ ดังนี้</p>
      <h3> <br/>ผิวดำคล้ำขึ้นเรื่อย ๆ โดยไม่มีเหตุผล </h3>
      <p>หากสังเกตตนเองแล้ว พบว่าผิวดำขึ้นเรื่อย ๆ โดยไม่ได้โดนแดดจัด หรือมีกิจกรรมกลางแจ้งแต่อย่างใด ผิวกลับคล้ำขึ้น พบปื้นดำตามเยื่อบุต่าง ๆ เช่น ในกระพุ้งแก้ม ร่องเส้นลายมือกลายเป็นสีคล้ำ ริ้วรอยแผลเป็นต่าง ๆ ดำขึ้นเรื่อย ๆ อาการนี้อาจเกิดจากหลายสาเหตุ เช่น การรับประทานยาบางอย่าง เช่น ยาลด<a href="https://www.sanook.com/health/tag/%E0%B8%84%E0%B8%A7%E0%B8%B2%E0%B8%A1%E0%B8%94%E0%B8%B1%E0%B8%99/">ความดัน</a> หรือเป็นสัญญาณบ่งชี้ถึงโรคหลายชนิด เช่น โรคของต่อมหมวกไตที่สร้างฮอร์โมนได้น้อยกว่าปกติ  การวินิจฉัยโรคนี้จะแน่ชัดก็เมื่อมีการพบแพทย์เพื่อตรวจร่างกายและตรวจทางห้องปฏิบัติการอย่างละเอียด</p>
      <h3> <br/>ผิวเปลี่ยนเป็นสีเหลือง </h3>
      <p>หากสังเกตพบว่าผิวเหลืองขึ้นเรื่อย ๆ อาจจะบ่งว่ามีตับอักเสบ หรือมีการอุดตันของทางเดินน้ำดีซ่อนอยู่ ภาวะนี้เรียกกันแต่เดิมว่า ดีซ่าน หากสังเกตเห็นการเปลี่ยนแปลงว่าผิวเริ่มเหลือง แนะนำให้ลองมองดูที่ตาขาว หากตาขาวเปลี่ยนเป็นสีเหลืองด้วย รวมทั้งอุจจาระมีสีซีดลง แนะนำให้ปรึกษาแพทย์อย่ารอช้า  หากตัวเหลือง ฝ่ามือฝ่าเท้าเหลือง แต่ตายังไม่เหลือง ยังไม่ต้องตกใจ เนื่องจากการรับประทานผลไม้สีเหลือง เช่น มะละกอ ฟักทอง จำนวนมาก ๆ สารแคโรทีนในผัก ผลไม้ เหล่านี้    จะทำให้ผิวเหลืองขึ้นได้ หากหยุดกินสีเหลืองก็จะค่อย ๆ จางลงและหายไปเองได้</p>
      <h3> <br/>พบผื่นดวงขาว ๆ ที่ผิวหนัง </h3>
      <p>ถ้าเป็นดวงสีขาว และสีขาวจัดจนเหมือนกระดาษขาว เห็นขอบเขตได้ชัด ที่ใบหน้า แขนขารอบดวงตา ริมฝีปากหรือในลำตัว อาจจะเป็นอาการแสดงของโรคด่างขาว ซึ่งเกิดจากเซลล์เม็ดสีถูกทำลาย ซึ่งผู้ป่วยด้วยโรคด่างขาวนี้ ส่วนหนึ่งมีโรคของต่อมไทรอยด์ซ่อนอยู่  จึงควรปรึกษาแพทย์ เพื่อจะได้รับการตรวจร่างกายอย่างละเอียด นอกจากจะป้องกันโรคที่แอบซ่อนอยู่ได้แล้ว ยังอาจจะรักษาให้ผิวกลับมาสวยเหมือนเดิมได้ด้วย</p>
      <h3> <br/>สิวขึ้นแถมประจำเดือนมาไม่สม่ำเสมอ </h3>
      <p>หากสิวขึ้นเยอะมาก ๆ หน้ามัน น้ำหนักตัวขึ้น เริ่มเห็นหนวด ขนดกยาวและประจำเดือนมาไม่สม่ำเสมอ เหล่านี้อาจเกิดจากฮอร์โมนที่ผิดปกติไปเนื่องจากโรคถุงน้ำในรังไข่ได้ ดังนั้นแม้เป็นสิวอย่านิ่งนอนใจ หากสิวเริ่มไม่ชิลล์อย่างที่คิด แถมด้วยอาการผิดปกติดังข้างต้น อย่าลืมแจ้งให้หมอผิวหนังของท่านทราบ เพื่อจะได้ส่งตรวจต่อได้อย่างทันท่วงที</p>
      <h3> <br/>ผิวแห้งแตกระแหง </h3>
      <p>เมื่ออายุมากขึ้น ผิวจะแห้งลงตามธรรมชาติ โดยเฉพาะอย่างยิ่งที่บริเวณหน้าแข้ง ซึ่งเราจะเห็นผู้สูงอายุหลายท่านมีปัญหาผิวพรรณที่แห้งมากถึงขั้นอักเสบเป็นผื่นได้เลยทีเดียว อย่างไรก็ตามหากผิวแห้งหนักมาก แม้ทาโลชั่นครีมบำรุงก็ยังไม่ดีขึ้น แต่กลับแห้งแตกระแหงเป็นเกล็ดปลา ดังนี้อาจเป็นสัญญาณบ่งบอกว่าเกิดการขาดสารอาหารบางอย่าง เช่น กรดไขมันจำเป็น หรืออาจจะเป็นโรค เช่น <a href="https://www.sanook.com/health/tag/%E0%B9%82%E0%B8%A3%E0%B8%84%E0%B8%A1%E0%B8%B0%E0%B9%80%E0%B8%A3%E0%B9%87%E0%B8%87/">มะเร็ง</a>ในต่อมน้ำเหลือง หรือเกิดการติดเชื้อบางอย่างขึ้น หากมีผิวแห้ง แนะนำเบื้องต้นให้บำรุงรักษาผิวให้ชุ่มชื้น งดการอาบน้ำที่อุ่นจัดจนเกือบร้อน หรือใช้สบู่ที่มีฤทธิ์เป็นด่างสูง หมั่นทาครีมบำรุงอย่างสม่ำเสมอ สำรวจคลำก้อนที่บริเวณต่าง ๆ เช่น คอ รักแร้ หรือขาหนีบ โดยก้อนที่เป็น<a href="https://www.sanook.com/health/tag/%E0%B9%82%E0%B8%A3%E0%B8%84%E0%B8%A1%E0%B8%B0%E0%B9%80%E0%B8%A3%E0%B9%87%E0%B8%87/">มะเร็ง</a>นั้น มักไม่เจ็บต่างจากการติดเชื้อทั่วไป หากยังไม่ดีขึ้นหรือคลำได้ก้อนแนะนำให้พบแพทย์ทันที</p>
      <h3> <br/>คัน คัน คัน </h3>
      <p>อาการคันเป็นอาการที่มาคู่กับผิวแห้ง หากผิวแห้งจะคันได้มาก แต่ในบางท่านอาการคันเป็นมาก จนรบกวนการใช้ชีวิตประจำวันหรือถึงขั้นนอนไม่หลับเลยทีเดียว ทั้ง ๆ ที่ไม่มีผื่นแพ้ ไม่มีลมพิษ หากมีอาการเช่นนี้ อาจเกิดจากการสะสมของสารที่ก่อให้เกิดการคันในร่างกาย ซึ่งพบได้ในโรคไตวายเรื้อรัง โรคตับ ในบางราย มีอาการคันมากหลังอาบน้ำ ซึ่งเป็นอาการแสดงเบื้องต้นของโรคเลือดบางชนิดอีกด้วย</p>
      <h3> <br/>ผมร่วงมาก </h3>
      <p>โดยปกติผมจะร่วงจากหนังศีรษะเป็นประจำอยู่แล้ว เนื่องจากต้องมีการผลัดเปลี่ยนให้ผมเส้นใหม่ขึ้นมาแทนที่ แต่หากผมก็ร่วงเยอะมาก ๆ โดยเฉลี่ยเกิน 100 เส้นต่อวัน หรือแค่ลูบหรือดึงเบาๆ ก็หลุดติดมือออกมา อาจแสดงถึงความผิดปกติ  เช่น เกิดจากยาบางอย่าง ภาวะเครียดของร่างกายอย่างรุนแรง <a href="https://www.sanook.com/health/tag/%E0%B9%82%E0%B8%A3%E0%B8%84%E0%B8%A0%E0%B8%B9%E0%B8%A1%E0%B8%B4%E0%B9%81%E0%B8%9E%E0%B9%89-%E0%B9%82%E0%B8%A3%E0%B8%84%E0%B8%9C%E0%B8%B4%E0%B8%A7%E0%B8%AB%E0%B8%99%E0%B8%B1%E0%B8%87/">โรคภูมิแพ้</a>ตนเอง หรือโรคของต่อมไทรอยด์ ลองสังเกตอาการผิดปกติอย่างอื่นร่วมไปด้วย เช่น มีผื่นแพ้แสง แผลในปากด้วยหรือไม่ อาจจะเป็นอาการของโรคแพ้ภูมิตนเองที่เรียกว่า เอสแอลอี (SLE) มีเหงื่อแตก ใจสั่น น้ำหนักลด หงุดหงิดง่าย ซึ่งอาจเป็นอาการของฮอร์โมนต่อมไทรอยด์มากเกินไป </p>
      <p>
        <b>สมาคมแพทย์ผิวหนังแห่งประเทศไทยตระหนักอยากให้ทุก ๆ คนหมั่นดูแลตนเองอย่างสม่ำเสมอ และสังเกตการเปลี่ยนแปลงของผิวหนังและร่างกายจะช่วยให้พบกับความผิดปกติหรือโรคได้อย่างรวดเร็วและทันท่วงที เกร็ดความรู้เล็ก ๆ น้อย ๆ ทางผิวหนังอาจช่วยให้ท่านป้องกันโรคร้ายได้อย่างไม่น่าเชื่อเลยทีเดียว</b>
      </p>
      <footer><b>ขอขอบคุณ<br/></b>ข้อมูล :<a href="https://www.dst.or.th/Home">รศ.พญ. ภาวิณี ฤกษ์นิมิตร ประชาสัมพันธ์ สมาคมแพทย์ผิวหนังแห่งประเทศไทย<br/></a>ภาพ :<a href="https://www.istockphoto.com/th">iStock</a></footer>
    </article>
  </body>
</html>