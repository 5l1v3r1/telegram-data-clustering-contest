<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.medyafaresi.com/haber/chpden-flas-hamle-2002den-beri-yonetenlerin-malvarligi-arastirilsin/928616"/>
    <meta property="og:site_name" content="medya faresi"/>
    <meta property="article:published_time" content="2019-12-09T12:43:00+00:00"/>
    <meta property="og:title" content="CHP'den flaş hamle: 2002'den beri yönetenlerin malvarlığı araştırılsın"/>
    <meta property="og:description" content="CHP, eski Başbakan Ahmet Davutoğlu’nun mal varlıklarına ilişkin açıklamalarına desteğini Meclis’te gündeme getirerek sürdürüyor."/>
  </head>
  <body>
    <article>
      <h1>CHP'den flaş hamle: 2002'den beri yönetenlerin malvarlığı araştırılsın</h1>
      <h2>CHP, eski Başbakan Ahmet Davutoğlu’nun mal varlıklarına ilişkin açıklamalarına desteğini Meclis’te gündeme getirerek sürdürüyor.</h2>
      <address>
        <time datetime="2019-12-09T12:43:00+00:00">09 Dec 2019, 12:43</time>
      </address>
      <p>
        <i>
          <b>Medyafaresi.com / Ankara</b>
        </i>
      </p>
      <p>CHP Mersin Milletvekili ve Anayasa Komisyonu Üyesi Ali Mahir Başarır, TBMM Başkanlığı’na, <b>2002 yılından bu zamana kadar tüm seçilmiş kamu görevlilerinin, bakanların, üst düzey bürokratların ve onların birinci dereceden akrabalarının</b> seçilmeden önce, seçildikten sonraki süreçte ve görevi sona erdikten sonra mal varlıklarının ortaya çıkarılması, haksız zenginleşmenin, yolsuzlukların ve rüşvetin önlenmesi için araştırma önergesi verdi.</p>
      <p>Yolsuzlukların, rüşvet iddialarının yazılı ve görsel basında yer aldığını ve bunun da toplum vicdanında derin yaralar açtığını belirten CHP’li Başarır; bu konuya ilişkin kurulacak bir komisyonun, haksızlıkların, rüşvetin, yolsuzlukların, haksız zenginleşmenin önlenmesi ve şeffaf, demokratik bir yönetimin gerçekleştirilmesi adına önem taşıdığını ifade etti.</p>
      <p>Başarır; “Seçilmişlerin ve atanmışların mal varlıklarını kamuoyuyla paylaşması, hem milletimizin aklındaki soru işaretlerinin giderilmesine ve hem de kendilerine yapılan ağır eleştirilere yanıt vermeleri için iyi bir zemin oluşturacaktır” dedi.</p>
      <p>CHP’li vekil, “ Mal varlıklarının araştırılmasını yapmadığımız sürece bu sistem, herkesi töhmet altında bırakır. Bu Meclis bunu yapabilir. Gerçekler ortaya çıksın. Eminim bu araştırmadan sonra her şey düzlüğe çıkacaktır. Cumhurbaşkanın ve ailesinin mal varlığı dünyada konuşuluyor.</p>
      <p>Bu konuyu araştırmak ve ortaya çıkarmak bu onurlu Meclise düşer. Cumhurbaşkanı ne diyor? ‘Bize yeni Ömerler lazım’ diyor. Bugüne kadar yok muydu? Merak ediyorum, bugüne kadar Cumhurbaşkanı, Ömerlerle yürümüyordu da Ebu Cehillerle mi yürüyordu?” dedi.</p>
      <p>Medyafaresi.com</p>
    </article>
  </body>
</html>