<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-kunne-ambulansekrisa-blitt-stoppet---i-april-2018/71910114"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T12:31:19+00:00"/>
    <meta property="og:title" content="Her kunne ambulansekrisa blitt stoppet - i april 2018"/>
    <meta property="og:description" content="Ap og KrF hadde muligheten til å stanse Babcocks drift, men lot være. - I mellomtida kan liv ha gått tapt, sier Bjørnar Moxnes til Dagbladet."/>
  </head>
  <body>
    <article>
      <h1>Her kunne ambulansekrisa blitt stoppet - i april 2018</h1>
      <h2>Ap og KrF hadde muligheten til å stanse Babcocks drift, men lot være. - I mellomtida kan liv ha gått tapt, sier Bjørnar Moxnes til Dagbladet.</h2>
      <address><time datetime="2019-12-09T12:31:19+00:00">09 Dec 2019, 12:31</time> by <a rel="author">Steinar Solås Suvatne</a></address>
      <p>Allerede i april 2018 kunne ambulanseskandalen i nord blitt stanset.</p>
      <p>
        <b>Da stilte Rødt et forslag i Stortinget om å tilbakeføre ansvaret for ambulanseflyene til staten. <a href="https://www.dagbladet.no/nyheter/vil-at-staten-skal-ta-over/71908968">Dette er det samme som Ap og Senterpartiet krever i dag</a>, etter gjentatte kriseoppslag gjennom helgen og krass kritikk mot regjeringen.</b>
      </p>
      <p>«<i>Representantforslag om å annullere anbud med selskapet Babcock før luftambulansetjenesten bryter sammen, forlenge avtalen med Lufttransport og forberede offentlig drift av tjenesten på sikt</i>», lød forslaget fra Rødt.</p>
      <p>- Vi fikk meldinger allerede i april 2018 om at anbudet til Babcock ikke var mulig å gjennomføre. Vi lyttet til fagfolkene og deres advarsler. Babcock sa de skulle drive tjenesten med ett fly mindre og ti piloter færre, uten å ha noen garanti for at kompetansen ble med videre. At dette kom til å gå dårlig, forsto veldig mange allerede den gang, sier Bjørnar Moxnes til Dagbladet i dag.</p>
      <p>Forslaget hans fikk støtte fra SV og Sp den gang, men ikke fra Ap og KrF. Opposisjonen, som KrF den gang var en del av, samlet seg heller om et mildere forslag.</p>
      <h3>- Liv kan ha gått tapt</h3>
      <p>Rødt-leder Bjørnar Moxnes mener Ap og KrF i dag, sammen med regjeringen, må bære et ansvar for skandalen i nord.</p>
      <p>- Ap lot KrF diktere hva opposisjonen skulle lande på. Det ble et puslete forslag som ikke fikk noen konsekvenser. Vi ville stille en samlet front for å redde tjenesten, sier han til Dagbladet.</p>
      <p>
        <i>- Har de deler av skylda?</i>
      </p>
      <p>
        <b>- KrF og Ap må bære deler av ansvaret, siden de ikke støttet forslaget vårt. Men nå vil de at staten skal overta. Vel og bra, men det var jo dette vi fortalte dem i april 2018 at kom til å skje. De lyttet ikke til oss, svarer Moxnes.</b>
      </p>
      <p>
        <i>- Liv kan ha godt tapt i mellomtida?</i>
      </p>
      <p>- Ja, det kan det nok ha gjort. Det er et spørsmål om timer eller dager før det eventuelt blir klart, sier Moxnes.</p>
      <h3>Ap ut mot Rødt</h3>
      <p>Arbeiderpartiets helsepolitiske talsperson, Ingvild Kjerkol, er klar på at det er regjeringen, ikke Ap, som har skylda.</p>
      <p>- Det hadde ikke blitt flertall for noen ting uten Ap. Og det er hårreisende å skylde på Ap for KrF sin stemmegivning. Da har Moxnes vært lite tilstede i norsk politikk det siste året. Vedtaket vårt fra 2018 sikrer forsvarlig drift og vedlikehold ved den enkelte base. Med Rødt sine nedstemte forslag så ville Bent Høie vridd seg unna alt ansvar.</p>
      <p>
        <b>Kjerkol beskylder samtidig Moxnes for å drive spill for galleriet.</b>
      </p>
      <p>- Jeg opplevde ingen forsøk fra Rødt på å samle opposisjonen for å instruere Høie - det er det eneste vedtaket som kunne stoppet denne krisen. For Rødt er det her viktigere å gå alene enn å sikre pasientenes trygghet i nord.</p>
      <h3>- Et hånlig svar</h3>
      <p>Da Moxnes minnet helseminister Høie på forslaget under en debatt i Stortinget 6. november i år, svare Høie som følger:</p>
      <p>- Min hovedinteresse i denne saken er å sikre pasientene gode tilbud og ikke å sikre et aksjeselskap som Lufttransport AS best mulige vilkår, som åpenbart er representanten Moxnes’ hovedengasjement i denne saken.</p>
      <p>- Et hånlig svar fra Høie, sier Moxnes i dag.</p>
      <h3>Krisa</h3>
      <p>18 måneder senere står fire av operatøren Babcock sine fly står på bakken. Norsk flygerforbund sier mandag at <i>alle</i> flyene til Babcock bør settes på bakken, og det kommer gjentatte historier om sviktende oppfølging av pasienter i nord.</p>
      <p>
        <b>Krisen er flerfoldig: Helsepersonell sier de er redde, enorm ventetid for å få ambulanse, teknisk utstyr mangler og fly kan ikke lande der pasientene er.</b>
      </p>
      <p>- Bent Høie møter dette med maktarroganse. Han fortalte Dagbladet at en redegjørelse til Stortinget vil komme i veien for arbeidet hans, sier SVs Torgeir Knag Fylkesnes fra Stortingets talerstol.</p>
      <p>- Det er utilgivelig at regjeringen har satt liv og helse unødvendig i fare. Dette er en rå forskjellsbehandling av folk i distriktene generelt, og folk i Nord-Norge spesielt, fortsetter han.</p>
      <h3>Refset prosess</h3>
      <p>I en rapport fra Universitetssykehuset i Nord-Norge (UNN) er det <a href="https://www.dagbladet.no/nyheter/atte-uonskede-hendelser/71908248">registrert åtte uønskede hendelser det siste døgnet</a>, som følge av <a href="https://www.dagbladet.no/nyheter/na-er-det-nok/71905490">mangel på ambulansefly i Nord-Norge</a>.</p>
      <p>I juni 2017 ble det klart at selskapet Babcock Scandinavian Airambulance vant anbudskonkurransen om luftambulansetjenesten med fly i Norge. Samtidig vant Norsk Luftambulanse (NLA) anbudskonkurransen om ambulansehelikopterene.</p>
      <p>I ettertid har piloter i Lufttransport sagt opp fordi Babcock og NLA tilbyr dem lavere lønn for å «bli værende» i egen jobb. Det er også kommet <a href="https://www.dagbladet.no/nyheter/gilbert---henger-ikke-pa-greip/69833963">anklager om uheldige dobbeltroller i helsevesenet i forbindelse med</a> anbudet på ambulanseflyene.</p>
    </article>
  </body>
</html>