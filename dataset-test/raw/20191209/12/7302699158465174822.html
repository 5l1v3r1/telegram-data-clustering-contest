<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000117730"/>
    <meta property="og:site_name" content="MGR Online"/>
    <meta property="article:published_time" content="2019-12-09T12:41:00+00:00"/>
    <meta property="og:title" content="“บิณฑ์” แถลงใช้ 422 ล้านช่วยน้ำท่วมเกลี้ยง ย้ำโปร่งใส-ถือเป็นเรื่องยิ่งใหญ่ของชีวิต"/>
    <meta property="og:description" content="อุบลราชธานี-บิณฑ์แถลงความโปร่งใสใช้เงิน 422 ล้านบาทช่วยผู้ประสบภัยน้ำท่วม 6 จังหวัดอีสาน พร้อมมอบรถพยาบาล อุปกรณ์การแพทย์ กิจสาธารณกุศลหมดเกลี้ยง ชี้ประทับใจคนร่วมบริจาคมหาศาลเกินที่ตั้งใจไว้ ถือเป็นเรื่องยิ่งใหญ่ของชีวิต"/>
  </head>
  <body>
    <article>
      <h1>“บิณฑ์” แถลงใช้ 422 ล้านช่วยน้ำท่วมเกลี้ยง ย้ำโปร่งใส-ถือเป็นเรื่องยิ่งใหญ่ของชีวิต</h1>
      <address><time datetime="2019-12-09T12:41:00+00:00">09 Dec 2019, 12:41</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012174001.JPEG"/>
        <figcaption>นายบิณฑ์ บรรลือฤทธิ์ และนายเอกพันธ์ บรรลือฤทธิ์ แถลงข่าวสรุปยอดเงินบริจาคและการใช้จ่ายช่วยเหลือผู้ประสบภัย ที่โรงแรมวิจิตรพร อ.วารินชำราบ จ.อุบลราชธานี</figcaption>
      </figure>
      <p>อุบลราชธานี - บิณฑ์แถลงความโปร่งใสใช้เงิน 422 ล้านบาทช่วยผู้ประสบภัยน้ำท่วม 6 จังหวัดอีสาน พร้อมมอบรถพยาบาล อุปกรณ์การแพทย์ กิจสาธารณกุศลหมดเกลี้ยง ชี้ประทับใจคนร่วมบริจาคมหาศาลเกินที่ตั้งใจไว้ ถือเป็นเรื่องยิ่งใหญ่ของชีวิต</p>
      <figure>
        <iframe src="https://www.youtube.com/embed/Zh1vg_xMzWo" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000012174002.JPEG"/>
      </figure>
      <p>วันนี้ (9 ธ.ค. 62) ที่โรงแรมวิจิตรพร อ.วารินชำราบ จ.อุบลราชธานี นายบิณฑ์ บรรลือฤทธิ์ และนายเอกพันธ์ บรรลือฤทธิ์ พร้อมด้วย ดร.รัตนา สมสกุลรุ่งเรือง ประธานมูลนิธิร่วมกตัญญู ได้แถลงข่าวสรุปยอดเงินบริจาคและการใช้จ่ายช่วยเหลือผู้ประสบอุทกภัย โดยมีหน่วยงานภาครัฐ และโรงพยาบาลที่ได้รับบริจาคสิ่งของช่วยเหลือจากเงินบริจาคชุดนี้เข้าร่วมรับฟังการแถลงข่าวด้วย<br/><br/>นายบิณฑ์ บรรลือฤทธิ์ กล่าวถึงยอดเงินที่ได้รับบริจาคจากประชาชนผ่านบัญชีมีจำนวนทั้งสิ้น 422,496,026 บาท และมียอดที่มีผู้มีจิตศรัทธานำมามอบแก่นายบิณฑ์ด้วยตัวเองอีก 4,263,684.25 บาท โดยเงินส่วนแรกใช้จ่ายมอบแก่ผู้ประสบภัยพื้นที่ 6 จังหวัดภาคอีสาน ประกอบด้วย จังหวัดอุบลราชธานี จังหวัดยโสธร จังหวัดอำนาจเจริญ จังหวัดร้อยเอ็ด จังหวัดมหาสารคาม และจังหวัดขอนแก่น จำนวน 53,158 ครัวเรือน ผู้ป่วยผู้พิการ 8,707 ราย ช่วยเหลือวัด/สำนักสงฆ์ 412 แห่ง เป็นเงิน 313,668,500 ล้านบาท<br/><br/>ส่วนที่เหลืออีกกว่า 63 ล้านบาทใช้จัดซื้อรถพยาบาลพร้อมอุปกรณ์ขั้นสูง จำนวน 18 คัน คันละ 2,350,000 บาท ให้แก่ 18 โรงพยาบาลในจังหวัดอุบลราชธานี รวมเป็นเงิน 42,300,000 บาท ซื้อเครื่องช่วยหายใจ จัดสร้างอาคารเก็บศพให้แก่โรงพยาบาลร้อยเอ็ด ซื้อเรือท้องแบนให้แก่มูลนิธิองค์กรการกุศลของจังหวัดอุบลราชธานี และร้อยเอ็ดไว้ใช้ช่วยเหลือผู้ประสบภัย ซื้อหม้อหุงข้าว พัดลม ผ้าห่ม และอื่นๆ มอบแก่ผู้ประสบภัย<br/><br/>ทำให้ปัจจุบันเงินที่ได้รับบริจาคมาทั้งหมดถูกใช้จ่ายช่วยเหลือผู้ประสบอุทกภัยตามจุดประสงค์ของผู้บริจาคมาทั้งหมดแล้ว แต่ปรากฏว่ายังมีโรงพยาบาลที่มาขอรับบริจาคอุปกรณ์เครื่องมือเครื่องใช้ทางการแพทย์อีกส่วนหนึ่ง ในส่วนนี้มูลนิธิร่วมกตัญญูจะเป็นผู้รับไปจัดสรรเงินมาให้แก่โรงพยาบาลเหล่านี้ต่อไป</p>
      <figure>
        <img src="https://mpics.mgronline.com/pics/Images/562000012174003.JPEG"/>
      </figure>
      <figure>
        <img src="https://mpics.mgronline.com/pics/Images/562000012174004.JPEG"/>
      </figure>
      <p>“ตลอดช่วงลงพื้นที่มอบเงินช่วยเหลือผู้ประสบภัยน้ำท่วมครอบครัวละ 5,000 บาท ได้พบกับความประทับใจหลายเรื่อง ทั้งได้รับรอยยิ้มและน้ำตาจากประชาชนที่ประสบภัย ถือเป็นเรื่องที่ยิ่งใหญ่มากของชีวิตตัวเอง ประชาชนได้ร่วมกันบริจาคเงินมาให้จำนวนมหาศาลเกินที่ตั้งใจไว้มาก ซึ่งชีวิตนี้คงไม่มีโอกาสได้ทำเรื่องใหญ่ๆ แบบนี้อีกแล้ว และเงินบริจาคที่ใช้จ่ายไปทั้งหมดสามารถตรวจสอบได้ทุกบาททุกสตางค์” นายบิณฑ์ กล่าว</p>
      <figure>
        <img src="https://mpics.mgronline.com/pics/Images/562000012174005.JPEG"/>
      </figure>
      <p>ฝากขอบคุณประชาชนที่ร่วมบริจาค พร้อมฝากขอบพระคุณโรงแรมวิจิตรพรที่ไม่เก็บค่าที่พักจากตนและทีมงานมูลนิธิร่วมกตัญญูที่เข้าพักระหว่างลงมาช่วยเหลือพี่น้องประชาชนเป็นเวลากว่า 3 เดือน ขอบคุณสายการบินนกแอร์ที่ได้ให้บัตรโดยสารฟรีแก่ตนและทีมงาน ใช้เดินทางมาช่วยเหลือประชาชนที่ประสบภัยน้ำท่วมด้วย</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000117730"/>
      </related>
    </article>
  </body>
</html>