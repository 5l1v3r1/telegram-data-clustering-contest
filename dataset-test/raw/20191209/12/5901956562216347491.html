<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/anya-iz-grozljivk-v-romanticni-film-247453"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Anya iz grozljivk v romantični film"/>
    <meta property="og:description" content="Ljubitelji romanov Jane Austen, pozor! Na velika platna prihaja nova uprizoritev romantične zgodbe izpod peresa slovite pisateljice, ki je svetu dala novo upanje v romantiko, ljubezen, zvestobo v zak..."/>
  </head>
  <body>
    <article>
      <h1>Anya iz grozljivk v romantični film</h1>
      <h2>Še tretja uprizoritev Emme po romanu Jane Austen. Ohlapno se je drži tudi ameriška komedija Nimaš pojma.</h2>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/10/1746690.jpg"/>
          <figcaption>Najraje ima strašljive žanre. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/11/10/1746691.jpg"/>
          <figcaption>Za Anyo Taylor-Joy bo to povsem drugačna preizkušnja in preobrazba. FOTO: Reuters</figcaption>
        </figure>
      </slideshow>
      <p>Ljubitelji romanov <b>Jane Austen</b>, pozor! Na velika platna prihaja nova uprizoritev romantične zgodbe izpod peresa slovite pisateljice, ki je svetu dala novo upanje v romantiko, ljubezen, zvestobo v zakonu. Predvsem pa očarljivega gospoda Darcyja.</p>
      <blockquote>Najverjetneje bo uprizorjena na prihodnje valentinovo.</blockquote>
      <h3>Dotaknila se je tudi Hollywooda</h3>
      <figure>
        <img src="https://www.slovenskenovice.si/images/slike/2019/11/10/1746691.jpg"/>
        <figcaption>Za Anyo Taylor-Joy bo to povsem drugačna preizkušnja in preobrazba. FOTO: Reuters</figcaption>
      </figure>
      <p>Prihaja nova Emma, ki je ob Prevzetnosti in pristranosti, Razsodnosti in rahločutnosti in Mansfield Parku nedvomno eno najuspešnejših del slovite britanske pisateljice. Film bo doživel tretjo uprizoritev z mlado angleško-argentinsko zvezdnico <b>Anyo Taylor-Joy</b> na čelu. Prvič so zgodbo v kinematografih predstavili daljnega leta 1948, ko je naslovno junakinjo upodobila <b>Judy Campbell</b>, v drugi, modernejši različici iz leta 1996, pa je nastopila <b>Gwyneth Paltrow</b>. Na romanu iz leta 1815 ohlapno temelji tudi komična uspešnica Nimaš pojma (Clueless) z <b>Alicio Silverstone</b>, <b>Stacey Dash</b>, <b>Brittany Murphy </b>in <b>Paulom Ruddom</b>, okolje pa, seveda, ni angleško podeželje, zasanjano in romantično ter povzpetniško in aristokratsko hkrati, temveč razkošje Beverly Hillsa z razvajenimi prebivalci. Tudi glavna junakinja Emma je trmasta, vase prepričana in odločna mlada dama, ki rada pridiga celo lastnemu očetu, drugim pa nenehno modruje o ljubezni, medtem ko sama pred odnosom z moškim odmahuje z roko, dokler se čustvom preprosto ne more več upirati. A konec dober, vse dobro.</p>
      <blockquote>1948. je Emma prvič osvojila kinematografe.</blockquote>
      <p>Novo različico bo režirala <b>Autumn de Wilde</b>, Emma bo filmski prvenec mlade umetnice, do zdaj pa se je izkazala z glasbenimi videospoti in dokumentarci. Scenarij je po knjižni predlogi spisala večkrat nagrajena novozelandska pisateljica <b>Eleanor Catton</b>. V filmu bodo nastopili še <b>Johnny Flynn </b>kot g. Knightley, <b>Bill</b> <b>Nighy </b>bo Emmin oče, <b>Mia Goth </b>se bo prelevila v Harriet in <b>Callum Turner </b>bo Franklin Churchill. Pred največjim izzivom je mlada Taylor-Joyeva, ki se je do zdaj preizkušala predvsem v grozljivkah in trilerjih, tokrat bo prvič stopila v romantični lik zmedene angleške dame; in po drami Austenove si bo znova dala duška v strašljivih žanrih, prihodnje leto prihajata namreč na velika platna še takšna dva njena filma.<br/><br/>Emma, v tretji preobleki, prihaja v kinematografe februarja prihodnje leto, menda prav na valentinovo, napovedujejo. </p>
    </article>
  </body>
</html>