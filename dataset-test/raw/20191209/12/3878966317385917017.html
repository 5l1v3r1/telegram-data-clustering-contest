<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/swiat/news-tajlandia-kajak-polaka-zniesiony-na-otwarte-morze-trwaja-pos,nId,3378801"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T12:16:15+00:00"/>
    <meta property="og:title" content="​Tajlandia: Kajak Polaka zniesiony na otwarte morze. Trwają poszukiwania"/>
    <meta property="og:description" content="Tajlandzkie służby ratunkowe poszukują Polaka i towarzyszącej mu mieszkanki Tajlandii. Kajak, którym para płynęła niedaleko brzegu wyspy Phuket, został zniesiony na otwarte morze - informuje w poniedziałek agencja AP."/>
  </head>
  <body>
    <article>
      <h1>​Tajlandia: Kajak Polaka zniesiony na otwarte morze. Trwają poszukiwania</h1>
      <address><time datetime="2019-12-09T12:16:15+00:00">09 Dec 2019, 12:16</time> by <a rel="author">INTERIA.PL</a></address>
      <p>
        <b>Tajlandzkie służby ratunkowe poszukują Polaka i towarzyszącej mu mieszkanki Tajlandii. Kajak, którym para płynęła niedaleko brzegu wyspy Phuket, został zniesiony na otwarte morze - informuje w poniedziałek agencja AP.</b>
      </p>
      <p>Suriya Khunto z policji wodnej powiedział, że 26-letni Mateusz i 23-letnia Werakan zaginęli w sobotę około godz. 18 czasu lokalnego (godz. 12 w Polsce). Płynęli kajakiem do wysepki, niedaleko plaży Yanui na wyspie Phuket. Ich znajomi płynęli trzema innymi kajakami.</p>
      <p>Jak informuje policja, znajomi Polaka powiedzieli właścicielowi wypożyczalni kajaków, że 26-latek tuż przed zaginięciem zadzwonił do nich z telefonu komórkowego. Powiedział, że wysokie fale i silny wiatr znoszą go do morza, a jego kajak już raz przewrócił się do góry dnem.</p>
      <p>Poszukiwania rozpoczęły się w sobotę wieczorem. Od poniedziałku bierze w nich udział pięć statków i śmigłowiec. </p>
    </article>
  </body>
</html>