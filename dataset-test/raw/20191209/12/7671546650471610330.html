<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916444"/>
    <meta property="og:site_name" content="Dnevnik"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Največji dopinški škandal v zgodovini športa: Rusije ne bo na OI niti na nogometnem SP"/>
    <meta property="og:description" content="Svetovna protidopinška agencija Wada je na zasedanju v švicarski Lozani Rusiji prepovedala nastope na velikih mednarodnih tekmovanjih za naslednja štiri leta. Prepoved med drugim zajema olimpijske igre v Tokiu (2020) in svetovno nogometno prvenstvo v Katarju (2022)."/>
  </head>
  <body>
    <article>
      <h1>Največji dopinški škandal v zgodovini športa: Rusije ne bo na OI niti na nogometnem SP</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">Anže Lebinger</a></address>
      <p>
        <b>Svetovna protidopinška agencija Wada je na zasedanju v švicarski Lozani Rusiji prepovedala nastope na velikih mednarodnih tekmovanjih za naslednja štiri leta. Prepoved med drugim zajema olimpijske igre v Tokiu (2020) in svetovno nogometno prvenstvo v Katarju (2022).</b>
      </p>
      <p>Posebna preiskovalna komisija (CRC) Svetovne protidopinške agencije je zaradi neupoštevanja dopinških pravil ruskim športnikom za naslednja štiri leta prepovedala uradno nastopati na velikih mednarodnih tekmovanjih. Wada je o novem suspenzu Rusiji soglasno odločila na seji izvršnega odbora v Lozani. Ruski športniki bodo sicer lahko nastopali še naprej, vendar pod nevtralno zastavo in brez državnih obeležij. Seveda samo v primeru, če bodo dokazali, da so 'čisti' in ne sodelujejo v sistemu, ki ga podpira ruska država. Bistvena razlika v primerjavi s prepovedmi in sankcijami iz preteklosti je ta, da je doslej tako pravilo od leta 2015 veljalo v glavnem za ruske atletinje in atlete.</p>
      <p>Ostrejša kazen, ki je še bolj omajala ugled ruskega športa in bo prizadela tudi prihodnje generacije ruskih športnikov, pomeni, da ruske ekipe in športniki ne bodo smeli nastopiti na poletnih olimpijskih igrah prihodnje leto v Tokiu in zimskih olimpijskih igrah v Pekingu leta 2022. Enako velja za prihajajoče atletsko svetovno prvenstvo v ameriškem Oregonu leta 2021, kazen pa se prav tako nanaša na nogometno reprezentanco, ki nima pravice nastopiti na SP v Katarju. Rusi imajo sedaj 21 dni časa, da se pritožijo na odločitev Wade, v tem primeru bo odločalo mednarodno arbitražno športno razsodišče (Cas).</p>
      <h3>Svetovno prvenstvo v nogometu ne, evropsko da</h3>
      <p>Ruska športna javnost se je v luči dopinškega škandala pred tem že spraševala, kaj bo z evropskim prvenstvom v nogometu prihodnje leto, na katerem bo Rusija celo med prirediteljicami. Takrat je nekdanji podpredsednik Uefe Vjačeslav Koloskov zagotovil, da so možnosti, da bi Rusija ostala brez tekem na Euru, nične. Wada je temu danes pritrdila in nekoliko nerodno pojasnila, da Evropska nogometna zveza (Uefa) v povezavi z dopinškimi prekrški ne spada med organizatorje največjih mednarodnih športnih dogodkov.</p>
      <p>A kljub temu da jo je Rusija v tem primeru kot soprirediteljica odnesla dobro, to ne znižuje pomena sankcij za ugled svetovnega športa. Celo največji kritiki Wade, ki njene ukrepe označujejo za izrazito politične, namreč ne morejo spregledati, kako škandalozno se Rusija od prvih obtožb obnaša v postopku. Mednarodna atletska zveza, nekdaj znana kot IAAF, zdaj pa kot Svetovna atletika, je Rusijo zaradi dopinga recimo prvič kaznovala že novembra 2015, leta 2016 pa je v javnosti kot bomba udarilo tako imenovano McLarnovo poročilo, ki je razkrilo sistemski doping v Rusiji, ki ga je podpirala država. Vpletenih je bilo več kot 1000 ruskih športnikov. Rusija je kljub vsem dokazom zavirala postopek in zavlačevala s predajo laboratorijskih podatkov. Vodilne protidopinške agencije sveta so medtem vseskozi zahtevale dodatne sankcije.</p>
      <h3>Wada pričakuje polno priznanje</h3>
      <p>Wada je ne glede na to lani novembra ruski nacionalni protidopinški agenciji (Rusada) sporno dvignila suspenz, šele letos januarja pa nato končno začela analizo 1,5 milijona datotek. Ta je po nekaj mesecih razkrila številne nepravilnosti. Namesto da bi torej rusko vodstvo dokazalo, da se uspešno bori proti dopinškim kršitvam, je še naprej prirejalo podatke in manipuliralo z zdravstvenimi kartotekami športnikov. V povezavi s preiskavo skakalca v višino Danila Lisenka je konec novembra nazadnje odletel predsednik ruske atletske zveze Dmitrij Šljahtin.</p>
      <p>Dolgotrajni postopki in kritike lanskega dviga suspenza so med drugim razkrili tudi pomanjkljivosti znotraj Wade. Nekateri člani so v skladu s tem že izrazili, da niso zadovoljni s kaznijo. »Z odločitvijo, ki smo jo sprejeli danes, nisem zadovoljna,« je povedala norveška podpredsednica Svetovne protidopinške agencije Linda Helleland. »To je največji športni škandal, kar jih je svet videl. Na tej točki bi pričakovala polno rusko priznanje ter opravičilo športnikom in navijačem.«</p>
      <h3>Rusija zamudila priložnost za uvedbo sprememb</h3>
      <p>Povsem drugačni so seveda prvi odzivi z ruske strani, ki se bo na odločitev skoraj zagotovo pritožila. Britanski <i>Guardian</i> je poročal, da je bilo v ruskem parlamentu že slišati o »spolitiziranosti« postopka in da je to »le način, na kakršnega želijo iz svetovne konkurence odstraniti ruske športnike«. Šef biatlonske zveze Vladimir Dračev pa je za rusko nacionalno televizijo dejal, »da je odločitev povsem napačna in pristranska«. »V ruskem športu je v zadnjem času prišlo do številnih sprememb, dopinški primeri so stvar preteklosti.«</p>
      <p>A ne glede na odzive in pritožbo je lahko Rusiji, ki je zapravila svoj športni ugled in se naprej igra z življenji čistih športnikov, kristalno jasno, da ne more več računati na morebitne kompromise. »Rusija je imela vse možnosti, da uredi zadevo interno in se ponovno pridruži protidopinški skupnosti. Časa je imela dovolj, toda namesto da bi delovala v dobro svojih športnikov in športa, je še naprej zanikovala in lagala,« je stališče Wade odločno povzel predsednik sir Craig Reedie.</p>
    </article>
  </body>
</html>