<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/34-latka-bedzie-rzadzic-finlandia-najmlodsza-premier-w-historii-kraju/"/>
    <meta property="og:site_name" content="Polsat News"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="Została wychowana przez parę LGBT. Będzie najmłodszą premier na świecie"/>
    <meta property="og:description" content="Wiceprzewodnicząca partii socjaldemokratycznej, 34-letnia Sanna Marin, została oficjalnym kandydatem na szefa nowego centrolewicowego rządu Finlandii - poinformowano po wewnątrzpartyjnych wyborach i niedzielnym posiedzeniu delegatów ugrupowania. Marin będzie nie tylko najmłodszym premierem w historii Finlandii, ale także najmłodszym spośród obecnie urzędujących szefów rządów na świecie."/>
  </head>
  <body>
    <article>
      <h1>Została wychowana przez parę LGBT. Będzie najmłodszą premier na świecie</h1>
      <address>
        <time datetime="2019-12-09T12:04:00+00:00">09 Dec 2019, 12:04</time>
      </address>
      <p>
        <b>Wiceprzewodnicząca partii socjaldemokratycznej, 34-letnia Sanna Marin, została oficjalnym kandydatem na szefa nowego centrolewicowego rządu Finlandii - poinformowano po wewnątrzpartyjnych wyborach i niedzielnym posiedzeniu delegatów ugrupowania. Marin będzie nie tylko najmłodszym premierem w historii Finlandii, ale także najmłodszym spośród obecnie urzędujących szefów rządów na świecie.</b>
      </p>
      <related>
        <a href="https://www.polsatnews.pl/wiadomosc/2019-12-05/tuska-wzial-trumpa-na-muszke-nasza-przyjazn-musi-trwac/"/>
      </related>
      <p>Marin, dotychczas pełniąca obowiązki ministra transportu i komunikacji, ma zastąpić na stanowisku premiera 57-letniego Anttiego Rinnego, lidera Socjaldemokratycznej Partii Finlandii (SDP), który na początku tygodnia podał się do dymisji.<br/><br/>Po oficjalnym zatwierdzeniu przez parlament i uzyskaniu nominacji od prezydenta Finlandii Sauliego Niinisto Marin zostanie najmłodszym premierem w historii kraju. Oczekuje się, że nowy rząd zostanie powołany we wtorek.</p>
      <p>
        <a href="https://www.polsatnews.pl/wiadomosc/2019-04-14/finlandia-eurosceptyczna-populistyczna-partia-finowie-przegrywa-z-socjaldemokratami-w-wyborach/">
          <b>ZOBACZ: Finlandia: eurosceptyczna, populistyczna Partia Finowie przegrywa z socjaldemokratami w wyborach</b>
        </a>
      </p>
      <p>Marin podkreślała w przemówieniu swoje doświadczenie i przywiązanie do wartości socjaldemokratów. Wspomniała też, jak ważną rolę w jej życiu odegrało państwo opiekuńcze.<br/><br/>W wewnętrznych wyborach socjaldemokratów - największego ugrupowania w parlamencie, które wygrało przeprowadzone na wiosnę wybory - Marin pokonała 37-letniego Anttiego Lindtmana, szefa grupy parlamentarnej.</p>
      <p>
        <b>Najniższe poparcie od 25 lat</b>
      </p>
      <p>Jak pisze fińska prasa, do rywalizacji o fotel premiera przystąpili politycy młodego pokolenia socjaldemokratów, którzy chcą skierować SDP na nowy drogę i odbudować spadające poparcie dla tej partii, a jest ono najniższe od 25 lat i według sondaży wynosi około 13 proc.<br/><br/>Tymczasem od dłuższego czasu rośnie poparcie dla narodowo-konserwatywnej partii Finowie (F), które wynosi ponad 24 proc.<br/><br/>Istotne jest także - jak podkreślają komentatorzy - aby wewnątrz pięciopartyjnej koalicji rządzącej wróciło zaufanie, które zostało naruszone w ostatnich tygodniach i było powodem dymisji Rinnego.<br/><br/>Bezpośrednim powodem jego rezygnacji była utrata poparcia największego koalicjanta SDP w rządzie - liberalnej partii Centrum Finlandii (KESK).<br/><br/>Koalicję rządową w Finlandii tworzą SDP, KESK, Zielona Unia (VIHR), Związek Lewicowy (VAS) oraz Szwedzka Partia Ludowa w Finlandii (RKP). Łącznie dysponują 117 mandatami w 200-osobowym jednoizbowym parlamencie.</p>
      <p>
        <b>Zna trzy języki obce</b>
      </p>
      <p>Sanna Marin urodziła się 16 listopada 1985 roku w Helsinkach. Pochodzi z rodziny homoseksualnej – była wychowywana przez swoją matkę i jej partnerkę.</p>
      <p>Oprócz ojczystego języka fińskiego posługuje się także szwedzkim, angielskim i niemieckim.</p>
      <p>Marin w 2012 roku ukończyła prawo administracyjne na Uniwersytecie w Tampere, a w 2017 r. została magistrem prawa administracyjnego na tejże uczelni. </p>
      <p>W 2014 roku została drugą wiceprzewodniczącą partii socjaldemokratycznej, a trzy lata później pierwszą wiceprzewodniczącą tego ugrupowania. W międzyczasie została przewodniczącą rady miejskiej w Tampere.</p>
      <p>6 czerwca objęła stanowisko ministra transportu i komunikacji w nowo utworzonym koalicyjnym rządzie Anttiego Rinne.</p>
      <p>
        <a href="https://www.polsatnews.pl/wideo/polka-brutalnie-pobita-przez-migrantow-we-wloszech-chcieli-od-niej-20-euro_6760415/">WIDEO - Polka brutalnie pobita przez migrantów we Włoszech. Chcieli od niej 20 euro</a>
      </p>
      <figure>
        <img src="https://r.dcs.redcdn.pl/http/o2/redefine/cp/j6/j6yjywdb3o6scd7oco8xf7ydgtdz9y16.jpg"/>
      </figure>
    </article>
  </body>
</html>