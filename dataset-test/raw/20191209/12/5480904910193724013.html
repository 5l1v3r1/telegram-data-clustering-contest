<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ustecky-kraj-bude-hospodarit-se-schodkem-865-milionu-korun/1830439?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:31:00+00:00"/>
    <meta property="og:title" content="Ústecký kraj bude hospodařit se schodkem 865 milionů korun"/>
    <meta property="og:description" content="Ústí nad Labem - Ústecký kraj bude v roce 2020 hospodařit se schodkem 865 milionů korun, výdaje jsou 20,8 miliardy korun, z toho kapitálové jsou téměř 2,5 miliardy korun. Rozpočet na rok 2020 dnes schválili zastupitelé, pro návrh rady jich hlasovalo 28 z 50 přítomných."/>
  </head>
  <body>
    <article>
      <h1>Ústecký kraj bude hospodařit se schodkem 865 milionů korun</h1>
      <address><time datetime="2019-12-09T12:31:00+00:00">09 Dec 2019, 12:31</time> by <a rel="author" href="http://www.ctk.cz/" target="_blank">ČTK</a></address>
      <p>Ústí nad Labem - Ústecký kraj bude v roce 2020 hospodařit se schodkem 865 milionů korun, výdaje jsou 20,8 miliardy korun, z toho kapitálové jsou téměř 2,5 miliardy korun. Rozpočet na rok 2020 dnes schválili zastupitelé, pro návrh rady jich hlasovalo 28 z 50 přítomných.</p>
      <p>Rozpočet počítá s příjmy 19,978 miliardy korun a výdaji 20,843 miliardy korun. Rozpočet podle náměstka hejtmana Martina Kliky (ČSSD) kryje všechny nutné výdaje včetně financování evropských projektů. Nejvíc peněz míří do školství a dopravy. U vzdělávání jsou to především nutné výdaje na mzdy. Právě růst mezd stojí podle Kliky za meziročním růstem výdajů. Právě rostoucí výdaje kritizoval opoziční zastupitel Petr Urbánek (ANO).</p>
      <p>Schodek pokryje úvěr a vlastní prostředky. Přebytek hospodaření z letošního roku chce samospráva dát do rezervy na sociální služby. Kapitálové výdaje činí 2,488 miliardy korun a jsou meziročně o 12 procent vyšší.</p>
      <p>Nejvýznamnější investicí v příštím roce je stavba obchvatu Chomutova, náklady jsou 700 milionů korun, v příštím roce z rozpočtu na stavbu půjde 250 milionů korun. Opravovat se bude také střední stavební škola v Teplicích. Na rekonstrukce silnic II. a III. tříd včetně mostů a výstavbu cyklostezek je v rozpočtu 979 milionů korun.</p>
      <p>Opoziční zastupitel Jiří Kulhánek (ODS) se dotazoval, proč se v příštím roce nepočítá se změnami, jež doporučil audit, který si kraj nechal za dva miliony korun připravit. "Audit doporučil přeorganizovat úřad," uvedl Kulhánek. Podle Kliky se bude se závěry auditu nyní pracovat. Vedení kraje podle náměstka hejtmana Jaroslava Komínka (KSČM) se bude také zabývat novou soutěží na právní služby.</p>
      <p>Pro letošek zastupitelé schválili rozpočet v celkovém objemu 18,6 miliardy korun s příjmy 18,1 miliardy. Z přebytku a z úvěrů je financován schodek, který byl schválen ve výši 553 milionů korun.</p>
    </article>
  </body>
</html>