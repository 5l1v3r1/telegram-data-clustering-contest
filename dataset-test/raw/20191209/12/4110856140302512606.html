<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/teli_kykloforias_2020_oi_prothesmies_kai_ta_prostima_ti_allazei_ti_nea_xronia-593025/"/>
    <meta property="og:site_name" content="Real.gr"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Ποιοι μπορούν να βγουν στη σύνταξη σε ηλικίες από 55 έως 60 ετών - Τι ποσά θα λάβουν"/>
    <meta property="og:description" content="Στο επίκεντρο του ενδιαφέροντος βρίσκονται τα τέλη κυκλοφορίας. Τόσο επειδή η εμπρόθεσμη πληρωμή τους πρέπει να γίνει έως τις 31 Δεκεμβρίου, διαφορετικά οι φορολογούμενοι θα έχουν πρόσθετες επιβαρύνσεις, όσο και επειδή από τη νέα χρονιά έχουν προαναγγελθεί αλλαγές."/>
  </head>
  <body>
    <article>
      <h1>
        <a href="https://www.real.gr/oikonomia/arthro/poioi_mporoun_na_bgoun_sti_syntaksi_se_ilikies_apo_55_eos_60_eton_ti_posa_tha_laboun-593012/">Ποιοι μπορούν να βγουν στη σύνταξη σε ηλικίες από 55 έως 60 ετών - Τι ποσά θα λάβουν</a>
      </h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">enikonomia.gr</a></address>
      <p>
        <b>Στο επίκεντρο του ενδιαφέροντος βρίσκονται τα τέλη κυκλοφορίας. Τόσο επειδή η εμπρόθεσμη πληρωμή τους πρέπει να γίνει έως τις 31 Δεκεμβρίου, διαφορετικά οι φορολογούμενοι θα έχουν πρόσθετες επιβαρύνσεις, όσο και επειδή από τη νέα χρονιά έχουν προαναγγελθεί αλλαγές.</b>
      </p>
      <p>Για φέτος, τα τέλη κυκλοφορίας υπολογίζονται όπως και πέρυσι με τους ιδιοκτήτες οχημάτων να καλούνται να πληρώσουν από 22 έως 1.380 ευρώ ανάλογα με τις εκπομπές διοξειδίου του άνθρακα, αλλά και με βάση τα κυβικά του κινητήρα και το έτος ταξινόμησης.</p>
      <p>Όσοι δεν πληρώσουν εμπρόθεσμα θα επιβαρυνθούν (εκτός του ποσού για τα τέλη) πρόστιμα, ως εξής:</p>
      <ol>
        <li>100% των τελών εάν το όχημα είναι δίκυκλο, τρίκυκλο ή επιβατικό ΙΧ.</li>
        <li>50% των τελών εάν το όχημα είναι επιβατικό ΔΧ, φορτηγό ή λεωφορείο.</li>
        <li>30 ευρώ εάν τα τέλη κυκλοφορίας είναι μικρότερα των 30 ευρώ.</li>
      </ol>
      <p>Ποιοι απαλλάσσονται</p>
      <p>Υπάρχουν βέβαια και ορισμένες κατηγορίες ιδιοκτητών αυτοκινήτων οι οποίοι απαλλάσσονται από την καταβολή των τελών κυκλοφορίας. Η πλήρης απαλλαγή ισχύει τόσο για τα άτομα με αναπηρία όσο και για τους γονείς τους ή στα πρόσωπα που ασκούν τη γονική μέριμνα. Η διάταξη αυτή ισχύει μέχρι και την ενηλικίωση του ατόμου με αναπηρία και για ένα μόνο όχημα.</p>
      <p>Αναλυτικά, οι κατηγορίες αναπηρίας που απαλλάσσονται είναι οι εξής:</p>
      <ul>
        <li>Πλήρη παράλυση των κάτω ή άνω άκρων ή αμφοτερόπλευρο ακρωτηριασμό αυτών.</li>
        <li>Σοβαρή κινητική αναπηρία του ενός ή και των δύο κάτω άκρων με ποσοστό αναπηρίας συνολικά 67%.</li>
        <li>Σοβαρή κινητική αναπηρία του ενός ή και των δύο κάτω άκρων με συμμετοχή του ενός ή και των δύο άνω άκρων, με ποσοστό αναπηρίας συνολικά όχι μικρότερο του 67% από το οποίο το 40% τουλάχιστον από το ένα κάτω άκρο.</li>
        <li>Ολική και από τους δύο οφθαλμούς τύφλωση, με ποσοστό αναπηρίας 100%.</li>
        <li>Νοητική καθυστέρηση με δείκτη νοημοσύνης κάτω του 40%.</li>
        <li>Μεσογειακή αναιμία ή συγγενής αιμορραγική διάθεση (αιμορροφιλία).</li>
        <li>Δρεπανοκυτταρική ή μικροδρεπανοκυτταρική αναιμία</li>
        <li>Νεφρική ανεπάρκεια τελικού σταδίου ή μεταμόσχευση νεφρού</li>
        <li>Αυτισμό, εφ' όσον αυτός συνοδεύεται από επιληπτικές κρίσεις ή πνευματική καθυστέρηση ή οργανικό ψυχοσύνδρομο και, εξαιτίας των παθήσεων αυτών ο παθών έχει καταστεί ανάπηρος, με συνολικό ποσοστό αναπηρίας από 67% και άνω, και είναι ανίκανος για εργασία και έχει ανάγκη βοήθειας.</li>
      </ul>
      <p>Κατάθεση πινακίδων</p>
      <p>Παράλληλα, εξακολουθεί να ισχύει το μέτρο της ακινησίας οχημάτων, που σημαίνει πως όσοι καταθέσουν τις πινακίδες τους στην εφορία, δεν θα πληρώσουν τα τέλη κυκλοφορίας.</p>
      <p>Οι φορολογούμενοι που θέλουν να αποσύρουν από την κυκλοφορία το αυτοκίνητό τους θα πρέπει να έχουν μαζί τους τα εξής δικαιολογητικά:</p>
      <ul>
        <li>Άδεια κυκλοφορίας αυτοκινήτου</li>
        <li>Πινακίδες</li>
        <li>Φωτοτυπία της δήλωσης εισοδήματος, όπου να αποδεικνύεται ποιος είναι ο κάτοχος του ΙΧ</li>
        <li>Απόδειξη πληρωμής των τελών κυκλοφορίας του τρέχοντος έτους</li>
        <li>Υπεύθυνη δήλωση ότι το αυτοκίνητο θα σταθμεύσει σε κλειστό ιδιόκτητο χώρο</li>
        <li>Αστυνομική ταυτότητα ή σχετική εξουσιοδότηση αν δεν είναι ο ίδιος ο ιδιοκτήτης</li>
        <li>Υπεύθυνη δήλωση, με την οποία θα βεβαιώνεται ότι το όχημα δεν θα σταθμεύσει σε δημόσιο δρόμο.</li>
      </ul>
      <p>Έρχονται αλλαγές</p>
      <p>Μεγάλες ανατροπές στα τέλη κυκλοφορίας έρχονται από 1η Ιανουαρίου 2020 με στόχο να μειωθεί η κυκλοφορία των παλαιών και ρυπογόνων οχημάτων και να δημιουργηθεί ένα νέο ευνοϊκό πρότυπο υπολογισμού των τελών για τα καινούρια οχήματα. Τη νέα χρονιά και σίγουρα πριν από την 1η Μαρτίου αναμένεται να αλλάξουν οι συντελεστές και τα ποσά στα τέλη κυκλοφορίας καθώς η έλευση του νέου πρότυπου μέτρησης WLTP αυξάνει κατά πολύ τις εκπομπές CO2 όλων των αυτοκινήτων και κατ’ επέκταση και τα Τέλη Κυκλοφορίας τους αλλά και το Τέλος Ταξινόμησης.</p>
      <p>Με αυτά τε δεδομένα οι αλλαγές τόσο στο Τέλος Ταξινόμησης όσο και στα Τέλη Κυκλοφορίας πρέπει να έχουν νομοθετηθεί το αργότερο έως τις 28 Φεβρουαρίου 2020 καθώς από την 1η Μαρτίου τίθεται σε ισχύ το πρότυπο WLTP που αλλάζει τις εκπομπές CO2 σε όλα τα καινούρια αυτοκίνητα.</p>
    </article>
  </body>
</html>