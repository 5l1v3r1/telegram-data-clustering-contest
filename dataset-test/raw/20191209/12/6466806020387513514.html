<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/12/09/kevesebbet-kesnek-a-szamlak-kifizetesevel-a-magyar-vallalkozasok"/>
    <meta property="og:site_name" content="hirado.hu"/>
    <meta property="article:published_time" content="2019-12-09T12:49:00+00:00"/>
    <meta property="og:title" content="Kevesebbet késnek a számlák kifizetésével a magyar vállalkozások"/>
    <meta property="og:description" content="Jelentősen csökkentek a számottevő késések a számlák kifizetésénél az idei első három negyedévben, a két hónapon túl megfizetett számlák értékének aránya 52, a három hónapon túl megfizetetteké pedig 60 százalékkal volt kevesebb, mint tavaly ugyanebben az időszakban – közölte a Bisnode Magyarország negyedéves elemzése alapján hétfőn az MTI-vel."/>
  </head>
  <body>
    <article>
      <h1>Kevesebbet késnek a számlák kifizetésével a magyar vállalkozások</h1>
      <address><time datetime="2019-12-09T12:49:00+00:00">09 Dec 2019, 12:49</time> by <a rel="author">MTI</a></address>
      <p>
        <b>Jelentősen csökkentek a számottevő késések a számlák kifizetésénél az idei első három negyedévben, a két hónapon túl megfizetett számlák értékének aránya 52, a három hónapon túl megfizetetteké pedig 60 százalékkal volt kevesebb, mint tavaly ugyanebben az időszakban – közölte a Bisnode Magyarország negyedéves elemzése alapján hétfőn az MTI-vel.</b>
      </p>
      <p>A tanácsadó cég tájékoztatása szerint az átlagos fizetési késedelem 15,3 nap volt az első kilenc hónapban, ami szinte megegyezik a tavalyi 15,2 nappal. Az átlagos fizetési határidő tavaly az első három negyedévben 24,6 nap volt, idén ugyanebben az időszakban 24,9 nap.</p>
      <p>A lejáratig kifizetett számlák aránya elérte a 70 százalékot, értéküket tekintve pedig a 75 százalékot, ami 1,6, illetve 7,7 százalékkal több volt, mint az előző év azonos időszakában.</p>
      <p>Az iparágak közül a számlák értékének több mint háromnegyedét határidőre rendezték a kiskereskedelem, a nagykereskedelem, a fafeldolgozás, illetve a mezőgazdaság, erdőgazdálkodás, halászat területén. Ugyanakkor a számítógép, elektronikai, optikai termék gyártása ágazatban 43, az építőiparban 47, a papíriparban 48 százalékos az időben rendezett számlák értékének aránya.</p>
      <p>A legjobban teljesítők mind javítottak a tavalyi eredményeiken, a lista végén állók közül viszont a papíripar 12, az építőipar és a számítógép, elektronikai, optikai termék gyártása 11-11 százalékponttal maradt el tavalyi eredményétől a Bisnode adatai alapján.</p>
      <p>Területi alapon a legpontosabban fizető hazai térségek közé Komárom-Esztergom és Csongrád megye tartozik, mindkét helyen a számlák értékének 86 százalékát egyenlítették ki időben. A legkevésbé pontosan Zalában fizettek, itt 50 százalékos volt ez az arány.</p>
      <p>A leglassabban Heves megyében rendezték a számlákat, ahol csaknem 33 napos volt az átlagos késés ideje, míg a legkevesebbet Somogyban késtek, ahol 11 napos értéket regisztrált a Bisnode.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>