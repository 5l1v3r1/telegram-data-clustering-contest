<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055406/gallery/epikairothta/kosmos/gallia-synexizontai-oi-apergies-gia-to-synta3iodotiko---xaos-stoys-dromoys-toy-parisioy"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T12:32:52+00:00"/>
    <meta property="og:title" content="Γαλλία: Συνεχίζονται οι απεργίες για το συνταξιοδοτικό - Χάος στους δρόμους του Παρισιού"/>
    <meta property="og:description" content="Συνεχίζονται και σήμερα για πέμπτη συνεχόμενη ημέρα οι απεργιακές κινητοποιήσεις στα δημόσια μέσα μαζικής μεταφοράς στη Γαλλία, θέτοντας σε περαιτέρω δοκιμασία την επιμονή της κυβέρνησης στην προώθηση της μεταρρύθμισής της στο συνταξιοδοτικό, η οποία έχει προκαλέσει μεγάλη πολεμική."/>
  </head>
  <body>
    <article>
      <h1>Γαλλία: Συνεχίζονται οι απεργίες για το συνταξιοδοτικό - Χάος στους δρόμους του Παρισιού</h1>
      <address>
        <time datetime="2019-12-09T12:32:52+00:00">09 Dec 2019, 12:32</time>
      </address>
      <p>Συνεχίζονται και σήμερα για πέμπτη συνεχόμενη ημέρα οι απεργιακές κινητοποιήσεις στα δημόσια μέσα μαζικής μεταφοράς στη Γαλλία, θέτοντας σε περαιτέρω δοκιμασία την επιμονή της κυβέρνησης στην προώθηση της μεταρρύθμισής της στο συνταξιοδοτικό, η οποία έχει προκαλέσει μεγάλη πολεμική, παρά τη θολή εικόνα που υπάρχει ακόμη σχετικά με αυτήν, ενόψει της αποκάλυψής της την Τετάρτη «στο σύνολό της» από τον πρωθυπουργό Εντουάρ Φιλίπ.</p>
      <p>Οι μαζικές κινητοποιήσεις στη Γαλλία άρχισαν την Πέμπτη κατά του «καθολικού συστήματος» συνταξιοδότησης που προωθεί ο πρόεδρος της χώρας Εμανουέλ Μακρόν.</p>
      <p>Η γαλλική σιδηροδρομική εταιρεία SNCF ανακοίνωσε σήμερα ότι θα εκτελείται μόνον ένα ποσοστό 15% ως 20% των συνηθισμένων δρομολογίων της.</p>
      <figure>
        <img src="https://s.kathimerini.gr/resources/toolip/img/2019/12/09/france_strikes_73625jpg-6fe55.jpg"/>
      </figure>
      <p>Παράλληλα, η εταιρεία RATP του μετρό του Παρισιού γνωστοποίησε ότι 9 από τις 16 γραμμές του μετρό δεν θα λειτουργήσουν σήμερα, ενώ σε 6 άλλες θα είναι πολύ περιορισμένη η κυκλοφορία.</p>
      <p>Επίσης, επτά από τους σταθμούς λεωφορείων της RATP εξακολουθούσαν σήμερα το πρωί να είναι αποκλεισμένοι από απεργούς.</p>
      <p>Την ίδια ώρα το προσωπικό δύο γραμμών του μετρό του Παρισιού αποφάσισε σήμερα την παράταση των απεργιακών του κινητοποιήσεων ως την Παρασκευή.</p>
      <figure>
        <img src="https://s.kathimerini.gr/resources/toolip/img/2019/12/09/france_strikes_41249jpg-a6cba.jpg"/>
      </figure>
      <p>Η απόφαση αυτή των οδηγών και του προσωπικού συντήρησης αφορά τις γραμμές 2 και 6 του παρισινού μετρό, ενώ εντός της ημέρας αναμένεται να ληφθεί σχετική απόφαση και για άλλες γραμμές.</p>
      <p>Κατά συνέπεια, πολλοί ήταν αυτοί που αναγκάστηκαν να χρησιμοποιήσουν τα αυτοκίνητά τους, με μποτιλιαρίσματα σχεδόν πολλών χιλιομέτρων να καταγράφονται σήμερα το πρωί γύρω στις 07:40 τοπική ώρα στους δρόμους της περιοχής του Παρισιού, σύμφωνα με τον ιστότοπο πληροφόρησης για την κυκλοφορία στους δρόμους Sytadin.</p>
      <p>Στους δρόμους του Παρισιού επικρατεί χάος, ενώ διαγκωνίζονται επιβάτες που θέλουν να επιβιβαστούν στα σπάνια δρομολόγια που εκτελούνται από τα δημόσια μέσα μεταφοράς, την ώρα που σκούτερ, ποδήλατα και πατίνια ανοίγουν δρόμο για να περάσουν από τα πεζοδρόμια ανάμεσα στους πεζούς, λόγω των μποτιλιαρισμάτων.</p>
      <figure>
        <img src="https://s.kathimerini.gr/resources/toolip/img/2019/12/09/int21998848.jpg"/>
      </figure>
      <p>Η κατάσταση που επικρατεί είναι τέτοια που η SNCF συνέστησε στον κόσμο να αποφεύγει τους σταθμούς της, καθώς η μεγάλη ζήτηση που υπάρχει για τα σπάνια δρομολόγια που εκτελούνται μπορεί να εγκυμονεί κινδύνους για τους χρήστες.</p>
      <p>Την ίδια ώρα οι προβλέψεις που υπάρχουν και για αύριο, Τρίτη, είναι δυσοίωνες, καθώς ήδη έχει εξαγγελθεί μια δεύτερη ημέρα κινητοποιήσεων όλων των επαγγελματικών κλάδων από τη συνομοσπονδία των συνδικαλιστικών οργανώσεων.</p>
      <p>Υπό την πίεση των μαζικών αυτών κινητοποιήσεων, με περισσότερους από 800.000 διαδηλωτές να έχουν κατέβει στους δρόμους της χώρας την Πέμπτη, η κυβέρνηση αναμένεται μεθαύριο να αποκαλύψει τις λεπτομέρειες του σχεδίου της για το συνταξιοδοτικό, η εικόνα για το οποίο παραμένει ακόμη θολή.</p>
      <p>Η κυβέρνηση υπερασπίζεται ένα «καθολικό σύστημα» συνταξιοδότησης μέσω μοριοδότησης, το οποίο προορίζεται να αντικαταστήσει από το 2025 ή λίγο αργότερα τα 42 υπάρχοντα καθεστώτα (δημόσιοι υπάλληλοι, ιδιωτικοί υπάλληλοι, ειδικά καθεστώτα, επικουρικά...).</p>
      <figure>
        <img src="https://s.kathimerini.gr/resources/toolip/img/2019/12/09/int21998845.jpg"/>
      </figure>
      <p>Το Παρίσι υπόσχεται ότι θα είναι ένα «πιο δίκαιο» σύστημα, ενώ οι επικριτές του καταγγέλλουν «επισφάλεια» για τους συνταξιούχους.</p>
      <p>Εκπρόσωποι των συνδικάτων θα γίνουν για άλλη μια φορά δεκτοί σήμερα το απόγευμα από την κυβέρνηση προκειμένου να «αντληθούν τα συμπεράσματα» που υπάρχουν από τη διαβούλευση που ξεκίνησε ξανά τον Σεπτέμβριο.</p>
      <p>Στη συνέχεια αύριο, Τρίτη, το βράδυ ο πρόεδρος Μακρόν και ο πρωθυπουργός Φιλίπ έχουν προσκαλέσει τους υπουργούς που αφορά περισσότερο η μεταρρύθμιση αυτή σε δείπνο στο προεδρικό μέγαρο.</p>
      <p>Η συνάντηση αυτή θα επιτρέψει να ξεκαθαρίσει το τοπίο και να υπάρξει ένας συντονισμός πριν από την ανακοίνωση την Τετάρτη από τον πρωθυπουργό του «συνόλου του σχεδίου» της μεταρρύθμισης.</p>
      <figure>
        <img src="https://s.kathimerini.gr/resources/toolip/img/2019/12/09/int21998850.jpg"/>
      </figure>
      <p>Το σχέδιο αυτό «φιλοδοξεί να διασώσει το κοινωνικό σύστημα της Γαλλίας και ουδόλως να το διαλύσει, όπως παρουσιάζεται ήδη από τις γελοιογραφίες», δηλώνει το περιβάλλον του προέδρου Μακρόν.</p>
      <p>Με αυτό «θα μπορέσουμε να δώσουμε εξαιρετικά θετικές απαντήσεις σε πολλούς ανθρώπους που υφίστανται αδικίες στο σημερινό σύστημα: οι γυναίκες, οι αγρότες και κυρίως αυτοί που έχουν διακεκομμένη επαγγελματική πορεία», έχει επιμείνει ο Εντουάρ Φιλίπ.</p>
      <p>Ωστόσο η ίδια επιμονή διακρίνει και το στρατόπεδο των επικριτών του κυβερνητικού σχεδίου. «Θα συνεχίσουμε έως ότου αποσυρθεί η μεταρρύθμιση, στην οποία δεν υπάρχει τίποτε καλό», προειδοποίησε ο Φιλίπ Μαρτινέ, γενικός γραμματέας του συνδικάτου CGT.</p>
      <p>
        <sup>Πηγή: ΑΠΕ-ΜΠΕ</sup>
      </p>
    </article>
  </body>
</html>