<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/aitoloakarnania-ektakto-deltio-epikindynon-kairikon-fainomenon-deite-charti/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T12:48:27+00:00"/>
    <meta property="og:title" content="Αιτωλοακαρνανία: Έκτακτο δελτίο επικίνδυνων καιρικών φαινομένων – ΔΕΙΤΕ ΧΑΡΤΗ"/>
    <meta property="og:description" content="Αιτωλοακαρνανία: Έκτακτο δελτίο επικίνδυνων καιρικών φαινομένων - ΔΕΙΤΕ ΧΑΡΤΗ. Το Έκτακτο Δελτίο Επιδείνωσης Καιρού (15/09-12-2019) της ΕΜΥ/ΕΜΚ, που ισχύει"/>
  </head>
  <body>
    <article>
      <h1>Αιτωλοακαρνανία: Έκτακτο δελτίο επικίνδυνων καιρικών φαινομένων – ΔΕΙΤΕ ΧΑΡΤΗ</h1>
      <address><time datetime="2019-12-09T12:48:27+00:00">09 Dec 2019, 12:48</time> by <a rel="author">ΣΥΝΕΙΔΗΣΗ</a></address>
      <p>
        <b>Το Έκτακτο Δελτίο Επιδείνωσης Καιρού (15/09-12-2019) της ΕΜΥ/ΕΜΚ, που ισχύει από τη Δευτέρα 09-12-2019 μέχρι και την Πέμπτη 12-12-2019 και δημοσιοποιήθηκε από τη Γενική Γραμματεία Πολιτικής Προστασίας, προβλέπει <u>μεταβολή του καιρού από σήμερα τη νύχτα</u> (Δευτέρα 09-12-2019) και από τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες και τους θυελλώδεις ανέμους.</b>
      </p>
      <p>
        <b>Α. Πιο αναλυτικά:</b>
      </p>
      <p>
        <b>1Α. Την Τρίτη (10-12-2019)</b>
      </p>
      <p>Βροχές και καταιγίδες κατά τόπους ισχυρές προβλέπονται από τις πρώτες πρωινές ώρες στα νησιά του Ιονίου, την Ήπειρο και τη δυτική Στερεά (κυρίως τις παράκτιες περιοχές), την Πελοπόννησο, την Κρήτη, σταδιακά στις Κυκλάδες, την ανατολική Στερεά (συμπεριλαμβανομένης της Αττικής), την Εύβοια, από το απόγευμα στη Θεσσαλία, τις Σποράδες, την κεντρική Μακεδονία και από το βράδυ στα νησιά του ανατολικού Αιγαίου και τα Δωδεκάνησα.</p>
      <p>Τα φαινόμενα στη Δυτική Ελλάδα από τις νυχτερινές ώρες θα<br/>εξασθενήσουν.</p>
      <p>1Β. Την Τετάρτη (11-12-2019) και την Πέμπτη (12-12-2019)</p>
      <p>α. Ισχυρές βροχές θα εκδηλωθούν στην ανατολική Στερεά, την Εύβοια, τη δυτική Μακεδονία, καθώς και στην κεντρική Μακεδονία, τη Θεσσαλία, και τις Σποράδες όπου κατά διαστήματα θα είναι πολύ ισχυρές.</p>
      <p>Τις πρώτες πρωινές ώρες της Πέμπτης τα έντονα φαινόμενα θα περιοριστούν στη Θεσσαλία και τις Σποράδες και θα εξασθενήσουν.</p>
      <p>β. Βροχές και καταιγίδες κατά τόπους ισχυρές προβλέπονται στις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα, μέχρι τις πρώτες πρωινές ώρες της Πέμπτης.</p>
      <p>1Γ. Ειδικότερα για την Αττική, βροχές και καταιγίδες κατά τόπους ισχυρές προβλέπεται να εκδηλωθούν από τις προμεσημβρινές ώρες της Τρίτης (10-12-2019) μέχρι τις πρώτες πρωινές ώρες της Τετάρτης (11-12-2019).</p>
      <ol>
        <li data-num="2">Θυελλώδεις άνεμοι εντάσεως 8 μποφόρ θα πνέουν στα ανατολικά από το βράδυ της Τρίτης (10-12-2019) μέχρι και το απόγευμα της Τετάρτης (11-12-2019), που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης.</li>
      </ol>
      <p>Περισσότερες λεπτομέρειες στα καθημερινά τακτικά δελτία καιρού και την ιστοσελίδα της ΕΜΥ (<u><a href="http://www.emy.gr/">www.emy.gr</a></u>).</p>
      <p><i>– </i>Σε άλλο αρχείο επισυνάπτονται Γενικές Οδηγίες από τη Γενική Γραμματεία Πολιτικής Προστασίας.</p>
      <p>Έντονα καιρικά φαινόμενα – Γενικές Οδηγίες</p>
      <ul>
        <li>Φροντίστε να ενημερώνεστε διαρκώς από το ραδιόφωνο και την τηλεόραση για την εξέλιξη των καιρικών φαινομένων. Οι επίσημες πηγές ενημέρωσης είναι η Εθνική Μετεωρολογική Υπηρεσία (Ε.Μ.Υ.) και η Γενική Γραμματεία Πολιτικής Προστασίας.</li>
        <li>Σε περίπτωση ανάγκης καλέστε εναλλακτικά: Αστυνομία 100, Πυροσβεστικό Σώμα 199, ΕΚΑΒ 166, τον Ευρωπαϊκό Αριθμό Έκτακτης Ανάγκης 112.</li>
        <li>Τοποθετείστε σε εμφανές σημείο στο σπίτι τους παραπάνω αριθμούς τηλεφώνων πρώτης ανάγκης εφόσον τα παιδιά σας είναι σε θέση να τους χρησιμοποιήσουν και βεβαιωθείτε ότι το γνωρίζουν.</li>
        <li>Βοηθήστε τα παιδιά σας να απομνημονεύσουν οικογενειακά στοιχεία όπως το επίθετό τους, τη διεύθυνση και τον αριθμό τηλεφώνου του σπιτιού.</li>
        <li>Εξηγείστε σε όλα τα μέλη της οικογένειας πώς και πότε να κλείνουν τις παροχές ηλεκτρικού, φυσικού αερίου και νερού, πώς να χρησιμοποιούν τον πυροσβεστήρα και πώς να καλούν σε βοήθεια.</li>
        <li>Προμηθευτείτε είδη πρώτης ανάγκης όπως κουτί πρώτων βοηθειών, πυροσβεστήρα, φακό και μπαταρίες, φορητό ραδιόφωνο κλπ.</li>
        <li>Μεριμνήστε ειδικά για τα παιδιά και τους ηλικιωμένους.</li>
      </ul>
      <p>
        <b>Μόλις περάσει η κακοκαιρία</b>
      </p>
      <ul>
        <li>Παρακολουθείτε συνεχώς από το ραδιόφωνο και την τηλεόραση τις επίσημες προειδοποιήσεις ή συμβουλές.</li>
        <li>Ελέγξτε το σπίτι και τα λοιπά περιουσιακά σας στοιχεία για να καταγράψετε πιθανές ζημιές.</li>
      </ul>
      <p>
        <b>Αν πρόκειται να μετακινηθείτε</b>
      </p>
      <ul>
        <li>Ενημερωθείτε για τον καιρό και την κατάσταση του οδικού δικτύου.</li>
        <li>Ανάλογα με τον προορισμό σας αναλογιστείτε το είδος των καιρικών φαινομένων που ενδέχεται να συναντήσετε (χιόνι, παγετός, χαλάζι, βροχόπτωση κλπ.).</li>
        <li>Μεταβάλλετε το πρόγραμμα της μετακίνησής σας ώστε να αποφύγετε την αιχμή των καιρικών φαινομένων.</li>
        <li>Ταξιδέψτε κατά τη διάρκεια της ημέρας, προτιμώντας τις κεντρικές αρτηρίες και όχι τους δυσπρόσιτους και ερημικούς δρόμους.</li>
        <li>Ενημερώστε τους οικείους σας για τη διαδρομή που θα ακολουθήσετε.</li>
        <li>Μην αγνοείτε τις οδηγίες της Γενικής Γραμματείας Πολιτικής Προστασίας, τα δελτία καιρού της Ε.Μ.Υ. και τις υποδείξεις των τοπικών Aρχών, όπως η Τροχαία, το Λιμενικό, η Πυροσβεστική κλπ.</li>
        <li>Ελέγξτε την κατάσταση του αυτοκινήτου σας πριν από κάθε μετακίνηση.</li>
        <li>Εξοπλίστε το αυτοκίνητο με τα απαραίτητα μέσα αντιμετώπισης έντονων καιρικών φαινομένων (αντιολισθητικές αλυσίδες, αντιψυκτικά υγρά, ομπρέλες, αδιάβροχα, γαλότσες, φακό, κουτί πρώτων βοηθειών κλπ.).</li>
        <li>Φορέστε κατάλληλα ρούχα αν πρόκειται να μετακινηθείτε πεζή.</li>
        <li>Προσέξτε όταν βαδίζετε ώστε να αποφύγετε τραυματισμούς λόγω της ολισθηρότητας του οδοστρώματος και των πεζοδρομίων ή εξαιτίας της πτώσης αντικειμένων από υπερβολικό άνεμο ή χαλαζόπτωση.</li>
        <li>Προτιμήστε τα μέσα μαζικής μεταφοράς για τις μετακινήσεις σας.</li>
        <li>Μείνετε ήρεμοι και υπομονετικοί. O πανικός επιβαρύνει την κατάσταση.</li>
        <li>Διευκολύνετε το έργο των Αρχών.</li>
      </ul>
      <p>ΕΙΔΙΚΟΤΕΡΕΣ ΟΔΗΓΙΕΣ ΠΡΟΣΤΑΣΙΑΣ ΓΙΑ ΚΑΘΕ ΦΑΙΝΟΜΕΝΟ</p>
      <p>
        <b>► ΘΥΕΛΛΩΔΕΙΣ ΑΝΕΜΟΙ</b>
      </p>
      <p>
        <b>ΠΡΟΕΤΟΙΜΑΣΤΕΙΤΕ</b>
      </p>
      <p>
        <b>Πριν και κατά τη διάρκεια θυελλωδών ανέμων</b>
      </p>
      <ul>
        <li>Ασφαλίστε αντικείμενα τα οποία αν παρασυρθούν από τον άνεμο ενδέχεται να προκαλέσουν καταστροφές ή τραυματισμούς</li>
        <li>Στερεώστε τις διαφημιστικές πινακίδες που τυχόν έχετε αναρτήσει.</li>
        <li>Ασφαλίστε τις πόρτες και τα παράθυρα του σπιτιού ή του χώρου εργασίας σας.</li>
        <li>Αποφύγετε δραστηριότητες σε θαλάσσιες και παράκτιες περιοχές.</li>
        <li>Αποφύγετε τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
      </ul>
      <p>
        <b>► ΚΑΤΑΙΓΙΔΕΣ</b>
      </p>
      <p>
        <b>Πώς να εκτιμήσετε την απόσταση από μια καταιγίδα</b>
      </p>
      <ul>
        <li>Μετρήστε το χρόνο που μεσολαβεί μεταξύ της αστραπής και της βροντής σε δευτερόλεπτα. Διαιρέστε το χρόνο που μετρήσατε με το 3 ώστε να υπολογίσετε την απόσταση της καταιγίδας σε χιλιόμετρα.</li>
        <li>Λάβετε γρήγορα τα απαραίτητα μέτρα, πριν η καταιγίδα σας πλησιάσει. Η απόσταση είναι ενδεικτική καθώς η καταιγίδα μπορεί να εμφανιστεί πολύ γρήγορα πάνω από την περιοχή στην οποία βρίσκεστε.</li>
      </ul>
      <p>
        <b>ΚΑΤΑ ΤΗ ΔΙΑΡΚΕΙΑ ΜΙΑΣ ΚΑΤΑΙΓΙΔΑΣ</b>
      </p>
      <p>
        <b>Αν βρίσκεστε στο σπίτι</b>
      </p>
      <ul>
        <li>Ασφαλίστε αντικείμενα, που μπορεί να παρασυρθούν από τον άνεμο ή τη ραγδαία βροχόπτωση και ενδέχεται να προκαλέσουν καταστροφές ή τραυματισμούς.</li>
        <li>Ελέγξτε τον τρόπο στερέωσης διαφημιστικών πινακίδων που τυχόν έχετε αναρτήσει.</li>
        <li>Ασφαλίστε τις πόρτες και τα παράθυρα.</li>
        <li>Μην κρατάτε ηλεκτρικές συσκευές ή το τηλέφωνο διότι ο κεραυνός μπορεί να περάσει μέσα από τα καλώδια. Αποσυνδέστε τις συσκευές τηλεόρασης από την κεραία και την παροχή του ηλεκτρικού ρεύματος.</li>
        <li>Αποφύγετε να αγγίξετε τις σωληνώσεις των υδραυλικών (κουζίνα, μπάνιο) καθώς συνιστούν καλούς αγωγούς του ηλεκτρισμού.</li>
      </ul>
      <p>
        <b>Αν βρίσκεστε στο αυτοκίνητο</b>
      </p>
      <ul>
        <li>Ακινητοποιείστε το στην άκρη του δρόμου και μακριά από δέντρα που ενδέχεται να πέσουν πάνω του.</li>
        <li>Μείνετε μέσα και ανάψτε τα προειδοποιητικά φώτα στάσης (φώτα έκτακτης ανάγκης) μέχρι να κοπάσει η καταιγίδα.</li>
        <li>Κλείστε τα τζάμια και μην ακουμπάτε σε μεταλλικά αντικείμενα.</li>
        <li>Αποφύγετε τους πλημμυρισμένους δρόμους.</li>
      </ul>
      <p>
        <b>Αν βρίσκεστε σε εξωτερικό χώρο</b>
      </p>
      <ul>
        <li>Καταφύγετε σε κτίριο ή σε αυτοκίνητο διαφορετικά καθίστε αμέσως στο έδαφος χωρίς να ξαπλώσετε.</li>
        <li>Προστατευτείτε κάτω από συμπαγή κλαδιά χαμηλών δέντρων στην περίπτωση που είστε μέσα σε δάσος.</li>
        <li>Μην καταφύγετε ποτέ κάτω από ένα ψηλό δέντρο σε ανοιχτό χώρο.</li>
        <li>Αποφύγετε τα χαμηλά εδάφη για τον κίνδυνο πλημμύρας.</li>
        <li>Μην στέκεστε πλάι σε πυλώνες, γραμμές μεταφοράς ηλεκτρικού ρεύματος, τηλεφωνικές γραμμές και φράκτες.</li>
        <li>Μην πλησιάζετε μεταλλικά αντικείμενα (π.χ. αυτοκίνητα, ποδήλατα, σύνεργα κατασκήνωσης κλπ.).</li>
        <li>Απομακρυνθείτε από ποτάμια, λίμνες ή άλλες μάζες νερού.</li>
        <li>Αν είστε μέσα στη θάλασσα βγείτε αμέσως έξω.</li>
        <li>Αν βρίσκεστε απομονωμένοι σε μια επίπεδη έκταση και νιώσετε να σηκώνονται τα μαλλιά σας (γεγονός που δηλώνει ότι σύντομα θα εκδηλωθεί κεραυνός), κάντε βαθύ κάθισμα με το κεφάλι ανάμεσα στα πόδια (ώστε να ελαχιστοποιήσετε την επιφάνεια του σώματός σας και την επαφή σας με το έδαφος) πετώντας τα μεταλλικά αντικείμενα που έχετε επάνω σας.</li>
      </ul>
      <p>
        <b>Κατά τη διάρκεια μιας χαλαζόπτωσης</b>
      </p>
      <ul>
        <li>Προφυλαχθείτε αμέσως. Μην εγκαταλείψετε τον ασφαλή χώρο, παρά μόνο όταν βεβαιωθείτε ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
      </ul>
      <related>
        <h4>Σχετικες Δημοσιευσεις</h4>
        <a href="http://sinidisi.gr/o-nektarios-farmakis-sta-egkainia-thematikoy-parkoy-kokkino-sta-atychimata-prasino-sti-zoi-agrinio-foto/"/>
        <a href="http://sinidisi.gr/omospondia-politistikon-syllogon-xiromeroy-examino-mnimosyno-dimitrioy-theodoroy-kothroyla-stin-athina/"/>
        <a href="http://sinidisi.gr/h-dytiki-ellada-11o-festival-melioy-paroysia-antiperifereiarchi-agrotikis-anaptyxis-theodoroy-vasilopoyloy-foto/"/>
        <a href="http://sinidisi.gr/o-antiperifereiarchis-fokion-za-mis-sti-diethni-ekthesi-focus-londino-deite-foto/"/>
        <a href="http://sinidisi.gr/xekinoyn-oi-ergasies-anaplasis-kentro-tis-naypaktoy-deite-foto/"/>
        <a href="http://sinidisi.gr/kairos-ektakto-deltio-tin-emy-tin-dido/"/>
      </related>
    </article>
  </body>
</html>