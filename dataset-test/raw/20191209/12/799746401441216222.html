<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104015/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T12:03:40+00:00"/>
    <meta property="og:title" content="Лідер французьких лівих отримав умовний термін і штраф за залякування"/>
    <meta property="og:description" content="Французький суд призначив лідеру лівої партії “Нескорена Франція” Жану-Люку Меланшону тримісячний умовний тюремний термін і штраф в розмірі 8000 євро за залякування чиновників, які розслідують фінансування його партії."/>
  </head>
  <body>
    <article>
      <h1>Лідер французьких лівих отримав умовний термін і штраф за залякування</h1>
      <address>
        <time datetime="2019-12-09T12:03:40+00:00">09 Dec 2019, 12:03</time>
      </address>
      <p>Французький суд призначив лідеру лівої партії "Нескорена Франція" Жану-Люку Меланшону тримісячний умовний тюремний термін і штраф в розмірі 8000 євро за залякування чиновників, які розслідують фінансування його партії.</p>
      <p>Про це повідомляє "Європейська правда" з посиланням на <a href="https://www.bbc.com/">BBC</a>.</p>
      <p>У жовтні 2018-го прокурори проводили обшуки в його партійних офісах і в будинку політика. Пізніше з'явилося відео, на якому Меланшон <b><a href="https://www.eurointegration.com.ua/news/2018/10/19/7088365/">штовхав поліцейського і кричав "Я - республіка".</a></b></p>
      <p>Також він зі своїми соратниками намагався прорватися в партійний штаб.</p>
      <p>Меланшон очолює партію "Нескорена Франція" і підтримує акції протесту "жовтих жилетів". Він балотувався на президентських виборах 2017 року і набрав 19,5% голосів в першому турі.</p>
      <p>Паризька прокуратура розслідувала порушення у фінансуванні виборчої кампанії Меланшона і підозри в тому, що його партія неправильно <b><a href="https://www.eurointegration.com.ua/news/2017/07/19/7068708/">використовувала кошти ЄС</a></b>, наймаючи помічників в парламенті. Справа була передана слідчим суддям.</p>
      <p>Меланшон назвав звинувачення "політично вмотивованим". Він звинувачує президента Макрона в захисті інтересів впливових бізнес-еліт замість боротьби з бідністю.</p>
    </article>
  </body>
</html>