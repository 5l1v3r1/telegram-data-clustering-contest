<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/godisnje-se-osnuje-vise-od-45-000-mikro-malih-i-srednjih-pre/"/>
    <meta property="og:site_name" content="Krstarica"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Godišnje se osnuje više od 45.000 mikro, malih i srednjih pre"/>
    <meta property="og:description" content="BEOGRAD - Godišnje se u Srbiji osnuje nešto više od 45.000 novih mikro, malih i srednjih preduzeća i preduzetništva (MMSPP), a kako su ona generator"/>
  </head>
  <body>
    <article>
      <h1>Godišnje se osnuje više od 45.000 mikro, malih i srednjih pre</h1>
      <address><time datetime="2019-12-09T12:22:00+00:00">09 Dec 2019, 12:22</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Godišnje se u Srbiji osnuje nešto više od 45.000 novih mikro, malih i srednjih preduzeća i preduzetništva (MMSPP), a kako su ona generator razvoja privrede, država je ove godine njihov razvoj podržala sa 3,150 milijardi dinara, rečeno je danas na otvaranju skupa „Meetup startup“ u Beogradu.</p>
      <p>U naredna dva dana u okviru „Meetup startup“ događaja, a koji se održava povodom Evropske nedelje preduzetništva, preduzetnici će imati mogućnost da predstave svoje uspešne biznis ideje u Kombank dvorani, da saznaju kako da poboljšaju poslovanje, započnu biznis, ali i kako da dobiju finansijsku ili nefinansijsku podršku od lokalne zajednice i države.</p>
      <p>Predstavnica Ministarstva privrede Aleksandra Vučetić kaže da se broj malih i srednjih preduzeća i preduzetništva iz godine u godinu povećava i iznela podatak da je prošle godine osnovano 46.434 privrednih subjekata, a u prvih devet meseci ove godine čak 37.562.</p>
      <p>S obzirom da su ta preduzeća značajna za razvoj srpske privrede, zbog toga je Ministarsvo privrede, ističe Vučetić, i ove godine nastavilo sa dosadašnjom politikom podrške razvoja preduzetništva u iznosu od 3,150 milijardi dinara.</p>
      <p>Prema njenim rečima, Ministastvo privrede pruža finansijsku i nefinansijsku podršku početnicima u biznisu i dodala da se u finansijskom smislu podrška ogleda u dodeli sredstava za nabavku opreme, građevinske radove i nabavku trajnih sredstava, a u nefinansijskom kroz organizovanje obuka i konsultacija.</p>
      <p>Vučetić ističe da je od 2016. do danas odobreno ukupno 1.122 zahteva za finansiranje nabavke sredstava za počitnike u biznisu, za šta je izvođeno 807 miliona dinara.</p>
      <p>S druge strane, za obuke i konsultacije država je ove godine izdvojila 30 miliona dinara, rekla je Vučetić i dodala da je prošle godine kroz te obuke prošlo oko 3.000 polaznika.</p>
      <p>Na skupu je govorio i gradonačelnik Beograda Zoran Radojičić koji je kazao da su mala i srednja preduzeća generator razvoja privrede lokalnih samouprava, a da Beograd, kao najveća lokalna samouprava, treba da napravi model razvoja preduzetništva koji će služiti kao uzor ostalim samoupravama.</p>
      <p>„Obišao sam izložbu i prezentacije naših preduzetnika, prvi osećaj je bio ponos da naši mladi imaju šta da pokažu, a druga asocijacija je da je potrebno da im svi zajedno, i Grad, razvojne agencije, Privredna komora Srbije, ministarstva, damo još više podrške i pomognemo im da započnu biznis, pošto je to važno i za razvoj Beograda i Srbije“, podvukao je Radojičić.</p>
      <p>Prema njegovim rečima, Grad Beograd je sa Regionalnom agencijom za razvoj i evropske integracije Beograda do sada sproveo 130 obuka za početnike u biznisu, u kojima je učestvovalo oko 1.000 početnika, zatim, organizovano oko 900 konsultacija i osnaženo oko 120 novih startapova.</p>
      <p>Radojičić je istakao da je Grad Beograd za razvoj sektora malih i srednjih preduzeća i preduzetništva uložio dve milijarde dinara.</p>
      <p>Direktor Regionalne agencije za razvoj i evropske integracije Beograda Snežana Radinović objasnila da je „Meetup startup“ dvodnevna izložba preduzetnika koji će imati priliku da promovišu svoj rad i proizvode, ali i da se međusobno upoznaju, razmene informacije i iskustva, i da, možda, jedni drugima postanu kupci ili dobavljači.</p>
      <p>„Isto tako, preduzetnici će moći da čuju koja im vrsta finansijske i nefinansijske podrške im stoji na raspolaganju sa lokalnog i nacionalnog nivoa“, rekla je Radinović.</p>
      <p>Ona je pozvala preduzetnike da mogu doći u Regionalnu agenciju Beograda i da besplatno dobiju savete i obuke od sertifikovanih mentora.</p>
      <p>Korisnik sredstava Aleksandra Đurašić Todorović kaže da je 2016. započela proizvodnju prirodne kozmetike, a da kada je htela od toga da napravi biznis, shvatila da nije lako jer je to zahtevalo velika ulaganja.</p>
      <p>U početku je, navodi, bila nepoverljiva u startap konkurse za dobijanje sredstava.</p>
      <p>„Neko mi je rekao za aktuelan startap konkurs, iskreno, ja sam o tome mislila: ‘Ma nema šanse’. Međutim, došla sam u Razvojnu agenciju i u poslednjem roku prijavila se za dobijanje startap sredstava. Prošla sam prvi krug, bilo je puno obuka i pisanja biznis plana koja su mi mnogo značila da oblikujem svoj biznis. Na kraju sam dobila i sredstva koja sam uložila u konkretne stvari“, ispričala je Aleksandra svoje iskustvo.</p>
      <p>Naime, Evropska nedelja preduzetništva organizuje se u više od 30 evropskih gradova, a Grad Beograd se tom obeležavanju pridružio organizovanjem skupa „Meetup startup“, koji je priredio u saradnji sa Regionalnom agencijom za razvoj i evropske integracije Beograda i Ministarstvom privrede.</p>
      <p>(Tanjug)</p>
    </article>
  </body>
</html>