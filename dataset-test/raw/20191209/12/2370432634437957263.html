<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/auto-moto/498295-tavascan-to-ilektriko-orama-tis-cupra/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T12:18:44+00:00"/>
    <meta property="og:title" content="Tavascan: Το ηλεκτρικό όραμα της Cupra"/>
    <meta property="og:description" content="Το 2021, όταν και θα λανσαριστεί η έκδοση παραγωγής του Cupra Tavascan, θα επισημοποιηθεί και τοποθέτηση ενός κινητήρα μηδενικών ρύπων."/>
  </head>
  <body>
    <article>
      <h1>Tavascan: Το ηλεκτρικό όραμα της Cupra</h1>
      <h2>Το 2021, όταν και θα λανσαριστεί η έκδοση παραγωγής του Cupra Tavascan, θα επισημοποιηθεί και τοποθέτηση ενός κινητήρα μηδενικών ρύπων.</h2>
      <address><time datetime="2019-12-09T12:18:44+00:00">09 Dec 2019, 12:18</time> by <a rel="author">Roberto Lo Vecchio • Φωτογραφίες: Wolfango</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">Facebook 0</a>
        </li>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">Twitter</a>
        </li>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">LinkedIn</a>
        </li>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">Περισσότερα</a>
        </li>
      </ul>
      <p>H Cupra προχωρά ένα βήμα μπροστά με το πρωτότυπο μοντέλο Tavascan, που σύμφωνα με τον υπεύθυνο σχεδίασης Alejandro Mesonero διαθέτει εντυπωσιακές καινοτομίες, τουλάχιστον στην εμφάνισή του.</p>
      <p>Για να μπορείς να πετύχεις σε αυτή τη ζωή, συχνά πυκνά θα πρέπει να κοιτάς τα πράγματα υπό μία διαφορετική γωνία και να είσαι δεκτικός σε νέες προσκλήσεις. Όπως αυτή του να ταξιδεύεις μέχρι το Μαρτορέλ, στα περίχωρα της Βαρκελώνης και να κάθεσαι στον χώρο υποδοχής, έχοντας απέναντί σου ένα πρωτότυπο μοντέλο με τα λογότυπα της Cupra, της νεοσυσταθείσας ισπανικής εταιρείας, που λειτουργεί υπό την ομπρέλα της SEAT. Σκοπός της η δημιουργία μίας γκάμας σπορ μοντέλων που θα βασίζονται σε ήδη υπάρχοντα μοντέλα.</p>
      <p>Το μοντέλο που «ποζάρει» απέναντί μου αποτελεί το τρίτο όχημα της Cupra και σχεδιαστικά είναι ένα εντελώς διαφερετικό αυτοκίνητο, συγκρίνοντάς το με το Formentor, το crossover πρωτότυπο που παρουσιάστηκε στη φετινή Έκθεση Αυτοκινήτου της Γενεύης, όπως και με το Ateca, την κορυφαία έκδοση που κάτω από το καπό αναπνέει ο 2,0 λίτρων TSI κινητήρας με τον διπλό ψεκασμό, τον μεταβλητό χρονισμό των εκκεντροφόρων και το βύθισμα στην εξαγωγή, με απόδοση 300 ίππων. Επιστρέφοντας στο πρωτότυπο ψάχνεις να βρεις κάποια κοινά στοιχεία με τα προηγούμενα δύο μοντέλα, αλλά μάταια. Εδώ έχουμε να κάνουμε με ένα εντελώς διαφορετικό project, ένα τετράτροχο το οποίο λίγες ημέρες μετά την επίσκεψή μου θα ταξίδευε στην Έκθεση της Φρανκφούρτης για να κοσμήσει το περίπτερο της εταιρείας. Το όνομα «Tavascan» προήλθε από μία περιοχή των Πυρηνέων, όπως μας εξηγεί ο αρχισχεδιαστής της Cupra, αλλά και της SEAT, Alejandro Mesonero, ο οποίος εκμυστηρεύεται ότι η ιδέα της υλοποίησης του πρωτότυπου ηλεκτρικού SUV είναι να δημιουργηθεί ένα μοντέλο με μοναδική εμφάνιση, που να μην μοιάζει, έστω και ελάχιστα με κανένα άλλο. Και εδώ βρίσκεται το σημαντικότερο σημείο. Με το Formentor οι σχεδιαστές ξεκίνησαν να φτιάχνουν μία «φόρμα», ένα καλούπι που το εξέλιξαν με το Tavascan, όντας ένα αρχέτυπο για όλα τα μελλοντικά μοντέλα της εταιρείας.</p>
      <figure>
        <img src="https://www.eleftherostypos.gr/wp-content/uploads/2019/12/QRT__3W_5660_013354_Claro.jpg"/>
      </figure>
      <ul>
        <li/>
        <li/>
        <li/>
      </ul>
      <p>Αν όμως, κοιτάζοντας το αυτοκίνητο, κάθεται δίπλα ο Mesonero, αρκούν μόνο λίγες λέξεις για να συνειδητοποιήσουμε ότι ακόμη και αυτός ο συλλογισμός είναι κοινός. Το αρχέτυπο δεν υπάρχει, υποστηρίζει ο σχεδιαστής και στην περίπτωση της Cupra, η φιλοσοφία είναι κανένα από τα μοντέλα της να μην έχει καμία κοινή ταυτότητα με κάποιο άλλο. «Δεν ήθελα να αλλάξω τις αισθητικές παραμέτρους, έχοντας ως βάση το είδος του κινητήρα του μοντέλου, είτε είναι βενζίνη, είτε diesel, είτε ηλεκτρικό» μας λέει ο Mesonero συμπληρώνοντας «και φυσικά να κοπιάρω οπτικές λεπτομέρειες από το Formentor και να τις τοποθετήσω εδώ και κατόπιν σε άλλο μοντέλο».</p>
      <figure>
        <img src="https://www.eleftherostypos.gr/wp-content/uploads/2019/12/QRT__1W_2648_013306_Claro.jpg"/>
      </figure>
      <ul>
        <li/>
        <li/>
        <li/>
      </ul>
      <p>Σίγουρα, ο Ισπανός σχεδιαστής ήθελε να διαφοροποιηθεί, καθώς είχε ήδη αφουγκραστεί την αγορά, παρακολουθώντας πολλούς κατασκευαστές αυτοκινήτων να “θυσιάζουν” την προσωπικότητα των μοντέλων τους στο βωμό της ταυτότητας της μάρκας, που απαιτούσε την ατελείωτη επανάληψη διαφόρων στοιχείων (όπως τα φωτιστικά σώματα, η εμπρός μάσκα). Πάντως ο Mesonero έχει το πλεονέκτημα να βρίσκεται σε μία εταιρεία με μικρή παραγωγή, άρα με περισσότερες εναλλακτικές, αλλά και ότι πίσω από αυτή υπάρχει ένας παγκόσμιος ηγέτης, όπως η Volkswagen, που σου δίνει το δικαίωμα να έχεις πρόσβαση σε πλατφόρμες και τεχνολογίες. Αποτέλεσμα των παραπάνω, η μέγιστη δημιουργική ελευθερία.</p>
      <figure>
        <img src="https://www.eleftherostypos.gr/wp-content/uploads/2019/12/QRT__1W_2426_013355_Claro.jpg"/>
      </figure>
      <ul>
        <li/>
        <li/>
        <li/>
      </ul>
      <p>
        <i>
          <b>ΠΑΙΖΟΝΤΑΣ ΜΕ ΤΙΣ…ΤΕΧΝΟΛΟΓΙΕΣ</b>
        </i>
      </p>
      <p>Οι σχεδιαστές για το εσωτερικό του Tavascan είχαν μπροστά τους μία πρόσκληση, που αφορούσε την ευρυχωρία των επιβατών. αλλά και τον περιορισμό σε ύψος λόγω της τοποθέτησης των μπαταριών. Για να λύσουν το δύσκολο κουίζ, δημιούργησαν ένα χώρο που αναμιγνύει καινοτόμα υλικά, όπως το carbon, και τεχνολογικές ιδέες εστιάζοντας στην τέλεια ισορροπία μεταξύ του προσανατολισμού του οδηγού και της άνεσης των επιβατών. Στο εσωτερικό αντιπαραβάλλονται χρωματισμοί, δυναμικές τεχνολογίες, σχεδιαστικές λεπτομέρειες και υλικά όπως δέρμα, carbon και Alcantara δημιουργώντας μία ποιοτική καμπίνα. Ο διάχυτος φωτισμός περιβάλλοντος LED καλωσορίζει τους επιβάτες καθώς ανοίγουν τις πόρτες, με τα δερμάτινα bucket καθίσματα να προσφέρουν λειτουργικότητα, άνεση και ασφάλεια. Ο οδηγός έχει στη διάθεση του ένα 12,3΄΄ ψηφιακό σύστημα οργάνων που παρέχει όλες τις απαραίτητες πληροφορίες που συμπληρώνεται από μία οθόνη 13 ιντσών.</p>
      <figure>
        <img src="https://www.eleftherostypos.gr/wp-content/uploads/2019/12/QRT__1W_2812_013331_Claro.jpg"/>
      </figure>
      <ul>
        <li/>
        <li/>
        <li/>
      </ul>
      <p>Το 2021, όταν και θα λανσαριστεί η έκδοση παραγωγής του Tavascan, θα επισημοποιηθεί και τοποθέτηση ενός κινητήρα μηδενικών ρύπων. Το πρωτότυπο μοντέλο είναι εφοδιασμένο με δύο ηλεκτρικά μοτέρ, τοποθετημένο έκαστο σε κάθε άξονα, με την απόδοσή τους να φτάνει συνδυαστικά τους 306 ίππους. Το συνολικό μήκος του Tavascan είναι 4,63 μέτρα, ενώ έχει βασιστεί πάνω στην πλατφόρμα MEB, η οποία έχει δημιουργηθεί και εξελιχθεί από την VW. Η τοποθέτησή της έχει επηρεάσει και τις διαστάσεις: κοντοί πρόβολοι, μεγάλο μεταξόνιο, καμπίνα τοποθετημένη αρκετά πίσω. Για να μην χαθεί το σπορ στοιχείο, οι σχεδιαστές δημιούργησαν ένα ιδιαίτερο εμπρός τμήμα που τονίζει την ηλεκτρική του προσωπικότητα με το φωτιζόμενο λογότυπο Cupra που είναι τοποθετημένο χαμηλά παρέχοντας ένα εντελώς διαφορετικό σημείο εστίασης. Κάθε κανάλι εισαγωγής αέρα αυξάνει την απόδοση, επιτρέποντας στον αέρα να ρέει ομαλά σε όλο το αμάξωμα ή εσωτερικά για να κρυώσει η μπαταρία. Παράλληλα, το Κέντρο Σχεδίασης δουλεύει σε άλλα δύο μοντέλα, τα οποία ακολουθούν την φιλοσοφία της plug-in υβριδικής τεχνολογίας. Και η αισιοδοξία είναι διάχυτη: «Είμαστε αρκετά αισιόδοξοι για την πορεία του Formentor, που ξεκινά τις πωλήσεις του την Άνοιξη του 2020, ενώ μέχρι τώρα είμαστε ευχαριστημένοι και από την αποδοχή που έχει το Cupra Ateca» μας αναφέρει ο Διευθύνων Σύμβουλος της SEAT, Luca De Meo, τονίζοντας ότι το πρώτο οκτάμηνο του 2019 έχουν πουληθεί 17.000 μοντέλα, με τη Γερμανία να αποτελεί την σημαντικότερη αγορά, καθώς ένα στα τέσσερα Ateca που πωλούνται είναι Cupra.</p>
      <figure>
        <img src="https://www.eleftherostypos.gr/wp-content/uploads/2019/12/QRT__3W_5634_013339_Claro.jpg"/>
      </figure>
      <ul>
        <li/>
        <li/>
        <li/>
      </ul>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">Facebook 0</a>
        </li>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">Twitter</a>
        </li>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">LinkedIn</a>
        </li>
        <li>
          <a href="https://www.eleftherostypos.gr/auto-moto/498295-tavascan-to-ilektriko-orama-tis-cupra/#">Περισσότερα</a>
        </li>
      </ul>
    </article>
  </body>
</html>