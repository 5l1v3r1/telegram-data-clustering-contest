<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644386/%D8%AF%DA%A9%D8%AA%D8%B1-%D8%B1%D8%AD%D9%85%D8%A7%D9%86%DB%8C-%D9%81%D9%82%D8%B7-%D9%88%D8%B2%DB%8C%D8%B1-%D9%86%DB%8C%D8%B3%D8%AA-%DB%8C%DA%A9%DB%8C-%D8%A7%D8%B2-%D9%81%D8%B1%D9%85%D8%A7%D9%86%D8%AF%D9%87%D8%A7%D9%86-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%85%D9%88%D8%AC%D9%88%D8%AF-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T12:48:00+00:00"/>
    <meta property="og:title" content="دکتر رحمانی فقط وزیر نیست، یکی از فرماندهان جنگ اقتصادی موجود است"/>
    <meta property="og:description" content="در نیمه‌های تابستان بود که ستاد تنظیم بازار زیر نظر دکتر رحمانی وزیر صمت‌ با اجرای چند طرح، تلاش کرد کشور را از افتادن در دام بحران اقتصادی مدنظر دشمنان جمهوری اسلامی نجات دهد."/>
  </head>
  <body>
    <article>
      <h1>
        <a href="https://www.bultannews.com/fa/news/644386/%D8%AF%DA%A9%D8%AA%D8%B1-%D8%B1%D8%AD%D9%85%D8%A7%D9%86%DB%8C-%D9%81%D9%82%D8%B7-%D9%88%D8%B2%DB%8C%D8%B1-%D9%86%DB%8C%D8%B3%D8%AA-%DB%8C%DA%A9%DB%8C-%D8%A7%D8%B2-%D9%81%D8%B1%D9%85%D8%A7%D9%86%D8%AF%D9%87%D8%A7%D9%86-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%85%D9%88%D8%AC%D9%88%D8%AF-%D8%A7%D8%B3%D8%AA">دکتر رحمانی فقط وزیر نیست، یکی از فرماندهان جنگ اقتصادی موجود است</a>
      </h1>
      <h2>در نیمه‌های تابستان بود که ستاد تنظیم بازار زیر نظر دکتر رحمانی وزیر صمت‌ با اجرای چند طرح، تلاش کرد کشور را از افتادن در دام بحران اقتصادی مدنظر دشمنان جمهوری اسلامی نجات دهد.</h2>
      <address><time datetime="2019-12-09T12:48:00+00:00">09 Dec 2019, 12:48</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> در نیمه‌های تابستان بود که ستاد تنظیم بازار زیر نظر دکتر رحمانی وزیر صمت‌ با اجرای چند طرح، تلاش کرد کشور را از افتادن در دام بحران اقتصادی مدنظر دشمنان جمهوری اسلامی نجات دهد.</p>
      <p>به گزارش بولتن نیوز، اولی مربوط به ارزش مندرج در مجوز ثبت سفارش کالاهای اساسی و ضروری (گروه یک کالایی) بود. دومی نیز بحث تشکیل کارگروه تعیین رسیدگی ارزش متشکل از نمایندگان وزارت امور اقتصادی و دارایی (گمرک ایران)، وزارت صنعت، معدن و تجارت، بانک مرکزی، اتاق ایران و اتحادیه مربوطه به ریاست گمرک ایران بود.</p>
      <p>پس از ارائه پیشنهاداتی از سوی معاونت امور گمرکی گمرک جمهوری اسلامی ایران به کارگروه تنظیم بازار بمنظور تسهیل در خدمات به صاحبان کالا و واحدهای تولیدی، در ششم شهریور بود که معاونت داخلی وزارت صمت پیشنهادات اعلامی را مورد تایید و لازم الاجرا دانست. این پیشنهادات نهایتاً منجر به بهبود شرایط بازار شد و در اوضاعی که دشمن دنبال بهم زدن قیمت‌ها و اعمال فشار روانی بر مردم بود، این اقدام، مانع از عملکرد تخریبی دشمن شد.</p>
      <p>این اقدام و دیگر اقدامات دکتر رحمانی بعد از چند ماه کاملا به چشم آمده و ملموس شد تا اینکه تشویق رهبر انقلاب را نیز به همراه داشت. تا جایی که باید گفت تمجید رهبر انقلاب از اقدامات دکتر رحمانی وزیر صمت کم کم در حال تبدیل شدن به یکی از افتخارات تکرار نشدنی برای این مدیر انقلابی دولت یازدهم است.</p>
      <p>حضرت آیت‌الله خامنه‌ای رهبر معظم انقلاب اسلامی صبح روز یکشنبه 12 آبان و در آستانه‌ی ۱۳ آبان روز ملی مبارزه با استکبار جهانی در دیدار هزاران نفر از دانش‌آموزان و دانشجویان سراسر کشور، فرمودند: هشت ماه از اعلام شعار سال گذشت. البته در این هشت ماه برخی کارهای خوب انجام گرفته است اما بخش هایی هم وجود دارند که همچنان به کار و تلاش بیشتر نیاز دارند.</p>
      <p>رهبر انقلاب اسلامی با اشاره به اینکه کلید حل مشکلات اقتصادی کشور در گرو رونق تولید است، افزودند: من اقتصاددان نیستم اما اقتصاددانها به‌صورت اجماعی، در سخنان و اظهارنظرهای خود شعار سال را تأیید کردند زیرا اشتغال، ثروت ملی، رفاه عمومی و حتی پیشرفت علمی به‌واسطه رونق تولید به‌وجود می آید. ایشان با اشاره به سخنان چندی پیش وزیر صنعت مبنی بر اینکه هر جا یک واحد صنعتی در آستانه تعطیلی قرار بگیرد، به کمک آن می رویم، گفتند: این سخنان، عالی و خرسند کننده است و حالا باید پای این قول بایستند و دیگر مسئولان نیز همین‌گونه عمل کنند.</p>
      <p>الحق و الانصاف که این عملکرد، تعریف هم دارد. خصوصا زمانی که آنرا با همین چند وقت پیش مقایسه می کنیم. زیرا دیرزمانی نبود که نه تنها کارخانه ای تاسیس نمی شد یا مورد حمایت قرار نمی گرفت، بلکه شاهد مشکلات کارخانه هایی بودیم که تحت تاثیر سیاست واردات فزاینده دولت، در معرض نابودی و تعطیلی قرار گرفته اند و اصلا در مخیله دولت و وزارت صمت نبود که از آنها حمایت کند.</p>
      <figure>
        <img src="https://www.bultannews.com/files/fa/news/1398/9/18/1208671_367.jpg"/>
      </figure>
      <p>اما حالا و در این روزها شاهد آنیم که وزارت صمت به نقل از بالاترین مقام مسئول خود این وعده را داده که پای حیات واحدهای تولیدی ایستاده و در عمل نیز، اینگونه است. برای مثال، برنامه ریزی که وزارت صمت برای شرکت معظم هپکو داشته است، خود یکی از این نمونه هاست.</p>
      <p>علی ایحال، این مسیر، مسیر پر فراز و نشیبی است و لازم است که همه توان کشور در جهت حمایت از وزارت صمت و قول هایی که به واحدهای تولیدی و صنعتی داده معطوف شود. چه اینکه هر چه در وادی عمل گام برمیداریم، عرصه تنگ تر و مرد میدان کمتر می شود. امیدواریم وزارت صمت بتواند پای وعده های دکتر رحمانی بایستد و با رونق تولید، به ارتقای ایران اسلامی کمک شایانی کند.</p>
      <p>اما این همه داستان نیست. پیشتر از آن رهبر معظم انقلاب اسلامی در دیداری 3 ساعته با هزاران نفر از استادان و اعضای هیأت های علمی دانشگاهها، با ابراز خرسندی از اقدام وزارت صنعت،معدن و تجارت در اعلام فهرست مشکلات و نیازهای این بخش خاطرنشان کردند: اکنون نوبت وزارت علوم و دانشگاه هاست که برای حل این مسائل وارد میدان شوند.</p>
      <p>اما بعد از گذشت چند ماه نیز شاهد تمجید دوباره وزیر صمت توسط رهبر انقلاب هستیم. رهبر معظم انقلاب اسلامی در ابتدای جلسه درس خارج، طی بیاناتی اقدامات رو به بهبود تولید را تحسین کردند: «خبرهای خوبی هم در زمینه‌های گوناگون تولید و رونق تولید میرسد؛ حالا ان‌شاءالله اثراتش را بعداً مردم خواهند دید. کارهای خوبی دارد انجام میگیرد؛ غفلتهایی شده است، کوتاهی‌هایی شده، امّا حالا حرکتها، بحمدالله حرکتهای به سمت اهداف مطلوب است؛ اینها ان‌شاءالله دارد انجام میگیرد.»</p>
      <p>اینکه در این شرایط و با وجود مشکلات بسیار، وزیری که در حوزه اقتصادی مشغول به فعالیت است، طوری عمل کند که در یک بازه زمانی اندک، دو مرتبه تمجید رهبر انقلاب را بربیانگیزد، بسیار جای تامل دارد. لازم است همینجا به ایشان بابت این افتخار تبریک گفته و یکبار دیگر اعلام کنیم که مجموعه رسانه ای بولتن نیوز، در جهت ارتقای ایران اسلامی و خدمت رسانی به مردم شریف ایران و همکاری با وزارت صمت، هرگونه کمکی که در حوزه رسالت و وظایفش باشد را در اختیار آن مجموعه قرار خواهد داد. اما گذشته از این حرف ها، سوال اصلی که باید بدان پاسخ داد این است که در وزارت صمت، چه اتفاقی افتاده که چنین، تحسین رهبر انقلاب را به همراه داشته است؟</p>
      <p>یکی از اولین این اقدامات، برگزاری و افتتاح نخستین نمایشگاه «فرصت‌های ساخت داخل و رونق تولید» با مشارکت ۲۱۰ شرکت از ۲۷ تا 30 تیر ماه با حضور وزیران صنعت، معدن و تجارت و علوم، تحقیقات و فناوری در محل دائمی نمایشگاه‌های بین‌المللی تهران بود. در این نمایشگاه صنایع بالادست نیاز‌های خود را برای بومی سازی به تولیدکنندگان ارائه و تولیدکنندگان آخرین ساخته هایشان که بیشتر از طریق واردات تامین می‌شد را ارائه کردند.</p>
      <figure>
        <img src="https://www.bultannews.com/files/fa/news/1398/9/18/1208672_962.jpg"/>
      </figure>
      <p>در این نمایشگاه تنها بخشی از توانمندی‌های تولیدکنندگان داخلی به نمایش درآمده است تولیدکنندگانی که توانسته اند محدودیت‌ها را تبدیل به فرصت کنند؛ تولیدکنندگانی که با حمایت بیشتر هم نیاز کشور به واردات را در عرصه‌های مختلف می‌توانند کم کنند و هم قدرت صادرات را در عرصه‌های مختلف بیشتر کنند. آنچه این نمایشگاه را از دیگر نمایشگاه‌ها متمایز می‌کند عرضه به جای نمایش دستاوردهاست.</p>
      <p>۲۱۰ شرکت بزرگ و فرادستی در حوزه‌های خودرو و قطعات، لوازم خانگی، صنایع معدنی فلزی و غیرفلزی، مخابرات، صنایع دریایی و نفت، گاز و پتروشیمی در فضای نزدیک به ۱۱ هزار متر مربع، کمبودها و نیازهای‌شان را به نمایش گذاشته و از صنعتگران، دانشگاهیان، کارگاه‌های کوچک و استارت‌آپ‌ها دعوت کرده اند تا برای رفع این نیازها پیشگام شوند.</p>
      <p>یکی از بهترین افرادی که می توانند در این خصوص صاحب نظر باشند، نمایندگان مجلس هستند. شهباز حسن پور نماینده سیرجان و بردسیر در مجلس شورای اسلامی با بیان اینکه آقای رحمانی برای تحول در بخش معادن کشور برنامه های خوبی دارد، گفت: ایشان از بخش خصوصی برای سرمایه گذاری در بخش معدن دعوت کرده و پیگیری واگذاری سهام معادن به بخش خصوصی است تا رشد و ترقی بیش از گذشته را شاهد باشیم.</p>
      <p>وی افزود: این اقدام با همکاری بانک های سپه، ملت و تجارت بوده که خوشبختانه شاهد تحول در آینده خواهیم بود.</p>
      <p>عضو ستاد مبارزه با مفاسد اقتصادی مجلس با اشاره به فرمایشات مقام معظم رهبری در خصوص توجه به بخش معادن کشور گفت: آقای رحمانی در تلاش است تا ضمن تحقق منویات مقام معظم رهبری معادن را جایگزین نفت کرده و ضمن جلوگیری از خام فروشی معادن، از فعال شدن بخش خصوصی در این زمینه بهره ببرد.</p>
      <p>حسن پور با بیان اینکه ایمیدرو بزرگترین سازمان صنعتی و معدنی کشور است، افزود: این سازمان اقدامات گسترده ای در جلوگیری از خام فروشی و تبدیل مواد معدنی به کالاهای نهایی داشته است. وی تاکید کرد: ما شاهد فعالیت گسترده این سازمان در بحث فعال شدن معادن و صادرات کالا هستیم.</p>
      <p>عضو ستاد مبارزه با مفاسد اقتصادی مجلس از افزایش صادرات خبر داد و افزود: این اقدام وزارت صمت هم قابل تقدیر است. حسن پور در مجموع اقدام رحمانی در وزارت صمت را مثبت و قابل دفاع دانست و افزود: آقای رحمانی در راستای حمایت از تولید ملی و رونق تولید گامهای خوبی برداشت و مجلس حامی ایشان بوده و خواهد بود.</p>
      <figure>
        <img src="https://www.bultannews.com/files/fa/news/1398/9/18/1208673_845.jpg"/>
      </figure>
      <p>سید حسن نقوی حسینی نماینده ورامین و قرچک در مجلس شورای اسلامی به خبرنگار اکونیوز گفت: آقای رحمانی برای وزارتخانه وقت می گذارد و پیگیر رفع معضلات، مشکلات و چالش های وزارتخانه است. وی با تاکید بر اینکه رحمانی وزیری پرتلاش است، تصریح کرد: آقای رحمانی تلاش دارد در راستای خدمت به مردم گام بردارد.</p>
      <p>عضو کمیسیون امنیت ملی و سیاست خارجی مجلس گفت: بعنوان مثال وزیر اعلام کرده که اجازه واردات پوشاک و ولوازم خانگی که در داخل کشور تولید می شود را نمی دهد. این اقدام وزیر صمت خوب بوده و ما از آن حمایت می کنیم.</p>
      <p>نقوی حسینی با اشاره به مشکلات بخش صنعت خودرو و گرانی ها گفت: در حوزه صنعت و تجارت فقط تصمیم وزیر تعیین کننده و رافع مشکلات نیست و عوامل مختلفی در جریان است. برای رفع چالش ها نیاز به هماهنگی بین دستگاهها و تصمیمات کلان است.</p>
      <p>وی گفت: آقای رحمانی از زمان تصدی وزارت صمت در راستای حمایت از تولید کنندگان داخلی قدمهای خوبی برداشت و مجلس از وی حمایت می کند.</p>
      <p>حجت الاسلام و المسلمین حسنعلی نوروزی نماینده رباط کریم و بهارستان در مجلس شورای اسلامی با بیان اینکه سیاست ممنوعیت واردات وزیر صمت دقیقا در راستای حمایت از تولید ملی و کارگران داخلی است، افزود: لازمه تحقق شعار سال و رونق تولید، ممنوعیت واردات و بها دادن به تولیدات داخلی است.</p>
      <p>وی با بیان اینکه مجلس حامی تولید ملی و سیاست های دولت و وزارت صمت در این راستاست، گفت: ما از هر تصمیمی که به تولید داخلی، افزایش تولید و صادرات کمک کند، استقبال می کنیم.</p>
      <p>سخنگوی کمیسیون قضائی و حقوقی مجلس با اشاره به مضرات واردات افزود: واردات کالاهایی که در داخل تولید می شود علاوه بر بیکاری کارگران داخلی، باعث ضرر و زیان به مملکت و خروج ارز از کشور می شود. حجت الاسلام و المسلمین نوروزی تصریح کرد: آقای رحمانی در راستای حمایت از کارگران ایرانی حرکت می کند.</p>
      <p>محمدرضا صباغیان نماینده مهریز و بافق در مجلس شورای اسلامی گفت: عملکرد آقای رحمانی در وزارت صمت مثبت ارزیابی می شود چرا که وی با جدیت در حال پیگیر مشکلات و رفع آنان است. وی با بیان اینکه هدف وزیر صمت تغییر رویکرد در راستای منافع ملی است، افزود: سیاست های ایشان در وزارت صمت در راستای حمایت از کارگر و کارفرمای ایرانی است.</p>
      <figure>
        <img src="https://www.bultannews.com/files/fa/news/1398/9/18/1208674_415.jpg"/>
      </figure>
      <p>نماینده مهریز و بافق در مجلس شورای اسلامی گفت: انتظار این است تا تولید کننده داخلی کیفیت محصولات خود را ارتقا دهد و مسئولین وزارت صمت هم باید نظارت جدی داشته باشند.</p>
      <p>عبداله رضیان نماینده قائمشهر و سوادکوه در مجلس شورای اسلامی گفت: مشکلاتی در بازار وجود دارد و ما معتقدیم که آقای رحمانی بعنوان وزیر صمت این توانائی را دارد تا بازار را کنترل کند. دبیر کمیسیون صنایع و معادن مجلس با اشاره به وجود برخی مشکلات تصریح کرد: برخی از همکاران که بحث استیضاح را مطرح می کنند، به نظرم استیضاح وزیر کار درستی نیست. سوال این است که آیا با استیضاح مشکلات حل می شود.</p>
      <p>در حوزه خودرو نیز شاهد تحولات قابل توجهی از سوی وزارت صمت هستیم. مشاور وزیر صمت با اعلام اینکه این وزارتخانه ۱۴ اقدام و برنامه مهم و تاثیرگذار را برای اصلاح صنعت خودرو در سالی که به تدبیر مقام معظم رهبری به سال رونق تولید نامگذاری شده، در دستور کار خود قرار داده است، به تشریح این ۱۴ اقدام پرداخت.</p>
      <p>آقای صادق نجفی با اعلام این مطلب، گفت: وزیر صمت دستورات لازم را به خودروسازان برای عدم افزایش قیمت خودرو‌های پیش فروش شده معوق طبق قرارداد را داده است و در همین راستا دستورات لازم برای اعمال فیلتراسیون قویتر در سیستم فروش خودرو، خودروسازان نیز جهت رسیدن خودرو به دست مصرف کننده واقعی داده شده است.</p>
      <p>وی افزود: برای ترخیص خودرو‌های وارداتی در گمرک مانده و جلوگیری از رشد روز افزون قیمت در بازار خودرو‌های خارجی وارداتی نیز اقدامات موثری به انجام رسید.</p>
      <p>دستیار ویژه وزیر صمت با بیان اینکه کاهش نوسانات و ثبات بخشیدن به بازار خودرو از ابتدای سال و افزایش عرضه خودرو به بازار نیز در همین راستا انجام شده است، تصریح کرد: سیاست کاهش واردات کالا‌های تولید داخل و افزایش صادرات به اجرا درآمد و از بخش خصوصی برای سرمایه گذاری در توسعه ساخت داخل دعوت به عمل آمد.</p>
      <p>انتهای پیام /#</p>
    </article>
  </body>
</html>