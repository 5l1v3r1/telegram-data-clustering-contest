<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/politica/governo-ultimatum-del-pd-a-renzi-e-m5s-stop-alle-polemiche-o-elezioni-641752.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T12:15:00+00:00"/>
    <meta property="og:title" content="Governo, ultimatum del Pd a Renzi e M5S: 'Stop alle polemiche o elezioni'"/>
    <meta property="og:description" content="Inside/ Che cosa celano i messaggi di Zingaretti e Bettini"/>
  </head>
  <body>
    <article>
      <h1>Governo, ultimatum del Pd a Renzi e M5S: 'Stop alle polemiche o elezioni'</h1>
      <h2>Inside/ Che cosa celano i messaggi di Zingaretti e Bettini</h2>
      <address><time datetime="2019-12-09T12:15:00+00:00">09 Dec 2019, 12:15</time> by <a rel="author">Alberto Maggi</a></address>
      <p>I toni sono quelli concilianti e non di sfida, ma di fatto da <b>Nicola Zingaretti</b> - segretario del Partito Democratico - e da <b>Goffredo Bettini</b> - storico esponente del Pd vicinissimo a Walter Veltroni - è arrivato un chiaro ultimatum a Matteo Renzi e ai 5 Stelle: a gennaio, dopo il via libera alla Legge di Bilancio, serve un'intesa chiara e programmatica su tutti i punti oppure non ha senso che il governo vada avanti. "Chiudiamo bene la manovra economica. Poi, con il Presidente Conte,<b> lavoriamo ad una nuova Agenda 2020 per riaccendere i motori dell'economia</b>, per creare lavoro, per sostenere la rivoluzione verde, per rilanciare gli investimenti, per semplificare lo Stato, per sostenere la rivoluzione digitale, per le infrastrutture utili, per investire su scuola, universita' e sapere. Alleanza vuol dire condivisione e avere a cuore gli interessi dell'Italia", scrive su Facebook Zingaretti.<br/><br/>"<b>A gennaio avremo una verifica di Governo o si approva o non si approva, non possiamo stare sospesi ogni giorno a Di Maio e Renzi</b>", afferma ancora più esplicito Bettini. Che aggiunge: "Conte si presenterà con una sua agenda e terrà conto anche delle cose successe. Discuteremo un programma che o si approva o non si approva. Non possiamo stare sospesi ogni giorno alle dichiarazioni di Di Maio o a quelle di Renzi che prima vuole il maggioritario poi il proporzionale, prima dice che si deve eleggere il Presidente della Repubblica poi che si può andare anche a votare subito. Questo non va bene".<br/><br/>Il Pd, come noto, si oppone alla logica del contratto modello governo giallo-verde e vuole un accordo programmatico limpido e di legislatura. <b>Il balletto sulla manovra con il vertice fiume durato quasi 48 ore e il tira e molla sulle micro-tasse hanno logorato la maggioranza</b>, tanto che tra i dem si è tornato a parlare di elezioni anticipate anche in risposta alla minaccia delle urne fatta dal leader di Italia Viva. Ora basta, è il senso del messaggio che arriva dai massimi vertici del Nazareno.<b> A gennaio agenda condivisa e avanti dritti altrimenti non ha senso andare avanti così e meglio tornare al voto</b>. Zingaretti e Bettini non usano toni belligeranti ma il segnale del Pd è chiaro. Enough is enough.</p>
    </article>
  </body>
</html>