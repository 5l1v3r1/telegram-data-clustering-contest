<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/zashto-tazi-sedmitsa-e-ot-klyuchovo-znachenie-za-svetovnata-targoviya.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T12:16:43+00:00"/>
    <meta property="og:title" content="Защо тази седмица е от ключово значение за световната търговия?"/>
    <meta property="og:description" content="Само дни ни делят от въвеждането на нови американски мита върху китайския внос"/>
  </head>
  <body>
    <article>
      <h1>Защо тази седмица е от ключово значение за световната търговия?</h1>
      <address>
        <time datetime="2019-12-09T12:16:43+00:00">09 Dec 2019, 12:16</time>
      </address>
      <p>Само една седмица дели световната търговия от ново задълбочаване на търговската война. През следващата предстои САЩ да наложи нов пакет мита върху внос от Китай на стойност от 156 милиарда долара.</p>
      <p>Междувременно Вашингтон и Пекин работят върху "първата фаза" от своята търговска сделка, която би донесла положителен ефект върху глобалната икономика.</p>
      <p>Постигането на споразумение обаче изглежда малко вероятно, след като президентът Доналд Тръмп обяви през миналата седмица, че може би ще бъде по-добре сделката да бъде сключена след изборите в Щатите през 2020 година. Този коментар дойде едва дни, след като държавният глава беше казал, че преговорите са на "финалната права".</p>
      <p>Все пак от CNN Business посочват, че и двете страни гледат към възможността за постигането на консенсус. Пекин вече показа първи сигнали за готовност това да бъде постигнато, като взе решение, което може да доведе до намаляване на митата върху вноса на американска соя и свинско месо.</p>
      <p>"Сделката е близо. Вероятно е дори по-близо, отколкото беше в средата на ноември", казва икономическият съветник към Белия дом Лари Кудлов.</p>
      <p>Дори и с "влизането" в тази първа фаза на споразумението не се знае какво точно ще означава това, тъй като договорките по нея не са ясни.</p>
      <p>По думите на главния икономист в Capital Economics Нийл Шеаринг средната тарифа върху китайския внос на американския пазар е нараснала от 3% в началото на 2018 година до 21% сега. Дори премахването на митата, въведени през септември, ще намали това ниво до 18 на сто.</p>
      <p>"Търговската война не върви все още към своя край. Просто фокусът се измества от тарифите към по-всеобхватни теми като технологиите, инвестициите, развитието на индустрията и сигурността", посочва той.</p>
    </article>
  </body>
</html>