<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811065/%D9%85%D8%B5%D9%88%D8%A8%D9%87-%D9%85%D9%87%D9%84%D8%AA-%DB%B6-%D9%85%D8%A7%D9%87%D9%87-%D9%85%D8%B1%D8%A7%D8%AC%D8%B9%D9%87-%D8%A8%D9%87-%D8%AF%D9%81%D8%A7%D8%AA%D8%B1-%DA%A9%D8%A7%D8%B1%DB%8C%D8%A7%D8%A8%DB%8C-%D8%A8%D8%B1%D8%A7%DB%8C-%D8%A2%D8%B2%D8%A7%D8%AF%D8%B3%D8%A7%D8%B2%DB%8C-%D9%85%D8%AF%D8%A7%D8%B1%DA%A9-%D8%AA%D8%AD%D8%B5%DB%8C%D9%84%DB%8C-%D8%A7%D8%A8%D8%B7%D8%A7%D9%84-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:17:00+00:00"/>
    <meta property="og:title" content="از سوی دیوان عدالت اداری؛ مصوبه «مهلت ۶ ماهه مراجعه به دفاتر کاریابی برای آزادسازی مدارک تحصیلی» ابطال شد"/>
    <meta property="og:description" content="دیوان عدالت اداری مصوبه وزارت علوم درباره مهلت ۶ ماهه فارغ‌التحصیلان برای مراجعه به دفاتر کاریابی جهت آزادسازی مدارک تحصیلی را ابطال کرد."/>
  </head>
  <body>
    <article>
      <h1>از سوی دیوان عدالت اداری؛ مصوبه «مهلت ۶ ماهه مراجعه به دفاتر کاریابی برای آزادسازی مدارک تحصیلی» ابطال شد</h1>
      <h2>دیوان عدالت اداری مصوبه وزارت علوم درباره مهلت ۶ ماهه فارغ‌التحصیلان برای مراجعه به دفاتر کاریابی جهت آزادسازی مدارک تحصیلی را ابطال کرد.</h2>
      <address>
        <time datetime="2019-12-09T12:17:00+00:00">09 Dec 2019, 12:17</time>
      </address>
      <p>به گزارش گروه دانشگاه خبرگزاری دانشجو، دیوان عدالت اداری مصوبه وزارت علوم درباره مهلت ۶ ماهه فارغ‌التحصیلان برای مراجعه به دفاتر کاریابی جهت آزادسازی مدارک تحصیلی را ابطال کرد. در گردش کاراین پرونده آمده که شاکی به موجب دادخواستی ابطال بند ۱ تصمیم شماره ۱۷۶۶۴۴/۳/۴۱-۱/۳/۱۳۹۶ وزارت علوم، تحقیقات و فناوری را از تاریخ تصویب خواستار شده و در جهت تبیین خواسته اعلام کرده است که طرف شکایت پیرو نامه شماره ۱۰۲۵۶-۲۷/۱/۱۳۹۶ اداره کل وزارت کار و رفاه اجتماعی مبنی بر رفع ابهام از برخی موارد مبهم در آیین نامه اجرایی قانون تأمین وسایل و امکانات تحصیل اطفال و جوانان ایرانی اقدام به صدور تصمیم کرده و تعیین مهلت شش ماه موجب ایجاد مشکلاتی شده است</p>
      <p>لذا ابطال بند یک نامه معترض عنه به لحاظ خروج از حدود اختیارات و اینکه برخلاف تبصره ماده ۷ آیین نامه اجرایی تأمین وسایل و امکانات تحصیل اطفال و جوانان ایرانی و اصل ۳ قانون اساسی و اعمال ماده ۱۳ قانون تشکیلات و آیین دادرسی دیوان عدالت اداری از زمان تصویب مورد تقاضاست.<br/><br/>از هیئت عمومی تقاضای ابطال بند ۱ نامه اداری شماره ۱۷۶۶۴۴/۳/۴۱-۱/۳/۱۳۹۶ به لحاظ خروج از حدود اختیارات و بر خلاف تبصره ماده ۷ آیین نامه اجرایی تأمین وسایل و امکانات تحصیل اطفال و جوانان ایرانی مصوب ۱۲/۳/۱۳۵۹ شورای انقلاب و اصل ۳ قانون اساسی را دارم. ضمناً با عنایت به ماده ۱۳ قانون تشکیلات و آیین دادرسی دیوان عدالت اداری درخواست ابطال نامه مورد شکایت از زمان تصویب را خواستارم.<br/><br/><b>متن مقرره مورد اعتراض به شرح زیر است:</b><br/>جناب آقای اکبرنیا، مدیرکل محترم دفتر هدایت نیروی کار و کاریابی - وزارت تعاون، کار و رفاه اجتماعی، سلام علیکم</p>
      <p>احتراماً بازگشت به نامه شماره ۱۰۲۵۶-۲۷/۱/۱۳۹۶ در خصوص لغو تعهد خدمت آموزش رایگان دانش آموختگان دانشگاه‌های تحت پوشش وزارت علوم، تحقیقات و فناوری از طریق عدم دستیابی به فرصت «عدم کاریابی» در پاسخ به سؤالات مطروحه آن اداره کل به شرح ذیل اعلام می‌شود.<br/><br/>به استناد نامه مدیرکل حقوقی سازمان شماره ۱۲۲۴۰۰/۲/۴-۱۲/۱۰/۱۳۹۵، دانش آموختگان از تاریخ فارغ التحصیلی به مدت شش ماه وقت دارند در دفاتر کاریابی تقاضای کار کند و در صورت عدم دستیابی به فرصت شغلی می‌توانند نسبت به آزادسازی مدارک تحصیلی از دانشگاه پیگیری کند. «سرپرست اداره کل امور دانشجویان داخل»<br/><br/><b>رأی هیئت عمومی</b><br/>با توجه به اینکه آن قسمت از بند ۱ مقرره مورد اعتراض که ثبت نام بعد از مهلت شش ماهه را موجب عدم بهره مندی از امتیازات لغو تعهد از طریق عدم کاریابی دانسته و این ایجاد محدودیت زمانی خارج از حدود اختیارات است، بنابراین مستند به بند ۱ ماده ۱۲ و مواد ۸۸ و ۱۳ قانون تشکیلات و آیین دادرسی دیوان عدالت اداری مصوب سال ۱۳۹۲ از تاریخ تصویب ابطال می‌شود.</p>
    </article>
  </body>
</html>