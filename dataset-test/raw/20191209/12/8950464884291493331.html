<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/12/huawei-mate-30-pro-sa-zacal-predavat-aj-vo-svajciarsku/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-12-09T12:15:45+00:00"/>
    <meta property="og:title" content="Huawei Mate 30 Pro sa začal predávať aj vo Švajčiarsku"/>
    <meta property="og:description" content="Najnovšia vlajková loď od Huawei, model Mate 30 Pro, európske trhy oblúkom obchádza, čo je vzhľadom na absenciu služieb a aplikácií od Google pochopiteľné."/>
  </head>
  <body>
    <article>
      <h1>Huawei Mate 30 Pro sa začal predávať aj vo Švajčiarsku</h1>
      <h2>Výnimka z pravidla.</h2>
      <address><time datetime="2019-12-09T12:15:45+00:00">09 Dec 2019, 12:15</time> by <a rel="author" href="https://www.techbyte.sk/author/marek/" target="_blank">Marek Urban</a></address>
      <p>
        <b>Najnovšia vlajková loď od Huawei, model Mate 30 Pro, európske trhy oblúkom obchádza, čo je vzhľadom na absenciu služieb a aplikácií od Google pochopiteľné. Predsa len však existujú výnimky.</b>
      </p>
      <p>Huawei Mate 30 Pro si môžu zadovážiť záujemcovia z Rumunska, kde tento model <a href="https://www.quickmobile.ro/telefoane/folie-protectie-telefoane/zmeurino-sticla-securizata-full-body-invisible-huawei-mate-30-pro-206672">predáva online obchod quickmobile.ro</a>. Teraz sa k Rumunsku pridáva aj Švajčiarsko, a to prostredníctvom online predajcu <b>Digitec</b>.</p>
      <p>Digitec začal model <b>Mate 30 Pro</b> <a href="https://www.digitec.ch/de/s1/product/huawei-mate-30-pro-256gb-silver-653-dual-sim-40mp-mobiltelefon-12235917">predávať 4. decembra</a> formou predbežných objednávok. Fyzická dostupnosť je ohlásená na zajtra, teda <b>10. decembra 2019</b>. Predajca pri zariadení <b>vyslovene uvádza</b>, že nie je dodávané s aplikáciami a službami od Google. Nahrádzajú ich mobilné služby priamo od Huawei.</p>
      <figure>
        <img src="https://www.techbyte.sk/wp-content/uploads/2019/12/digitec.jpg"/>
        <figcaption>Foto: <a href="https://www.digitec.ch/de/s1/product/huawei-mate-30-pro-256gb-silver-653-dual-sim-40mp-mobiltelefon-12235917">digitec.ch</a></figcaption>
      </figure>
      <p>Digitec smartfón predáva za 1099 švajčiarskych frankov, teda za <b>približne 1003 €</b>, ak menu prepočítame podľa kurzu spoločnosti <a href="https://www.google.com/intl/sk/googlefinance/disclaimer/">Morningstar</a>.</p>
      <p>O možnej dostupnosti na vybraných trhoch v Európe informoval koncom októbra web <a href="https://techgarage.blog/en/huawei-mate-30-set-to-be-launched-in-europe-in-mid-november/">techgarage.blog</a>. Spomenul Nemecko, Francúzsko, Španielsko, Taliansko, Spojené kráľovstvo a Švajčiarsko.</p>
      <related>
        <a href="https://www.techbyte.sk/2019/12/huawei-si-vie-poradit-aj-bez-americkych-komponentov-ukazuje-analyza/"/>
      </related>
      <p>Okrem Švajčiarska však Mate 30 Pro v ostatných menovaných krajinách zatiaľ dostupný nie je. Zo strany predajcu môže ísť o výnimku, ktorou chce vyhovieť záujemcom ochotným používať toto zariadenie aj bez služieb Google.</p>
      <p>Sankcie voči Huawei zo strany USA stále pretrvávajú a momentálne nič nenasvedčuje tomu, že by sa na tom malo niečo zmeniť. Na širšiu dostupnosť by sme sa preto určite nespoliehali.</p>
    </article>
  </body>
</html>