<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/o-dhmos-anazhta-stegh-kai-ergasia-gia-astegoys-1132737"/>
    <meta property="og:site_name" content="Cretalive"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="Ο Δήμος αναζητά στέγη και εργασία για άστεγους"/>
    <meta property="og:description" content="Συνεχίζει να υλοποιεί υλοποιεί το σχέδιο «Επανένταξη»"/>
  </head>
  <body>
    <article>
      <h1>Ο Δήμος αναζητά στέγη και εργασία για άστεγους</h1>
      <h2>Συνεχίζει να υλοποιεί υλοποιεί το σχέδιο «Επανένταξη»</h2>
      <address>
        <time datetime="2019-12-09T12:33:00+00:00">09 Dec 2019, 12:33</time>
      </address>
      <p>Ο Δήμος Ηρακλείου σε συνεργασία με τη Δημοτική Κοινωφελή Επιχείρηση Ηρακλείου (ΔΗ.Κ.Ε.Η.) από τα τέλη του 2018 υλοποιεί το σχέδιο «Επανένταξη», στο πλαίσιο του προγράμματος «Στέγαση και Εργασία για τους Αστέγους», το οποίο χρηματοδοτείται από το Υπουργείο Εργασίας και Κοινωνικών Υποθέσεων και έχει διαχειριστή φορέα το Ε.Ι.Ε.Α.Δ.</p>
      <p>Ωφελούμενοι του προγράμματος είναι 60 άστεγοι, οι οποίοι υποστηρίζονται ως προς τη στέγασή τους και ως προς την ένταξή τους στην αγορά εργασίας.</p>
      <p>Καθώς μέχρι σήμερα δεν έχουν βρεθεί όλα τα ακίνητα που απαιτούνται για τη στέγαση του συνόλου των ωφελούμενων του προγράμματος, παρά τις συστηματικές ενέργειες των υπηρεσιών, παρακαλούνται όσοι ιδιοκτήτες ακινήτων έχουν κατοικίες προς ενοικίαση, να τις διαθέσουν στους αστέγους ωφελούμενους του προγράμματος, το ενοίκιο των οποίων θα επιδοτείται για διάστημα έως 18 μήνες.</p>
      <p>Πιο συγκεκριμένα, αναζητούνται:</p>
      <ul>
        <li>13 μονόχωρες ή δίχωρες γκαρσονιέρες,</li>
        <li>1 δυάρι,</li>
        <li>4 τριάρια και</li>
        <li>1 τεσσάρι,</li>
      </ul>
      <p>με την προϋπόθεση ηλεκτρονικού ενοικιαστηρίου.</p>
      <p>Επιπροσθέτως, στο πλαίσιο της εργασιακής επανένταξης μέρους των ωφελούμενων του σχεδίου, αναζητούνται τοπικές επιχειρήσεις, οι οποίες θα επιθυμούσαν να απασχολήσουν ωφελούμενους του προγράμματος για διάστημα έως 11 μήνες. Επισημαίνεται ότι το πρόγραμμα καλύπτει τη μισθοδοσία, καθώς επίσης τις ασφαλιστικές και εργοδοτικές εισφορές.</p>
      <p>Παρακαλούνται όσοι εργοδότες και όσοι ιδιοκτήτες ακινήτων ενδιαφέρονται, να επικοινωνήσουν με τη Δημοτική Κοινωφελή Επιχείρηση Ηρακλείου, στα τηλέφωνα: 2813409827 &amp; 2813409813 (πληροφορίες: κα Θ. Τερζή &amp; κα. Ε. Ασημακοπούλου).</p>
    </article>
  </body>
</html>