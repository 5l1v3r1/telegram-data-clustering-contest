<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/karlovy-vary/zpravy/vedeckotechnicky-park-projekt-karlovarsky-kraj-veda-vyzkum-vzdelavani.A191206_518837_vary-zpravy_ba"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T12:02:00+00:00"/>
    <meta property="og:title" content="Karlovarský kraj vrací do hry vědeckotechnický park, zkusí získat dotaci"/>
    <meta property="og:description" content="Více než deset let existuje v Karlovarském kraji myšlenka, postavit zde vědeckotechnický park. Hejtmanství ji doposud neuskutečnilo, ale nyní se k ní vrací."/>
  </head>
  <body>
    <article>
      <h1>Karlovarský kraj vrací do hry vědeckotechnický park, zkusí získat dotaci</h1>
      <address><time datetime="2019-12-09T12:02:00+00:00">09 Dec 2019, 12:02</time> by <a rel="author" href="https://www.idnes.cz/novinari/jana-plechata.N2280" target="_blank">Jana Plechatá</a></address>
      <p>Více než deset let existuje v Karlovarském kraji myšlenka, postavit zde vědeckotechnický park. Hejtmanství ji doposud neuskutečnilo, ale nyní se k ní vrací.</p>
      <p>„Máme zde projekt z roku 2012, stavební povolení neustále prodlužujeme. Platné je do roku 2021 a v současnosti si myslíme, že nastal čas, abychom se ke stavbě parku znovu přihlásili. Myslíme si, že pro něj máme náplň a že jsme schopni sehnat prostředky, které by nám jej pomohly vybudovat,“ zdůvodnil krajský radní pro regionální rozvoj Josef Janů.</p>
      <p>Odhadovaná cena díla nyní činí 395 milionů korun. Kraj tuto sumu předpokládá vzhledem k podobným projektům, které se už v minulosti podařilo uskutečnit. Pokud by na stavbu došlo, rozpočet by upřesnil. Má ale jednu zásadní podmínku. Tou jsou peníze. </p>
      <p>„Do projektu bychom se pustili za předpokladu, že na něj získáme dotační prostředky buďto z národních, nebo evropských fondů, a to ve výši více než sedmdesáti procent nákladů,“ uvedla hejtmanka <a href="https://www.idnes.cz/wiki/politika/jana-mrackova-vildumetzova.K455757">Jana Mračková Vildumetzová</a>. </p>
      <p>Společně s Josefem Janů se proto chystá na schůzku se zástupci <a href="https://www.idnes.cz/wiki/firmy/ministerstvo-prumyslu-a-obchodu.K473654">ministerstva průmyslu a obchodu</a>. Snažit se budou o to, aby kraj s dotací uspěl coby jeden z takzvaně strukturálně postižených regionů České republiky. Odhadují, že vše nepotrvá měsíce, ale řádově týdny.</p>
      <p>„Pokusíme se jednat o tom, aby pro Karlovarský kraj mohla být vypsaná nějaká speciální výzva, protože věda, výzkum a inovace tady chybí,“ řekl Josef Janů. </p>
      <p>V současnosti připadá pro vědeckotechnický park v úvahu několik hlavních témat. Tím prvním je <a href="https://www.idnes.cz/karlovy-vary/zpravy/vse-podle-planu-pristi-rok-zacne-rust-polygon-bmw.A190920_502905_vary-zpravy_prz">příchod společnosti BMW</a>, která chce v prvním čtvrtletí příštího roku začít s budováním svého testovacího centra na Podkrušnohorské výsypce na Sokolovsku.</p>
      <p><a href="https://www.idnes.cz/karlovy-vary/zpravy/institut-balneologie-lazenstvi-lazne-vyzkum-veda-karlovarsky-kraj.A190528_131846_vary-zpravy_ba">Další věcí je vznikající Institut lázeňství a balneologie</a>, který bude po třiceti letech vytvářet potřebné klinické studie o vlivu a působení přírodních léčivých zdrojů na lidský organismus, vést poradenskou a vzdělávací činnost či vydávat certifikace pro lázeňské provozy.</p>
      <p>Třetím momentem je podle Josefa Janů společnost Vodafone, která <a href="https://www.idnes.cz/karlovy-vary/zpravy/5g-mobilni-sit-internet-operator-vodafone-karlovy-vary.A191206_133113_vary-zpravy_ba">bude v Karlových Varech rozjíždět sítě označované jako 5G</a>.</p>
      <h3>Park by měl sídlit v areálu hejtmanství</h3>
      <p>Dále Josef Janů zmínil i různé regionální kreativce či průmysl typický pro Karlovarský kraj. „Je to například keramika a sklo,“ naznačil krajský radní pro školství <a href="https://www.idnes.cz/wiki/obecne/jaroslav-bradac.K5081677">Jaroslav Bradáč</a>.</p>
      <p>Kromě těchto případných zájemců by vědeckotechnický park mohl nabízet zázemí také třeba <a href="https://www.idnes.cz/karlovy-vary/zpravy/cvut-vysoka-skola-pobocka-dopravni-fakulta-letecka-doprava-f-air.A190409_133554_vary-zpravy_ba">Českému vysokému učení technickému, které plánuje v regionu otevřít pobočku</a>, dlouhodobý zájem podle Josefa Janů projevuje i Vysoká škola zemědělská kvůli aktivitám souvisejícím s využitím skrývek dolů.</p>
      <p>Jak zmínila hejtmanka, pokud do projektu půjdou dotační peníze z evropských fondů, bude muset kraj respektovat podmínky související s náplní vědeckotechnického parku. Osobně se ale přiklání i k možnosti, aby z části sloužil jako plzeňské Science Center Techmania.</p>
      <p>„Z hlediska podpory technického vzdělávání hodně pomáhá a je to přesně to, co nám tady chybí. Nedokážu ale odhadnout, zda by to bylo možné z hlediska čerpání fondů,“ vysvětlila.</p>
      <p>Vědeckotechnický park by měl vyrůst v areálu krajského úřadu, kde nyní sídlí řada institucí. Kromě hejtmanství například krajská hygienická stanice, krajská knihovna, úřad práce, krajské policejní ředitelství, Ředitelství silnic a dálnic a tak dále.</p>
    </article>
  </body>
</html>