<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zustrich_zelenskogo_ta_putina_orzhel_ta_vitrenko_mazhut_brati_uchast_n1245916"/>
    <meta property="og:site_name" content="24 Канал"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="Зустріч Зеленського та Путіна: Оржель та Вітренко можуть брати участь"/>
    <meta property="og:description" content="Виконавчий директор НАК &quot;Нафтогаз України&quot; Юрій Вітренко і міністр енергетики і захисту навколишнього середовища України Олексій Оржель входять до складу президентської делегації у Парижі."/>
  </head>
  <body>
    <article>
      <h1>Зустріч Зеленського та Путіна: Оржель та Вітренко можуть брати участь</h1>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author" href="https://24tv.ua/irina_yurkovska_tag6223/" target="_blank">Ірина Юрковська</a></address>
      <p>
        <b>Виконавчий директор НАК "Нафтогаз України" Юрій Вітренко і міністр енергетики і захисту навколишнього середовища України Олексій Оржель входять до складу президентської делегації у Парижі.</b>
      </p>
      <p>Вони можуть брати участь у двосторонніх переговорах, про це сказав заступник голови Офісу Президента України Кирило Тимошенко під час брифінгу 9 грудня.</p>
      <blockquote>Знайте більше: <a href="https://24tv.ua/vin_nichogo_ne_pereglyadatime_u_rf_zayavili_pro_zhorstku_pozitsiyu_putina_na_normandskomu_samiti_n1245816">"</a><a href="https://24tv.ua/vin_nichogo_ne_pereglyadatime_u_rf_zayavili_pro_zhorstku_pozitsiyu_putina_na_normandskomu_samiti_n1245816">Він нічого не переглядатиме", – у РФ заявили про жорстку позицію Путіна на нормандському саміті</a></blockquote>
      <p>Двостороння зустріч тет-а-тет президента Володимира Зеленського та лідера країни-агресора Володимира Путіна <a href="https://24tv.ua/zelenskiy_i_putin_matimut_okremu_zustrich_u_ramkah_normandiyi__roszmi_n1245813">відбудеться після завершення переговорів </a>у нормандському форматі.</p>
      <aside>Щодо делегації, знаю, що є питання щодо газу і так далі. У складі делегації є пан Оржель і пан Вітренко. При необхідності вони будуть брати участь в обговоренні питань газу та інших питань, які їх стосуються,<cite>– сказав він.</cite></aside>
      <p>Водночас з російської сторони участь візьмуть глава "Газпрому" Олексій Міллер і міністр енергетики Росії Олександр Новак, пишуть російські ЗМІ. </p>
      <blockquote>Сама зустріч "нормандської четвірки" пройде у Парижі о 17 годині (за Києвом). Після цього лідери дадуть спільний брифінг журналістам – о 18:45. Перша особиста зустріч Зеленського та Путіна, найімовірніше, пройде<b> пізно ввечері.</b></blockquote>
      <h3>Зустріч у нормандському форматі: основне </h3>
      <ul>
        <li>Українська сторона давно наполягала на зустрічі у нормандському форматі, де б обговорили питання врегулювання ситуації на Донбасі. Але Росія довго її відтягувала, пояснюючи це тим, що вона "не принесе користі без ретельної підготовки".</li>
        <li>Попередньо анонсовані питання України під час нормандської зустрічі – розведення військ, обмін полоненими, текст формули Штайнмаєра та Крим.</li>
        <li>Передумовами для проведення нормандського саміту стали розведення військ у Станиці Луганській (завершилося 30 червня), Золотому (2 листопада) та Петрівському (11 листопада). Також відбулися розмінування цих територій і демонтаж фортифікаційних споруд з обох боків. У підсумку тут має розміститися майбутня демілітаризована зона.</li>
      </ul>
      <blockquote>На останніх газових перемовинах 6 грудня Європейська комісія попросила сторони обговорити<a href="https://24tv.ua/naftogaz_zavershiv_chergovi_peregovori_z_gazpromom_rezultati_n1245169"> врегулювання питань минулого і поточного Стокгольмського арбітражу</a>, оскільки "Газпром" включає це в "пакет" для переговорів щодо транзиту. Водночас у "Нафтогазі" розуміють, що деякі країни ЄС <a href="https://24tv.ua/u_naftogazi_anonsuyut_tisk_na_ukrayinu_z_boku_yes_n1244443">будуть тиснути на Україну</a> для того, аби вона уклала договір про транзит російського газу на умовах Росії.</blockquote>
      <p><b>На якому етапі газові переговори між Україною та Росією?</b> Вони тривають. Договір мають укласти вже найближчим часом, оскільки теперішній закінчується 31 грудня. У "Нафтогазі" називають<a href="https://24tv.ua/u_naftogazi_nazvali_dedlayn_dlya_dogovoru_iz_rosiyeyu_pro_tranzit_gazu_n1240284"> дедлайн – 13 грудня</a>. Україна хоче укласти контракт на 10 років, але <a href="https://24tv.ua/tranzit_gazu_cherez_ukrayinu_putin_gotoviy_uklasti_dogovir_na_1_rik_a_ne_na_10_n1216377">у Росії пропонують лише на 1 рік</a>.<br/><br/>Окрім тристоронніх переговорів, учасниками яких є Україна, Росія та Єврокомісія, відбулися ще двосторонні перемовини. Так, 28 листопада у Відні <a href="https://24tv.ua/ukrayina_ta_rosiya_proveli_neanonsovani_gazovi_peregovori_u_vidni_n1241173">представники України та Росії </a><a href="https://24tv.ua/ukrayina_ta_rosiya_proveli_neanonsovani_gazovi_peregovori_u_vidni_n1241173">провели переговори </a>щодо "співпраці у газовій сфері". Цей раунд перемовин раніше ніхто не анонсував, однак обидві сторони відзначають – перемовини були досить конструктивними.<br/><br/>Наразі <a href="https://24tv.ua/ukrayina_vstanovila_chergoviy_rekord_iz_zapasiv_gazu_n1219497">Україна володіє рекордними запасами газу</a> у власних підземних сховищах – 21,7 мільярда метрів кубічних. Європейські країни-партнери теж накопичили рекордні для себе запаси газу – 100 мільярдів метрів кубічних.</p>
    </article>
  </body>
</html>