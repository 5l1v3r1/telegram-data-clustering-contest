<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/kerkira/kerkyra-synantisi-p-varoycha-me-to-s-zervopoylo/"/>
    <meta property="og:site_name" content="ert.gr"/>
    <meta property="article:published_time" content="2019-12-09T12:48:30+00:00"/>
    <meta property="og:title" content="Κέρκυρα: Συνάντηση Π. Βαρούχα με το Σ. Ζερβόπουλο"/>
    <meta property="og:description" content="Mε τον Διευθύνοντα Σύμβουλο του Ο.Λ.ΚΕ. Σπύρο Ζερβόπουλο και υπηρεσιακούς παράγοντες, συναντήθηκε την περασμένη εβδομάδα στα γραφεία του ΟΛΚΕ ο Αντιδημάρχος Τουρισμού Παναγιώτης Βαρούχας. Αντικείμενο της προγραμματισμένης συνάντησης, ήταν η ενημέρωση του Αντιδημάρχου Τουρισμού για ζητήματα που αφορούν στη διαχείριση της κρουαζιέρας καθώς και ο σχεδιασμός που προβλέπουν οι αρμόδιοι φορείς, για την προοδευτική ανάπτυξη του λιμένος της Κέρκυρας σε λιμάνι αφετηρίας κρουαζιέρας (home-port), με στόχο τη συνολική αναβάθμιση της περιοχής, μέσω των αυξημένων ταμειακών ροών που θα προκύψουν από το νέο μοντέλο διαχείρισης. Στην κατεύθυνση αυτή, και οι δύο πλευρές συμφώνησαν ότι, η Κέρκυρα θα πρέπει να έχει πρωταγωνιστικό ρόλο στον χάρτη της επόμενης μέρας για την ανάπτυξη του θαλάσσιου τουρισμού, ενώ ο κύριος Βαρούχας, εκφράζοντας τη θέση της Δημοτικής Αρχής, τόνισε ότι η επένδυση για τη μετατροπή της Κέρκυρας σε κορυφαίο λιμάνι αφετηρίας αποτελεί στρατηγική προτεραιότητα και επιβάλλει στενή συνεργασία, όλων των άμεσα και…"/>
  </head>
  <body>
    <article>
      <h1>Κέρκυρα: Συνάντηση Π. Βαρούχα με το Σ. Ζερβόπουλο</h1>
      <address><time datetime="2019-12-09T12:48:30+00:00">09 Dec 2019, 12:48</time> by <a rel="author">Μαρία Παγκράτη</a></address>
      <p>Mε τον Διευθύνοντα Σύμβουλο του Ο.Λ.ΚΕ. Σπύρο Ζερβόπουλο και υπηρεσιακούς παράγοντες, συναντήθηκε την περασμένη εβδομάδα στα γραφεία του ΟΛΚΕ ο Αντιδημάρχος Τουρισμού Παναγιώτης Βαρούχας.<br/>Αντικείμενο της προγραμματισμένης συνάντησης, ήταν η ενημέρωση του Αντιδημάρχου Τουρισμού για ζητήματα που αφορούν στη διαχείριση της κρουαζιέρας καθώς και ο σχεδιασμός που προβλέπουν οι αρμόδιοι φορείς, για την προοδευτική ανάπτυξη του λιμένος της Κέρκυρας σε λιμάνι αφετηρίας κρουαζιέρας (home-port), με στόχο τη συνολική αναβάθμιση της περιοχής, μέσω των αυξημένων ταμειακών ροών που θα προκύψουν από το νέο μοντέλο διαχείρισης.<br/>Στην κατεύθυνση αυτή, και οι δύο πλευρές συμφώνησαν ότι, η Κέρκυρα θα πρέπει να έχει πρωταγωνιστικό ρόλο στον χάρτη της επόμενης μέρας για την ανάπτυξη του θαλάσσιου τουρισμού, ενώ ο κύριος Βαρούχας, εκφράζοντας τη θέση της Δημοτικής Αρχής, τόνισε ότι η επένδυση για τη μετατροπή της Κέρκυρας σε κορυφαίο λιμάνι αφετηρίας αποτελεί στρατηγική προτεραιότητα και επιβάλλει στενή συνεργασία, όλων των άμεσα και έμμεσα εμπλεκόμενων φορέων. Τα οφέλη που θα προκύψουν είναι πολλαπλασιαστικά και θα συμβάλλουν ουσιαστικά στη βιώσιμη ανάπτυξη του τουριστικού προϊόντος με: αύξηση της κατά κεφαλήν δαπάνης ανά επιβάτη, νέες θέσεις εργασίας, αύξηση του κύκλου εργασιών σε όλες τις βαθμίδες της εμπορικής και επιχειρηματικής δραστηριότητας, αναβάθμιση των υποδομών του αεροδρομίου, νέες αεροπορικές συνδέσεις κ.ο.κ.<br/>Στη συνέχεια, ο Αντιδήμαρχος Τουρισμού Παναγιώτης Βαρούχας, επεσήμανε την αναγκαιότητα για αποτελεσματικότερη συνεργασία σε τοπικό επίπεδο, με στόχο την καλύτερη δυνατή κατανομή των επισκεπτών στο νησί, ώστε να μην επιβαρύνονται οι μόνιμοι κάτοικοι και οι επαγγελματίες. Παράλληλα, υπογράμμισε ότι η συντονισμένη κατανομή των αφίξεων των κρουαζιερόπλοιων μέσα στην εβδομάδα, αποτελεί βασική προτεραιότητα για τη βελτίωση των παρεχόμενων υπηρεσιών ώστε να μην δημιουργούνται αστικού τύπου προβλήματα και να γίνει η πόλη φιλική προς τον επισκέπτη.<br/>Στην κατεύθυνση αυτή, τόσο ο κ. Βαρούχας όσο και ο κ. Ζερβόπουλος, συμφώνησαν ότι η ενημέρωση, ο κατάλληλος προγραμματισμός και η αξιοποίηση της τεχνογνωσίας και της εμπειρίας που αφορά στη διαχείριση της κρουαζιέρας, αποτελεί στρατηγική προτεραιότητα και για τους δύο φορείς.<br/>Τέλος, η συζήτηση στράφηκε στα τουριστικά καταφύγια που διαχειρίζεται ο Ο.Λ.ΚΕ. Διαπόντια Νησιά, Ύψος, Κασσιώπη, Ημερολιά και Γάϊος στους Παξούς και στις προοπτικές συνεργασίας με τον Δήμο, με στόχο τη δημιουργία σύγχρονων υποδομών και έργων που θα εντάσσονται αρμονικά στο φυσικό και ανθρωπογενές περιβάλλον, συμβάλλοντας ουσιαστικά στην ανάπτυξη του θαλάσσιου τουρισμού, ο οποίος αποτελεί μοναδικό ανταγωνιστικό πλεονέκτημα της περιοχής μας!</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/kerkira/kerkyra-dyo-syllipseis-nearon-gia-klopes/"/>
        <a href="https://www.ert.gr/perifereiakoi-stathmoi/kerkira/laiki-syspeirosi-sta-anaptyxiaka-salonia-i-pin-alla/"/>
        <a href="https://www.ert.gr/perifereiakoi-stathmoi/kerkira/kerkyra-16-tonoi-roycha-kai-papoytsia-ston-kokkino-kado/"/>
        <a href="https://www.ert.gr/perifereiakoi-stathmoi/kerkira/kerkyra-anisychia-gia-tin-exoryxi-ydrogonanthrakon-apo-to-anypotakto-ionio/"/>
        <a href="https://www.ert.gr/perifereiakoi-stathmoi/kerkira/kerkyra-aitima-stirixis-ton-anapliroton-ypovallei-i-laiki-syspeirosi/"/>
        <a href="https://www.ert.gr/perifereiakoi-stathmoi/kerkira/kerkyra-poreia-foititon/"/>
      </related>
    </article>
  </body>
</html>