<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/hazai-sztarvilag/gyurta-daniek-vezettek-az-elmenydelutan-foglalkozasait-2080956/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T12:30:00+00:00"/>
    <meta property="og:title" content="Gyurta Daniék vezették az élménydélután foglalkozásait"/>
    <meta property="og:description" content="Rászoruló gyermekeknek szerveztek élménydélutánt az adventi vásárban."/>
  </head>
  <body>
    <article>
      <h6 class="kicker">ÖKUMENIKUS SEGÉLYSZERVEZET</h6>
      <h1>Gyurta Daniék vezették az élménydélután foglalkozásait</h1>
      <address>
        <time datetime="2019-12-09T12:30:00+00:00">09 Dec 2019, 12:30</time>
      </address>
      <h4>Rászoruló gyermekeknek szerveztek élménydélutánt az adventi vásárban.</h4>
      <p>Több mint 30 gyermek számára szervezett élményekben gazdag programot az Ökumenikus Segélyszervezet Budapesten az Adventi Ünnep a Bazilikánál rendezvénysorozat helyszínén.</p>
      <blockquote>A 8-10 éves korosztályú, a segélyszervezet kaposvári Biztos Kezdet Gyerekházának látókörében, nehéz körülmények között élő családokból érkező gyerekeket</blockquote>
      <p>Gáncs Kristóf, az Ökumenikus Segélyszervezet kommunikációs igazgatója és Balogh Judit, az Adventi Ünnep a Bazilikánál rendezvénysorozat szóvivője köszöntötte.</p>
      <blockquote>Az egyik csoport a mézeskalács tésztájának gyúrásába, szaggatásába és sütésébe kapcsolódott be, egy másik csapat pedig az elkészült süteményeket díszítette föl két helyszínen, míg a gyermekek harmadik csoportja a Szent István tér közepén található korcsolyapályán, ismert önkéntesek vezetésével korcsolyázott.</blockquote>
      <p>A gyermekprogramokba olyan olimpiai bajnok sportolók kapcsolódtak be, mint <b>Gyurta Dániel</b> úszó és <b>Dombi Rudolf</b> kajakozó, illetve a segélyszervezet olyan ismert önkéntesei, mint <b>Iszak Eszter</b> és <b>Rátonyi Kriszta</b> műsorvezetők. Az élménynap közben forró teával és egy finom ebéddel kedveskedtek a gyerekeknek az Adventi Ünnep a Bazilikánál program szervezői, az MKB Banktól pedig ajándékcsomagot kaptak a vidám nap utáni hazainduláskor.</p>
      <p>A rendezvény kapcsolódik az Ökumenikus Segélyszervezet szeretet.éhség. Országos Adventi Pénzadománygyűjtéséhez. A Segélyszervezet ünnepi segélyakcióit és egész éves rászorulókért végzett munkáját a 1353-as adományvonal tárcsázásával, hívásonként 250 forinttal lehet támogatni!</p>
      <hr/>
      <p>
        <i>
          <b>A szeretet.éhség. Országos Adventi Pénzadománygyűjtésről</b>
        </i>
      </p>
      <p>Ahogy a gyűjtés jelmondata az ’ÉTELT az éhezőknek, OTTHONT az otthontalanoknak, ESÉLYT az esélyteleneknek!’ is hangsúlyozza: ez az ünnepi összefogás nem egy egyszeri ajándékozásról szól. Azért gyűjt a Segélyszervezet, hogy egész évben segíteni tudja a nélkülözőket, kitörési pontokat tudjon kínálni a szegénységből.</p>
      <p>Az Ökumenikus Segélyszervezet évente családok tízezreinek nyújt kézzelfogható segítséget élelmiszer, ruha vagy éppen tanszerek formájában, átmeneti otthonainkban családok százainak biztosít lakhatást és átfogó támogatást a továbblépéshez. Az esélyteremtés, a valódi kitörési pontok a szegénységből: hogy a felnőtteknek kínáljon esélyt a felzárkózásra, a gyermekeknek segítsen a szegénység okozta hátrányaik leküzdésében. Egy-egy családdal a Segélyszervezet munkatársai akár éveken át foglalkoznak, annak érdekében, hogy önállóan, külső segítség nélkül boldoguljanak.</p>
      <hr/>
      <p> </p>
    </article>
  </body>
</html>