<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811073/%D8%AD%D8%B0%D9%81-%D8%A2%DA%AF%D9%87%DB%8C-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%A7%D8%B2-%D8%B4%D8%A8%DA%A9%D9%87%E2%80%8C%D9%87%D8%A7%DB%8C-%D9%BE%D9%88%DB%8C%D8%A7-%D9%88-%D9%86%D9%87%D8%A7%D9%84-%D8%B5%D8%AF%D8%A7%D9%88%D8%B3%DB%8C%D9%85%D8%A7"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:16:00+00:00"/>
    <meta property="og:title" content="حذف آگهی بازرگانی از شبکه‌های پویا و نهال صداوسیما"/>
    <meta property="og:description" content="مدیر شبکه کودک گفت: خانواده‌ها می‌توانند از ۸ صبح تا ۸ شب از دیدن شبکه کودک بدون تبلیغات لذت ببرند."/>
  </head>
  <body>
    <article>
      <h1>حذف آگهی بازرگانی از شبکه‌های پویا و نهال صداوسیما</h1>
      <h2>مدیر شبکه کودک گفت: خانواده‌ها می‌توانند از ۸ صبح تا ۸ شب از دیدن شبکه کودک بدون تبلیغات لذت ببرند.</h2>
      <address>
        <time datetime="2019-12-09T12:16:00+00:00">09 Dec 2019, 12:16</time>
      </address>
      <p>به گزارش گروه فرهنگی <a href="https://snn.ir/">خبرگزاری دانشجو</a>، ماجرای حذف آگهی بازرگانی برای خردسالان و کودکان که هم جایگاه روان‌شناسی و هم علمی دارد از اول آبان‌ماه بنابر اعلام مدیر شبکه کودک جدی‌تر شد؛ اما همان روز معاونت سیما اطلاعیه‌ای صادر کرد و گفت: این اتفاق مهم و اصولی است که برای خردسالان و کودکان آگهی‌های بازرگانی پخش نشود، اما بنا به عللی، حذف تدریجی در دستور کار قرار می‌گیرد.<br/><br/>البته که مدیر شبکه کودک در اطلاعیه خودش نوشته بود که سیدمرتضی میرباقری دستور داده تمامی آگهی‌ها حذف شوند.<br/><br/>همان روز تناقض‌ها شروع شد تا به امروز که مدیر شبکه کودک در گفت‌وگویی با تسنیم توقف پخش آگهی‌های بازرگانی از کانال پویا (برای خردسالان) را قطعی دانست و اعلام کرد که در کانال نهال، کودکان هم از ساعت ۲ بعدازظهر تا ۸ شب آگهی نمی‌بینند و فقط در بازه زمانی ۸ تا ۱۰ شب که شبکه کودک بیننده کمتری دارد آگهی روی آنتن می‌رود.<br/>او البته در ادامه این اظهارنظر خود به این نکته اشاره می‌کند که خانواده‌ها می‌توانند از ۸ صبح تا ۸ شب از دیدن شبکه کودک بدون تبلیغات لذت ببرند. ان‌شاءالله در ماه‌های آینده نیز این روند کامل می‌شود و در دو ساعت پایانی بازپخش برنامه‌های کانال نهال نیز آگهی بازرگانی نخواهد شد.<br/><br/>شبکه کودک دارای دو کانال پویا و نهال است؛ کانال پویا ویژه خردسالان زیر ۶ سال است و برنامه‌های آن از ساعت ۸ صبح تا ۲ بعدازظهر پخش می‌شود. کانال نهال نیز ویژه کودکان ۶ تا ۱۲ سال است و برنامه‌های آن از ساعت ۲ بعدازظهر تا ۱۰ شب پخش می‌شود.</p>
    </article>
  </body>
</html>