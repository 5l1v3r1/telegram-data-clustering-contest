<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Zavrit-Kalouska-Tuhne-krev-co-rekl-zkuseny-pozorovatel-606351"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T12:22:00+00:00"/>
    <meta property="og:title" content="Zavřít Kalouska? Tuhne krev, co řekl zkušený pozorovatel"/>
    <meta property="og:description" content="Události minulého týdne hodnotil na XTV komentátor Petr Holec. V kauze Čapí hnízdo prohlásil, že dlouhá justiční řízení, ve kterých nakonec dojde k osvobození, jsou důvodem, proč už nikdo z funkce neodstupuje. Senátor Fischer už je prý jako Petr Cibulka. A Jakub Michálek prý pro jednou řekl pravdu. Ale stejně Petra Holce děsí, prý by byl schopný zavírat bez procesu. „To možná bude příští stupeň, jestli Topka nezanikne, tak zavře Kalouska,“ žertoval komentátor Info.cz."/>
  </head>
  <body>
    <article>
      <h1>Zavřít Kalouska? Tuhne krev, co řekl zkušený pozorovatel</h1>
      <address>
        <time datetime="2019-12-09T12:22:00+00:00">09 Dec 2019, 12:22</time>
      </address>
      <p>
        <b>Události minulého týdne hodnotil na XTV komentátor Petr Holec. V kauze Čapí hnízdo prohlásil, že dlouhá justiční řízení, ve kterých nakonec dojde k osvobození, jsou důvodem, proč už nikdo z funkce neodstupuje. Senátor Fischer už je prý jako Petr Cibulka. A Jakub Michálek prý pro jednou řekl pravdu. Ale stejně Petra Holce děsí, prý by byl schopný zavírat bez procesu. „To možná bude příští stupeň, jestli Topka nezanikne, tak zavře Kalouska,“ žertoval komentátor Info.cz.</b>
      </p>
      <p>První na pořadu dne byla obnovená kauza Čapí hnízdo, o které Holec poznamenal, že se jedná o Mikuláše pro opozici. Pro Babiše se prý nic nemění, vzhledem k tomu, že stíhán nebyl jen dva měsíce, může si ale oddechnout, že jeho manželka už stíhaná není. Dodal, že s jiným tématem, na kterém by mohli Babiše politicky porazit, opozice nepřišla. „Já se obávám, že když mají znovu to trestní stíhání, že se na ně upnou, vždyť se podívejte, jak to vypadalo ve Sněmovně.“ Podle Holce se ze stíhání může stát nekonečný příběh. Pavel Zeman podle něj vyrazil do kampaně za udržení se ve funkci.</p>
      <p>Okomentoval celou kauzu, která se táhne už roky: „Není to dobrá zpráva pro justici. Vzhledem k laické veřejnosti. Kdo tomu má rozumět? Když se budete bavit s lidmi, kolik bylo těch kauz, ať už politických, kde je někdo trestně stíhaný, pak je odsouzený, pak je omilostněný, pak je znovu souzený a omilostněný, těch už bylo tolik, že to způsobilo, že dneska nikdo z politiků neodstupuje kvůli trestnímu stíhání nebo souzení.“ Dodal, že právě proto neodstoupil Martin Půta v Libereckém kraji.</p>
      <p>Holec se pak trefoval do senátora Pavla Fischera a jeho rozhovoru v Prostoru X. Prý má „v očích tolik dobra, že je tam zlo“. Fischerovi se prý přihodilo to samé, co Petru Cibulkovi, akorát místo estébáků vidí Rusy a Číňany.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Cina-je-bezpecnostnim-rizikem-a-Zeman-ma-od-nich-porad-poradce-Senator-Fischer-sermoval-pred-kamerou-zpravou-BIS-605653"/>
      </related>
      <p>„Tohle, když se vám přihodí, tak je konec. Nikdo už vás nemůže brát vážně,“ poznamenal Holec. „On se stává bizárem české politiky, dělá pro to zvolení prezidentem všechno a vidíte, že vsadil na jedinou kartu, Rusko a Čína, a už je z toho trošku patologie,“ dodal ještě komentátor. Xaver Veselý se zeptal, zda už se Fischer neblíží pověstnému siderickému kyvadélku. Holec se zasmál, že se Fischer blíží mnoha věcem, ale doufá, že ne zvolení prezidentem.</p>
      <p>Dále se moderátor věnoval myšlence poslance Michálka, že TOP 09 by měla zaniknout. Holec usoudil, že Michálek tuto myšlenku vyslovil, protože mu TOP 09 překáží, ale nehledě na to se prý „přiblížil k pravdě“, když řekl, že v opozici je stran příliš na poražení Babiše. „Jsou tam 4 strany, které se pohybují kolem 5 %. To jste blízko kómatu, to je téměř vegetativní stav,“ analyzoval komentátor a dodal, že takto nemohou být pro Andreje Babiše soupeřem. Xaver Veselý se optal, zda Michálkovo prohlášení není drzost, ale Holec opáčil, že Michálek si na drzosti vybudoval kariéru.</p>
      <p>Nicméně Jakub Michálek ho prý také děsí a byl by dle Holce schopen někoho zavřít i bez soudu a trestního stíhání. „To možná bude příští stupeň, jestli Topka nezanikne, tak zavře Kalouska,“ žertoval Holec s tím, že Michálek už prý prohlásil, že chce být ministr spravedlnosti. „Tady se trošku vrací 50. léta v komunistickém Československu. Tohle by mohl být mladý nejvyšší státní zástupce nebo soudce, který zavře půlku země. Ale budete mít ve vězení wifinu, to vám garantuju, to vám zařídí,“ zakončil Petr Holec.</p>
      <p>Došlo i na Pavla Novotného a jeho multikáru, ve které vyhlašoval Rusku, že ho jeho názor nezajímá. Holec souhlasil s Michalem Půrem z Info.cz, že situace jde z extrému do extrému, ale celé to prý nic neznamená a jde jen o osobní PR Pavla Novotného. „Je to bulvární novinář, umí to, on ví, jak upoutat pozornost, a to je všechno.“ Myšlence, že by Pavel Novotný dosáhl až k Putinovi se vysmál. „Proč by ho (Putina) to mělo zajímat? Myslíte, že Řeporyje hýbou světem?“</p>
      <p>Na závěr Xaver Veselý zmínil, jak místopředseda Sněmovny Pikal od Pirátů vypnul Babišovi mikrofon, protože se nedržel tématu. Holec mínil, že by se mohlo jednat o lék na nekonečné žvanění ve Sněmovně. „Teď si vemte, že by Pikal takhle vypnul Kalouska, když při projednávání státního rozpočtu četl tu směrnici Evropské komise. A všechny ty nekonečné masakry ve Sněmovně, které se tam dějí obden, by trvaly 15 minut.“ Označil Vojtěcha Pikala za „hrdinu dne“. A jako u jeho kolegy Michálka mu věštil z očí, ovšem tentokrát, že Pikal má jistý tzv. zen, užívá si ticho, a tak Babiše vypnul.</p>
      <p>Celý rozhovor <a href="https://xtv.cz/archiv/nejvyssi-zalobce-se-primknul-k-opozici-vyrazil-do-kampane-michalek-je-desivy-ten-by-vas-zavrel-i-bez-soudu-komentuje-petr-holec">ZDE</a></p>
      <related>
        <h4>Psali jsme:</h4>
        <a href="https://www.parlamentnilisty.cz/arena/politologove/Pozor-na-vidlaky-Milione-chvilek-varuje-Zdenek-Zboril-A-to-neni-vse-606315"/>
        <a href="https://www.parlamentnilisty.cz/arena/monitor/-Hidzabnice-a-Zemanem-ocenena-reditelka-Diskriminace-souhlasi-muslimka-s-rozsudkem-Ale-Stanislav-Krecek-606319"/>
        <a href="https://www.parlamentnilisty.cz/arena/monitor/-Zrazu-Poskok-Kalouska-A-Hamacek-Babis-se-nastval-az-zacal-mluvit-slovensky-Stalo-to-za-to-606330"/>
        <a href="https://www.parlamentnilisty.cz/arena/monitor/Hluk-malovani-transparenty-A-kdyz-nekdo-nebude-souhlasit-Milion-chvilek-o-akci-proti-Babisovi-606316"/>
      </related>
    </article>
  </body>
</html>