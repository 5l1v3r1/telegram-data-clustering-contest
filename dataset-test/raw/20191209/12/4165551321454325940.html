<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727671/ep-evropeyskiyat-zelen-kurs-shte-bade-predstaven-v-parlamenta-ot-ursula-fon-der-layen.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T12:35:00+00:00"/>
    <meta property="og:title" content="ЕП: Европейският зелен курс ще бъде представен в Парламента от Урсула фон дер Лайен"/>
    <meta property="og:description" content="Страсбург. В извънредно пленарно заседание в сряда в Брюксел евродепутатите ще обсъдят „Европейския зелен курс“, който има за цел да направи Европа първия климатично неутрален континент, се казва в съобщение от пресслужбата на ЕП. Европейският парламент ще проведе извънредно пленарно заседание в Брюксел в сряда от 15 до 17 ч. (българско време), на което председателят на ЕК У"/>
  </head>
  <body>
    <article>
      <h1>ЕП: Европейският зелен курс ще бъде представен в Парламента от Урсула фон дер Лайен</h1>
      <address><time datetime="2019-12-09T12:35:00+00:00">09 Dec 2019, 12:35</time> by <a rel="author">Агенция "Фокус"</a></address>
      <p><b><i>Страсбург. </i></b>В извънредно пленарно заседание в сряда в Брюксел евродепутатите ще обсъдят „Европейския зелен курс“, който има за цел да направи Европа първия климатично неутрален континент, се казва в съобщение от <b>пресслужбата на ЕП.</b><br/><br/>Европейският парламент ще проведе извънредно пленарно заседание в Брюксел в сряда от 15 до 17 ч. (българско време), на което председателят на ЕК Урсула фон дер Лайен и изпълнителният заместник председател на ЕК Франс Тимерманс ще представят и ще обсъдят с евродепутатите "Европейския зелен курс". <br/><br/>Европейският зелен курс ще се фокусира върху борбата срещу изменението на климата и други екологични цели в областта на транспорта, енергетиката, замърсяването, селското стопанство, кръговата икономика и биологичното разнообразие. <br/>Съобщението на Комисията се очаква да включва график на предстоящите законодателни предложения. Парламентът вече подчерта, че ЕС трябва да намали емисиите с 55% до 2030 г. и да стане климатично неутрален до 2050 г., както и че е спешно необходимо да се приеме амбициозен дългосрочен бюджет на ЕС за периода 2021 – 2027 г.</p>
    </article>
  </body>
</html>