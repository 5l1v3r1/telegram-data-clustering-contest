<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/689175/volos-nteliveras-forese-ta-giortina-tou-kai-egine-perizititos-oi-"/>
    <meta property="og:site_name" content="enikos.gr"/>
    <meta property="article:published_time" content="2019-12-09T12:50:00+00:00"/>
    <meta property="og:title" content="Βόλος: Ντελιβεράς φόρεσε τα γιορτινά του και έγινε περιζήτητος - Οι πελάτες τον περιμένουν για να βγάλουν φωτογραφία μαζί του"/>
    <meta property="og:description" content="Το πνεύμα των Χριστουγέννων παραδίδει σε κάθε παραγγελία..."/>
  </head>
  <body>
    <article>
      <h1>Βόλος: Ντελιβεράς φόρεσε τα γιορτινά του και έγινε περιζήτητος - Οι πελάτες τον περιμένουν για να βγάλουν φωτογραφία μαζί του</h1>
      <address>
        <time datetime="2019-12-09T12:50:00+00:00">09 Dec 2019, 12:50</time>
      </address>
      <p>Το πνεύμα των Χριστουγέννων... παραδίδει σε κάθε παραγγελία ένας 22χρονος διανομέας από το <a href="http://www.enikos.gr/society/688854/volos-pethane-o-proin-dimarchos-almyrou-spyros-rappos">Βόλο</a>. Πρόκειται για τον Αλέξανδρο Ρηγάκη, ο οποίος από την περασμένη Πέμπτη στόλισε με γιρλάντες, λαμπιόνια και χριστουγεννιάτικο δέντρο τη μηχανή του και σε γιορτινό κλίμα παραδίδει τις παραγγελίες στους πελάτες της επιχείρησης στην οποία εργάζεται. Δεν είναι όμως μόνος καθώς μαζί με τον συνοδηγό του, έναν φουσκωτό Άι- Βασίλη, κλέβουν την παράσταση και έγιναν viral...</p>
      <p>«Η ιδέα ξεκίνησε από μία φίλη μου. Και αποφάσισα να το προτείνω στον ιδιοκτήτη της επιχείρησης στην οποία εργάζομαι», δήλωσε στον taxydromos.gr, ο Αλέξανδρος Ρηγάκης, που παράλληλα με τις σπουδές του στο Παιδαγωγικό Τμήμα Προσχολικής Εκπαίδευσης του Πανεπιστημίου Θεσσαλίας εργάζεται ως διανομέας.</p>
      <p>«Στον δρόμο που κυκλοφορώ για να παραδώσω παραγγελίες, βλέπεις ακόμη και κακόκεφους ανθρώπους ξαφνικά να χαμογελάνε. Κι αυτό είναι ενθαρρυντικό», λέει ο 22χρονος με αφορμή τις αντιδράσεις του κόσμου.</p>
      <p>«Ένας οδηγός λεωφορείου, μόλις με είδε, άνοιξε το μικρόφωνο και μου φώναξε: μπράβο βρε μάγκα, ωραίος είσαι. Ακόμη και πεζοί όταν με βλέπουν στον δρόμο με σταματάνε για να βγάλουν φωτογραφίες. Αν έχω χρόνο και η παραγγελία δεν έχει αργήσει, δεν τους χαλάω χατίρι», συνεχίζει ο Αλέξανδρος Ρηγάκης.</p>
      <p>Το πιο εντυπωσιακό είναι όταν φθάνει στον προορισμό του για την παράδοση της παραγγελίας. Τον περιμένουν στα μπαλκόνια και στις αυλές, να τον δουν να καταφθάνει γιορτινός και να πάρουν λίγη από τη λάμψη των γιορτών.</p>
      <p>«Είναι και το δικό μου μεροκάματο πιο ευχάριστο», παραδέχεται ο 22χρονος, ο οποίος σχεδιάζει για την εβδομάδα των Χριστουγέννων να πάει ένα βήμα παραπέρα. Θα εγκαταστήσει στη μηχανή και ηχοσύστημα που θα παίζει γιορτινά τραγούδια και ο ίδιος ντυμένος Άι Βασίλης ή ξωτικό, δεν το έχει αποφασίσει ακόμη, θα δώσει έναν γιορτινό τόνο παραπάνω στην παράδοση των παραγγελιών.</p>
      <figure>
        <img src="http://media.enikos.gr/data/photos/689175_4533d095f9-a814ee9cd8abfcda.jpg"/>
      </figure>
      <p>
        <b>Τον ζητούν οι πελάτες</b>
      </p>
      <p>«Πάντα στολίζαμε το μαγαζί για τις γιορτές των Χριστουγέννων. Πότε με κουτιά από πίτσα, πότε και κουτιά από σάλτσα. Φέτος αυτό που γίνεται είναι ανεπανάληπτο. Κόσμος σταματά έξω από το μαγαζί, κυρίως γονείς και μικρά παιδιά, τα ανεβάζουν πάνω στη γιορτινή μηχανή και βγάζουν φωτογραφίες», αναφέρει στον Ταχυδρόμο ο ιδιοκτήτης του La Mamma Σέργιος Καρράς.</p>
      <p>«Ακόμη και οι πελάτες μας όταν παίρνουν να δώσουν την παραγγελία τους ζητούν παράδοση από τον Αλέξανδρο. Τον περιμένουν μάλιστα στα μπαλκόνια για να βγάλουν φωτογραφία και να την ανεβάσουν στα μέσα κοινωνικής δικτύωσης», σημειώνει ο κ. Καρράς.</p>
      <p>«Ξέρετε όλοι οι επιχειρηματίες γκρινιάζουμε: για τον υψηλό ΦΠΑ, τις αναδουλειές, τα υψηλά ενοίκια, τους Νόμους. Εμείς είπαμε να πάμε κόντρα στην σκληρή καθημερινότητα και να βάλουμε μια πινελιά χαράς μέσα στην πόλη και στη δουλειά», καταλήγει ο ίδιος.</p>
      <related>
        <h4>σχετικά άρθρα</h4>
        <a href="http://www.enikos.gr/society/688854/volos-pethane-o-proin-dimarchos-almyrou-spyros-rappos%0A%20%20%20%20%0A"/>
        <a href="http://www.enikos.gr/society/688587/pit-boul-dagkose-tachydromo-kai-ton-esteile-sto-nosokomeio%0A%20%20%20%20%0A"/>
        <a href="http://www.enikos.gr/society/687526/thema-oron-i-taftopoiisi-ton-draston-tou-xylodarmou-ntelivera-sti%0A%20%20%20%20%0A"/>
        <a href="http://www.enikos.gr/society/687224/sokaristiki-istoria-ston-volo-emathan-stin-eforia-oti-einai-adelf%0A%20%20%20%20%0A"/>
        <a href="http://www.enikos.gr/society/687022/epairne-gia-okto-chronia-ti-syntaxi-tou-nekrou-adelfou-tou%0A%20%20%20%20%0A"/>
        <a href="http://www.enikos.gr/society/686538/synelifthi-o-odigos-pou-paresyre-kai-egkateleipse-pezi-ston-volo%0A%20%20%20%20%0A"/>
        <a href="http://www.enikos.gr/society/686310/sovaro-trochaio-sto-volo-asyneiditos-odigos-paresyre-kai-egkatele%0A%20%20%20%20%0A"/>
        <a href="http://www.enikos.gr/society/686244/charopalevei-gynaika-pou-parasyrthike-apo-aftokinito-ston-volo%0A%20%20%20%20%0A"/>
        <a href="http://www.enikos.gr/society/685964/profylakisteos-o-39chronos-voliotis-gia-to-pornografiko-yliko%0A%20%20%20%20%0A"/>
      </related>
    </article>
  </body>
</html>