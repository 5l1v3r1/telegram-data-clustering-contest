<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361409"/>
    <meta property="og:site_name" content="СПОРТ - РТРС"/>
    <meta property="article:published_time" content="2019-12-09T12:58:00+00:00"/>
    <meta property="og:title" content="Обрадовић: НБА је мафија, нећу тамо да радим"/>
    <meta property="og:description" content="Најтрофејнији европски кошаркашки тренер Жељко Обрадовић рекао је да нема у плану одлазак у НБА лигу, да га то не занима, јер је тамо &quot;мафија&quot; која не дозвољава европским тренерима да раде."/>
  </head>
  <body>
    <article>
      <h1>Обрадовић: НБА је мафија, нећу тамо да радим</h1>
      <address>
        <time datetime="2019-12-09T12:58:00+00:00">09 Dec 2019, 12:58</time>
      </address>
      <p>
        <i>Најтрофејнији европски кошаркашки тренер Жељко Обрадовић рекао је да нема у плану одлазак у НБА лигу, да га то не занима, јер је тамо "мафија" која не дозвољава европским тренерима да раде.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153054.jpg"/>
        <figcaption>Жељко Обрадовић (фото: twitter.com/FBBasketbol)</figcaption>
      </figure>
      <p>Он је неколико пута током своје богате каријере довођен у везу са НБА клубовима, а најреалнија је била прича са Детроитом, у којем је тада радио његов пријатељ Џо Думарс.</p>
      <p>Ипак, године су пролазиле, а Жељко је остајао у Европи, и како сада ствари стоје, ту ће и завршити тренерску каријеру.</p>
      <p>- Сада сам задовољан животом у Европи и не мислим о НБА. Знам да је то најбоља лига на свијету и да је организација невјероватна, али Европа је процес - бољи смо сваке сљедеће године... Немогуће је стићи их због новца који се тамо улаже, али је Евролига на јако високом нивоу. Ова наша кошарка је можда занимљивија од НБА, то заиста мисли доста људи - рекао је Обрадовић за Спортандо.</p>
      <p>Иако је било примјера да су тренери који имају везе са Европом радили у НБА клубовима, ниједан није отишао директно са Строг контитнета и преузео тим у НБА.</p>
      <p>- Надам се да ће једног дана један европски тренер отићи у НБА и показати им све наше вјештине - већ сада је доста тренера из Европе спремно за то. Присјетите се шта се десило прије тога, Мајк Дантони је Американац, а рођен је и одрастао у Европи, Дејвид Блат је Американац, трећи Игор Кокошков који је тамо радио 20 година прије него што је добио прилику да води НБА тим - каже Обрадовић.</p>
      <p>- Нема европских тренера. Знате зашто - зато што је НБА мафија - поручио је прослављени тренер.</p>
    </article>
  </body>
</html>