<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/nea-zilandia-kamia-elpida-gia-epizontes-meta-tin-ekriksi-tou-ifaisteiou-ouakatane/2932658/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T12:49:20+00:00"/>
    <meta property="og:title" content="Νέα Ζηλανδία: Καμία ελπίδα για επιζώντες μετά την έκρηξη του ηφαιστείου Ουακατάνε"/>
    <meta property="og:description" content="Πέντε οι επιβεβαιωμένοι νεκροί στη Νέα Ζηλανδία. Δεν υπάρχουν ίχνη ζωής στο νησί Γουάιτ μετά την έκρηξη του ηφαιστείου Ουακατάνε. Φόβοι πως όσοι έμειναν στο νησί και δεν κατάφεραν να φύγουν, έχουν χάσει τη ζωή τους. Είχαν προειδοποιήσει οι γεωλόγοι για τον κίνδυνο έκρηξης. Μόνο αναγνωριστικές πτήσεις, θα «σηκωθούν» και drones."/>
  </head>
  <body>
    <article>
      <h1>Νέα Ζηλανδία: Καμία ελπίδα για επιζώντες μετά την έκρηξη του ηφαιστείου Ουακατάνε</h1>
      <h2>Πέντε οι επιβεβαιωμένοι νεκροί στη Νέα Ζηλανδία. Δεν υπάρχουν ίχνη ζωής στο νησί Γουάιτ μετά την έκρηξη του ηφαιστείου Ουακατάνε. Φόβοι πως όσοι έμειναν στο νησί και δεν κατάφεραν να φύγουν, έχουν χάσει τη ζωή τους. Είχαν προειδοποιήσει οι γεωλόγοι για τον κίνδυνο έκρηξης. Μόνο αναγνωριστικές πτήσεις, θα «σηκωθούν» και drones.</h2>
      <address><time datetime="2019-12-09T12:49:20+00:00">09 Dec 2019, 12:49</time> by <a rel="author">Newsit Newsroom</a></address>
      <p>Κάθε ώρα που περνάει, η τραγωδία στη Νέα Ζηλανδία μετά την έκρηξη του ηφαιστείου Ουακατάνε στο νησί Γουάιτ, παίρνει όλο και μεγαλύτερες διαστάσεις. Λίγες ώρες μετά την ανακοίνωση πως υπάρχουν <a href="https://www.newsit.gr/kosmos/nea-zilandia-pente-oi-nekroi-apo-tin-ekriksi-ifaisteiou-thriler-me-tous-agnooumenous/2932480/">τουλάχιστον πέντε νεκροί και δεκάδες τραυματίες</a>, η αστυνομία στη Νέα Ζηλανδία προανήγγειλε ουσιαστικά πως κανείς απ’ όσους δεν κατάφεραν να φύγουν, δεν επέζησε.</p>
      <p>Από τις αναγνωριστικές πτήσεις που έχουν γίνει στο νησί Γουάιτ, δεν έχει εντοπιστεί <b>κανένα ίχνος ζωής</b>. Στην τελευταία, χρονικά, ανακοίνωση, η αστυνομία στη Νέα Ζηλανδία εξέφρασε την εκτίμηση πως θεωρεί ότι δεν υπάρχουν επιζώντες. Μια σοκαριστική ανακοίνωση 10 ώρες μετά την ηφαιστειακή έκρηξη.</p>
      <p>Η αστυνομία στη Νέα Ζηλανδία ζήτησε τη συνδρομή του στρατού για τις επιχειρήσεις έρευνες και διάσωσης αλλά κάθε προσπάθεια ερευνών στο νησί σταμάτησε όταν το GeoNet συμβούλευσε την αστυνομία πως δεν ήταν ασφαλές να πάει κανείς στο νησί γιατί δεν αποκλείεται να γίνει και νέα έκρηξη του Ουακατάνε!</p>
      <p>Λίγο μετά τα μεσάνυχτα (σ.σ. είναι βράδυ στη Νέα Ζηλανδία), η ανακοίνωση της αστυνομίας αναφέρει πως μετά τις αναγνωριστικές πτήσεις που έγιναν «δεν υπάρχουν σημάδια ζωής». «Η αστυνομία πιστεύει πως όποιος μπορούσε να έχει απομακρυνθεί από το νησί ζωντανός, είχε απομακρυνθεί την ώρα της εκκένωσης. Με βάση τις πληροφορίες που έχουμε, δεν πιστεύουμε ότι υπάρχουν επιζώντες στο νησί» αναφέρει η ανακοίνωση.</p>
      <figure>
        <iframe src="https://www.youtube.com/embed/hJhAeHaxoOQ" width="640" height="360" data-service="Youtube" scrolling="no"/>
      </figure>
      <p>Εκείνο που κανείς δεν ξέρει μέχρι τώρα είναι πόσοι ήταν οι άνθρωποι που εγκλωβίστηκαν στο νησί Γουάιτ μετά την έκρηξη του ηφαιστείου Ουακατάνε. Η αρχική πληροφόρηση ήταν πως 100 άνθρωποι, τουρίστες από τη Νέα Ζηλανδία, την Αυστραλία κι άλλες χώρες, ήταν στο νησί την ώρα της τραγωδίας. Αργότερα, ο αριθμός αυτός αναθεωρήθηκε στους 50. Απ’ αυτούς, οι 23 κατάφεραν να απομακρυνθούν. Οι πέντε υπέκυψαν στα εγκαύματά τους ενώ οι υπόλοιποι 18 είχαν επίσης εγκαύματα και νοσηλεύονται σε νοσοκομεία στη Νέα Ζηλανδία.</p>
      <figure>
        <img src="https://www.newsit.gr/wp-content/uploads/2019/12/volcano_newzealand1-1200x800.jpg"/>
      </figure>
      <p>Ο ραδιοφωνικός σταθμός Radio New Zealand μετέδωσε ότι η κατάσταση μερικών από τους τραυματίες είναι σοβαρή.</p>
      <p>Οι διασώστες δεν μπορούν να προσεγγίσουν εξαιτίας του φόβου για νέα έκρηξη. Με το πρώτο φως της μέρας, αναμένεται να πετάξουν drones πάνω από το νησί Γουάιτ για να καταγράψουν την κατάσταση.</p>
      <figure>
        <img src="https://www.newsit.gr/wp-content/uploads/2019/12/volcano_newzealand-1-1200x800.jpg"/>
      </figure>
      <p>Στο νησί Γουάιτ, η τουριστική εκμετάλλευση του οποίου ήταν κατά πολλούς μια “τραγωδία εν αναμονή”, έχει φτάσει ήδη η πρωθυπουργός της Νέας Ζηλανδίας, Τζασίντα Άρντερν. Ανάμεσα στους τουρίστες που βρίσκονταν στο Γουάιτ την ώρα της τραγωδίας ήταν Νεοζηλανδοί, Αυστραλοί και οι επιβάτες του κρουαζιερόπλοιου Ovation of the Seas.</p>
      <figure>
        <iframe data-src="https://twitter.com/Maori1/status/1203985212146737152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Οι στιγμές του τρόμου στη Νέα Ζηλανδία</h3>
      <p>Οι πρώτες στιγμές μετά τη φονική έκρηξη του ηφαιστείου στη Νέα Ζηλανδία έχουν καταγραφεί σε σοκαριστικά video από τουρίστες που, κατά τύχη, είχαν φύγει από το νησί λίγη ώρα πριν από την έκρηξη!</p>
      <p>«Όχι, όχι, όχι», «ω Θεέ μου» είναι μερικές από τις κουβέντες που ακούγονται καθώς τουρίστες που βρίσκονται σε πλοιάριο που απομακρύνεται από το νησί, καταγράφουν την ηφαιστειακή τέφρα να καλύπτει τα πάντα.</p>
      <figure>
        <img src="https://www.newsit.gr/wp-content/uploads/2019/12/newzealand_volcano12-1200x800.jpg"/>
      </figure>
      <figure>
        <img src="https://www.newsit.gr/wp-content/uploads/2019/12/newzealand_volcano11-1200x800.jpg"/>
      </figure>
      <p>«Μπείτε μέσα! Μπείτε μέσα!» φωνάζει σε ένα από τα video κάποιος, ενώ πλάνα καταγράφουν και τη στιγμή που κάποιοι από τους τουρίστες που βρίσκονταν στον κρατήρα του ηφαιστείου να απομακρύνονται με βάρκες! Οι τουριστικοί πράκτορες ήταν εκείνοι που έτρεξαν πρώτοι να απομακρύνουν κόσμο από το νησί Γουάιτ, λίγες στιγμές μετά την έκρηξη του ηφαιστείου.</p>
      <figure>
        <iframe src="https://www.youtube.com/embed/KTn5MAZOtuA" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/WxnSCzYndaw" width="640" height="360" data-service="Youtube" scrolling="no"/>
      </figure>
      <p>Εκείνο που προκαλεί εντύπωση είναι η αποκάλυψη πως πιν από μια εβδομάδα, το GeoNet είχε προειδοποιήσει πως υπήρξαν ενδείξεις πως μπορεί το ηφαίστειο να έμπαινε σε περίοδο κατά την οποία η δραστηριότητά του και το ενδεχόμενο έκρηξης ήταν σε υψηλότερα επίπεδα από το συνηθισμένο. Μάλιστα είχαν ζητήσει από τους τουριστικούς πράκτορες να κάνουν έρευνα για να διαπιστώσουν αν ήταν ασφαλές να γίνονται εκδρομές στο νησί Γουάιτ.</p>
      <p>Περίπου 10.000 τουρίστες επισκέπτονται κάθε χρόνο το νησί, μεγάλο μέρος του οποίου είναι ουσιαστικά ο κρατήρας του ηφαιστείου, του πιο ενεργού στη Νέα Ζηλανδία. Έχουν καταγραφεί σε αυτό αρκετές ηφαιστειακές εκρήξεις τον τελευταίο μισό αιώνα, η πιο πρόσφατη εξ αυτών το 2016.</p>
      <p>Φέτος μεταφέρθηκε στο νησί αεροπορικώς ένα κοντέινερ 2,4 τόνων που θεωρητικά θα μπορούσε να αποτελέσει καταφύγιο για τους επισκέπτες σε περίπτωση έκρηξης.</p>
      <h3>Η κάμερα κατέγραψε τα πάντα</h3>
      <p>Διαδικτυακή κάμερα, η οποία ήταν τοποθετημένη πάνω στο ηφαίστειο Ουακατάνε στο νησί Γουάιτ της Νέας Ζηλανδίας δείχνει ότι τουλάχιστον μια ομάδα τουριστών βρισκόταν μέσα στον κρατήρα λίγα λεπτά πριν σημειωθεί η έκρηξη και την περιοχή να έχει καλυφθεί από ηφαιστειακή σκόνη.</p>
      <p>Η κάμερα, η οποία ήταν τοποθετημένη στον κρατήρα και την οποία διαχειριζόταν η υπηρεσία γεωλογικών κινδύνων της Νέας Ζηλανδίας GeoNet, δείχνει μια ομάδα ανθρώπων να περπατά κοντά στο χείλος του κρατήρα, όπου η παρουσία λευκού καπνού σε χαμηλό επίπεδο είναι διαρκής, λίγο προτού σημειωθεί η έκρηξη στις 14:11.</p>
      <p>Αυτός ο τύπος κάμερας, μαζί με τρεις ακόμη που ήταν τοποθετημένες σε διαφορετικά σημεία με καλή οπτική, καταγράφει και μεταδίδει στο διαδίκτυο εικόνες του ηφαιστείου (που στη γλώσσα των Μαορί είναι γνωστό και ως Γουακαάρι) ανά δεκάλεπτο.</p>
      <p>Στις 14:00 η κάμερα αυτή κατέγραψε μια ομάδα ανθρώπων, που φαίνονται σαν κουκίδες μπροστά στο τεράστιο ηφαίστειο, ακριβώς στην άκρη του κρατήρα. Στις 14:10, μόλις ένα λεπτό πριν από την έκρηξη, η ομάδα απομακρύνεται από τον κρατήρα ακολουθώντας ένα μονοπάτι κατά μήκος του.</p>
      <figure>
        <img src="https://www.newsit.gr/wp-content/uploads/2019/12/newzealand_volcano7.jpg"/>
      </figure>
      <p>Δεν είναι σαφές αν η ομάδα, η οποία φαίνεται να περιλάμβανε περίπου 12 ανθρώπους, κλήθηκε να απομακρυνθεί ή απλώς συνέχισε την περιήγησή της αγνοώντας τον κίνδυνο που πλησίαζε.</p>
      <figure>
        <img src="https://www.newsit.gr/wp-content/uploads/2019/12/newzealand_volcano5.jpg"/>
      </figure>
      <p>Το επόμενο πλάνο που κατέγραψε η κάμερα είναι στις 14:20 και δείχνει ένα κομμάτι εξαρτήματος σαν να έχει πέσει ή να έχει καταστραφεί η κάμερα.</p>
      <p>Οι άλλες τρεις κάμερες που ήταν τοποθετημένες στο ηφαίστειο δείχνουν μια παρεμφερή αλληλουχία εικόνων με εκείνη που έχει καταγραφεί στις 14:20. Η κάμερα από τον πυθμένα του ηφαιστείου γίνεται μαύρη, η κάμερα από το δυτικό χείλος του κρατήρα δείχνει μια πελώρια στήλη μαύρου και γκρίζου καπνού.</p>
      <figure>
        <img src="https://www.newsit.gr/wp-content/uploads/2019/12/newzealand_volcano_camera.jpg"/>
      </figure>
      <p>Μια κάμερα που δείχνει ολόκληρο το νησί από την ανατολική ακτή του Βόρειου Νησιού της Νέας Ζηλανδίας, σε απόσταση περίπου 50 χλμ, κατέγραψε την στήλη καπνού να υψώνεται χιλιάδες πόδια προς τον ουρανό.</p>
      <figure>
        <img src="https://www.newsit.gr/wp-content/uploads/2019/12/newzealand_volcano_camera1.jpg"/>
      </figure>
      <p>
        <i>Με πληροφορίες από <a href="https://www.stuff.co.nz/national/118057679/white-island-volcano-erupts-in-the-bay-of-plenty">stuff.co.nz</a>, <a href="https://www.theguardian.com/world/live/2019/dec/09/new-zealand-volcano-tourists-injured-and-missing-after-eruption-on-white-island-live">Guardian</a></i>
      </p>
    </article>
  </body>
</html>