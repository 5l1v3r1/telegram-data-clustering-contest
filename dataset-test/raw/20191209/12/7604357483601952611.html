<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/12/leuven-sultan-uit-oman-mag-parkeren-op-verkeersvrije-grote-markt/"/>
    <meta property="og:site_name" content="SCEPTR"/>
    <meta property="article:published_time" content="2019-12-09T12:08:08+00:00"/>
    <meta property="og:title" content="Leuven: Sultan uit Oman mag parkeren op verkeersvrije Grote Markt"/>
    <meta property="og:description" content="De komst van sultan Qaboos bin Said Al Said uit Oman naar Leuven gaat niet onopgemerkt voorbij. Op sociale media duiken beelden op..."/>
  </head>
  <body>
    <article>
      <h1>Leuven: Sultan uit Oman mag parkeren op verkeersvrije Grote Markt</h1>
      <address><time datetime="2019-12-09T12:08:08+00:00">09 Dec 2019, 12:08</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>De komst van sultan Qaboos bin Said Al Said uit Oman naar Leuven gaat niet onopgemerkt voorbij. Op sociale media duiken beelden op van een colonne zwarte minibusjes van de sultan die geparkeerd staan op de nochtans verkeersvrije Grote Markt in Leuven. De anders zo strenge Leuvense politie laat<a href="https://www.hln.be/in-de-buurt/leuven/sultan-mag-grote-markt-in-leuven-gebruiken-als-parking-alles-verloopt-in-overeenstemming-met-veiligheidsdiensten~a71ea094/"> aan HLN</a> weten dat de sultan dit wel mag. </b>
      </p>
      <p>Wie Leuven een beetje kent weet dat het geen pretje is om er met de auto naar de stad te komen. Het circulatieplan heeft ervoor gezorgd dat auto’s massaal wegblijven en grote delen van de stad zijn zelfs volledig verkeersvrij gemaakt. De Leuvense politie treedt streng op om dat anti-auto-beleid ook in de praktijk af te dwingen, maar dat geldt blijkbaar niet voor iedereen. </p>
      <h3>Leuven verwelkomt sultan uit Oman</h3>
      <p>De 79-jarige Omaanse sultan Qaboos bin Said Al Said zal de komende maanden in Leuven verblijven voor een behandeling in het UZ Leuven. Daarvoor huurde de sultan viersterrenhotel The Fourth af tot eind januari. Dat hotel bevindt zich op de Leuvense Grote Markt, waar geen auto’s mogen komen. Voor de sultan wordt echter een uitzondering gemaakt, zo blijkt nu.</p>
      <p>Vanmorgen doken op sociale media verschillende foto’s op van verontwaardigde Leuvenaars die zich afvroegen of de Leuvense Grote Markt nu ook een parking geworden was. <i>“Je mag gerust een heel hotel afhuren, als je dat wil betalen, maar ik wist niet dat de Grote Markt ook als parking kon gekocht worden…”</i>, aldus Geert Van Damme. Navraag bij de Leuvense politie wijst er inderdaad op dat die optie bestaat. </p>
      <p><i>“Alle genomen maatregelen zijn in overeenstemming met de veiligheidsdiensten”</i>, aldus politiewoordvoerder Nicholas Del Piero<a href="https://sceptr.net/">.</a> </p>
      <figure>
        <iframe data-src="https://twitter.com/darlingGeert/status/1203762161153138692?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/12/extinction-rebellion-wil-opnieuw-actie-voeren-in-verboden-zone/"/>
        <a href="https://sceptr.net/2019/11/opnieuw-zwaar-geweld-op-leuvense-oude-markt-drie-agenten-werkonbekwaam-geslagen/"/>
        <a href="https://sceptr.net/2019/11/gent-verwijt-de-lijn-niet-te-signaliseren-dat-het-zelf-laadpaal-vergunningen-weigerde/"/>
      </related>
    </article>
  </body>
</html>