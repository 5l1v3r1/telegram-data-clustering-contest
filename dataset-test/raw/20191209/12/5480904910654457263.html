<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ministr-metnar-ve-ctvrtek-v-usa-stvrdi-nakup-vojenskych-vrtulniku/1830449?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:46:00+00:00"/>
    <meta property="og:title" content="Ministr Metnar ve čtvrtek v USA stvrdí nákup vojenských vrtulníků"/>
    <meta property="og:description" content="Praha - Ministr obrany Lubomír Metnar (za ANO) ve čtvrtek po jednání s americkým ministrem obrany Markem Esperem podepíše dokument o nákupu vrtulníků pro českou armádu. Ministerstvo obrany za ně zaplatí 14,6 miliardy korun. ČTK to dnes řekl mluvčí ministerstva obrany Jan Pejšek. Metnar do Spojených států odletí v úterý ráno."/>
  </head>
  <body>
    <article>
      <h1>Ministr Metnar ve čtvrtek v USA stvrdí nákup vojenských vrtulníků</h1>
      <address><time datetime="2019-12-09T12:46:00+00:00">09 Dec 2019, 12:46</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministr obrany Lubomír Metnar (za ANO) ve čtvrtek po jednání s americkým ministrem obrany Markem Esperem podepíše dokument o nákupu vrtulníků pro českou armádu. Ministerstvo obrany za ně zaplatí 14,6 miliardy korun. ČTK to dnes řekl mluvčí ministerstva obrany Jan Pejšek. Metnar do Spojených států odletí v úterý ráno.</p>
      <p>Ministerstvo obrany pořídí 12 vrtulníků od firmy Bell formou mezivládní dohody. Z USA vojáci získají osm víceúčelových vrtulníků UH-1Y Venom a čtyři bojové vrtulníky AH-1Z Viper. Stroje armáda dostane v roce 2023. V její výzbroji nahradí ruské bitevní vrtulníky Mi-24/35.</p>
      <p>V ceně je kromě vrtulníků výcvik pilotů i personálu, vybavení zbraňovými systémy, munice či údržba. Potřebu pořízení nových strojů armáda zdůvodňuje náhradou stárnoucích bitevních helikoptér i nutností přerušit závislost na technice dodávané z Ruska.</p>
      <p>Česko na konci června obdrželo od americké vlády dvě nabídky na nákup vrtulníků. Nabídce víceúčelových modelů Venom a bojových strojů Viper konkurovala možnost pořídit 12 vrtulníků UH-60M Black Hawk za 13,2 miliardy korun. "Na základě doporučení expertní komise jsme se rozhodli pro pořízení systému H-1, tedy kombinaci osmi víceúčelových vrtulníků UH-1Y Venom a čtyř bitevních vrtulníků AH-1Z Viper," uvedl Metnar. "Akceptovali jsme americkou nabídku a celý proces nyní završíme během jednání v Pentagonu," dodal ministr.</p>
      <p>Již dříve řekl, že ministerstvo dalo rozhodnutím koupit stroje přímo od americké vlády přednost nejbezpečnějšímu a nejtransparentnějšímu druhu zakázky. O způsobu nákupu obrana informovala vládu v polovině listopadu.</p>
      <p>Dohodu o nákupu amerických helikoptér Metnar podepíše ve čtvrtek v Pentagonu po asi hodinovém jednání s americkým protějškem Esperem. Na pracovní cestu do Spojených států se ministr vydá v úterý. Ve Washingtonu má v plánu také jednání se zástupci zbrojních firem sdružených v American-Czech Business Council (ACEBA). Zúčastní se také pietního aktu u památníku prvního československého prezidenta Tomáše Garrigua Masaryka a ceremonie na Arlingtonském národním hřbitově, kde jsou pohřbeni padlí vojáci i významné americké osobnosti.</p>
    </article>
  </body>
</html>