<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/252124/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T12:54:57+00:00"/>
    <meta property="og:title" content="‘เจ้าสัวธนินท์’ มั่นใจความสำเร็จ ‘โครงการไฮสปีด’ จะดึงต่างชาติเข้าไทยเพิ่มขึ้น"/>
    <meta property="og:description" content="“ธนินท์ เจียรวนนท์” ถกเวทีอภิปรายแดนปลาดิบ มั่นใจความร่วมมือไทย-จีน-ญี่ปุ่นในโครงการ “ไฮสปีด” เชื่อความสำเร็จโครงการจะดึงนักลงทุนต่างชาติเข้าประเทศมากขึ้น"/>
  </head>
  <body>
    <article>
      <h1>‘เจ้าสัวธนินท์’ มั่นใจความสำเร็จ ‘โครงการไฮสปีด’ จะดึงต่างชาติเข้าไทยเพิ่มขึ้น</h1>
      <address><time datetime="2019-12-09T12:54:57+00:00">09 Dec 2019, 12:54</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“</b>
        <b>ธนินท์ เจียรวนนท์</b>
        <b>” ถกเวทีอภิปรายแดนปลาดิบ มั่นใจความร่วมมือไทย-จีน-ญี่ปุ่นในโครงการ “ไฮสปีด” เชื่อความสำเร็จโครงการจะดึงนักลงทุนต่างชาติเข้าประเทศมากขึ้น</b>
      </p>
      <figure>
        <img src="https://www.thebangkokinsight.com/wp-content/uploads/2019/12/01-2-700x468.jpg"/>
      </figure>
      <p>รายงานข่าวจากเครือเจริญโภคภัณฑ์ (CP) เปิดเผยว่า เมื่อวันที่ 6-8 ธันวาคม 2562 มีการประชุม ASIA PACIFIC INITIATIVE FORUM (APIF) ที่เมืองโยโกฮาม่า ประเทศญี่ปุ่น ซึ่งเป็นการประชุมระดับภูมิภาคครั้งสำคัญที่มีผู้นำธุรกิจ นักการทูต และตัวแทนจากประเทศต่าง ๆ กว่า 200 คนได้รับเชิญเพื่อหารือเกี่ยวกับโอกาสความร่วมมือในอนาคตที่จะต้องรับมือกับภูมิทัศน์ที่เปลี่ยนแปลงไปของเอเชีย</p>
      <p>โดยวันที่ 7 ธันวาคม 2562 นายทะดะชิ มะเอะดะ (Mr.Tadashi Maeda) ผู้ว่าการธนาคารเพื่อความร่วมมือระหว่างประเทศแห่งญี่ปุ่น (JBIC) และนายธนินท์ เจียรวนนท์ ประธานอาวุโส เครือเจริญโภคภัณฑ์ ในฐานะผู้นำองค์กรธุรกิจชั้นนำจากประเทศไทย ได้รับเชิญให้อภิปรายร่วมกันภายใต้หัวข้อ <b>“</b><b>Connectivity in Asia recent developments in regional trade”</b></p>
      <p>ในการนี้ นายธนินท์ ได้กล่าวว่า ประเทศญี่ปุ่นเป็นหนึ่งในผู้นำเศรษฐกิจของโลก และยังเป็น 1 ใน 3 ผู้นำด้านเทคโนโลยีของโลก ซึ่งนับว่ามีศักยภาพไม่แพ้จีนและสหรัฐอเมริกา เทคโนโลยีของญี่ปุ่นเปรียบเสมือนเงิน ซึ่งนี่คือโอกาสของญี่ปุ่น นอกจากนี้ในสถานการณ์ในปัจจุบัน ซึ่งมีความร่วมมือระหว่างจีน รัสเซีย ญี่ปุ่น จะทำให้ญี่ปุ่นมีโอกาส 3 ด้านคือ เงิน ทุน เทคโนโลยี (Money, Fund, Technology) จึงมั่นใจว่าญี่ปุ่นต้องมีอนาคตที่สดใส</p>
      <p>ตลอดระยะเวลาที่ญี่ปุ่นเข้ามาลงทุนในไทย 70 ปีถือเป็นเวลายาวนาน ซึ่งได้สร้างความเชื่อมั่นแก่คนไทย และชื่นชอบที่ญี่ปุ่นเข้ามาลงทุนในไทย โดยอยากเชิญชวนให้นักลงทุนญี่ปุ่นมาลงทุนในไทยเพิ่มขึ้น และมั่นใจว่านอกจากญี่ปุ่นเข้ามาลงทุนแล้ว ญี่ปุ่นจะชวนนักลงทุนจากสหรัฐอเมริกาและเยอรมนี มาลงทุนในไทยได้อีกด้วย</p>
      <figure>
        <img src="https://www.thebangkokinsight.com/wp-content/uploads/2019/11/fig-06-11-2019_07-51-47.jpg"/>
      </figure>
      <p>นอกจากนี้ ญี่ปุ่นได้เห็นถึงความสำคัญเขตพัฒนาพิเศษภาคตะวันออก (EEC) ของประเทศไทย โดย JBIC ได้เข้ามาสนับสนุน EEC อย่างเต็มที่ รวมถึงโครงการรถไฟความเร็วสูงเชื่อม 3 สนามบิน ดอนเมือง-สุวรรณภูมิ-อู่ตะเภา ที่ทำให้เกิดความร่วมมือระหว่างจีน ญี่ปุ่น และไทย</p>
      <p>ทั้งนี้ นายธนินท์มั่นใจว่าความสำเร็จในการร่วมมือโครงการรถไฟความเร็วสูงเชื่อม 3 สนามบินฯ จะดึงดูดการลงทุนจากนักลงทุนต่างชาติให้มาลงทุนในประเทศไทยมากขึ้น เพราะรถไฟความเร็วสูงเชื่อม 3 สนามบินฯ ระยะทาง 200 กิโลเมตร ครอบคลุมพื้นที่เศรษฐกิจขนาดใหญ่</p>
      <p>สำหรับประเด็นคำถามว่า จะให้ความเชื่อมั่นแก่นักลงทุนใน EEC อย่างไรท่ามกลางการขาดแคลนแรงงานที่มีทักษะนั้น ประธานอาวุโสเครือ CP ตอบว่า การขาดแคลนแรงงานที่มีทักษะเป็นปัญหาที่เกิดขึ้นทุกพื้นที่ สิ่งที่ทำได้คือการสนับสนุนให้คนญี่ปุ่น และจีน มาถ่ายทอดและอบรมให้คนไทยได้เรียนรู้ฝึกฝน อย่างเช่นรถไฟความเร็วสูงที่ไทยไม่มีประสบการณ์ โดยความรู้ เทคโนโลยี และความร่วมมือของญี่ปุ่น กับไทย ถือเป็นสิ่งสำคัญในการพัฒนาความร่วมมือของภูมิภาค และการที่ญี่ปุ่นมาลงทุนใน EECร่วมกับประเทศอื่นทำให้เกิดการสร้างมาตรฐาน ทำให้เห็นว่า EEC เป็นโครงการที่ดี</p>
      <figure>
        <img src="https://www.thebangkokinsight.com/wp-content/uploads/2019/12/03-1-700x802.jpg"/>
      </figure>
      <p>ในการนี้ ประธานอาวุโสเครือ CP มีความเห็นว่าญี่ปุ่นมีความโดดเด่นทางด้านซอฟต์แวร์ อิเล็กทรอนิกส์ และเทคโนโลยี ขณะที่จีนมีต้นทุนที่ต่ำ ความร่วมมือระหว่าง จีน ญี่ปุ่น และไทย จะก่อให้เกิดโมเดลใหม่สำหรับประเทศไทย แต่สิ่งสำคัญคือ <b>“การลงมือทำ</b>” เพราะไม่มีโครงการไหนสำเร็จได้ถ้าปราศจากการลงมือทำ</p>
      <p>พร้อมกันนี้ได้ตอกย้ำว่าโอกาสการลงทุนของญี่ปุ่นคือ การมีเทคโนโลยีที่ล้ำสมัย และมีเงินทุน ในขณะที่ทวีปยุโรป เข้าสู่สังคมผู้สูงอายุ จึงต้องมีเทคโนโลยีอัตโนมัติ ซึ่งญี่ปุ่นก็ควรใช้หลักการเดียวกัน โดยไม่ต้องกังวลเรื่องการขาดแคลนแรงงาน ทั้งนี้ประเทศอื่น ๆ ที่น่าสนใจในเอเชียคือ อินเดีย จีน และอินโดนีเซีย</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F252124%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/252494/"/>
        <a href="https://www.thebangkokinsight.com/252489/"/>
        <a href="https://www.thebangkokinsight.com/252485/"/>
        <a href="https://www.thebangkokinsight.com/252459/"/>
      </related>
    </article>
  </body>
</html>