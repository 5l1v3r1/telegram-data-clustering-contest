<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813522/%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%AF%D8%B3%D8%AA%D8%A7%D9%88%D8%B1%D8%AF%D9%87%D8%A7%DB%8C-%D9%BE%DA%98%D9%88%D9%87%D8%B4%DB%8C-%D8%AF%D8%B1-%D8%B4%DB%8C%D8%B1%D8%A7%D8%B2"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:09:34+00:00"/>
    <meta property="og:title" content="آغاز به کار نمایشگاه دستاوردهای پژوهشی در شیراز"/>
    <meta property="og:description" content="ایسنا/فارس همزمان با هفته پژوهش و فناوری، نمایشگاه دستاوردهای پژوهشی دستگاه‌های اجرایی و دانشگاهی و واحدهای پژوهشی استان فارس در شیراز برپا شد."/>
  </head>
  <body>
    <article>
      <h1>آغاز به کار نمایشگاه دستاوردهای پژوهشی در شیراز</h1>
      <address><time datetime="2019-12-09T12:09:34+00:00">09 Dec 2019, 12:09</time> by <a rel="author">علی محمد پشوتن</a></address>
      <p>ایسنا/فارس همزمان با هفته پژوهش و فناوری، نمایشگاه دستاوردهای پژوهشی دستگاه‌های اجرایی و دانشگاهی و واحدهای پژوهشی استان فارس در شیراز برپا شد.</p>
      <p>صبح دوشنبه 18 آذر و به مناسبت هفته پژوهش و فناوری، نمایشگاهی با هدف معرفی و ارائه دست آوردهای پژوهشی دستگاه‌های اجرایی، مراکز دانشگاهی، علمی و کاربردی، نهادهای پژوهشی و موسسه‌های فعال در این حوزه، در محل مرکز رفاهی دانشگاه شیراز، آغاز به کار کرد.</p>
      <p>معاون توسعه مدیریت و منابع استانداری فارس در آیین افتتاحیه این نمایشگاه با اشاره به اهمیت و ضرورت پژوهش و نقش آن در توسعه جامعه، پژوهش و فناوری را مبنا و موتور محرک توسعه جوامع دانست و گفت: پژوهش علاوه بر اهمیت در توسعه پایدار در حوزه امنیتی نیز بسیار موثر است.</p>
      <p>عبدالرضا قاسمپور با بیان اینکه فرهنگ سازی پژوهش محور امر مهمی به شمار می‌رود، لزوم باورمندی بیشتر مدیران به اهمیت پژوهش را متذکر شد و با تصریح اینکه هنوز هم پژوهش در ایران نهادینه نشده است، گفت: مدیران در کشور ما چندان به مقوله پژوهش توجه ندارند و لازم است فرهنگ سازی در این خصوص از سنین کم و از مهدکودک و مدرسه آغاز شود.</p>
      <p>وی هزینه کردن در حوزه فرهنگ سازی پژوهش محور را سرمایه گذاری دانست و گفت: پژوهش کاربردی و عملی موجب توسعه می شود لذا باید ارتباط دانشگاه با دستگاه های اجرایی، صنعت و تولید بیشتر و مستحکم‌تر شود.</p>
      <p>قاسمپور با طرح این موضوع که یکی از عوامل تحقق رونق تولید، مردمی کردن اقتصاد و توجه به سرمایه‌های داخلی است، گفت: باید پژوهش به سمت مطالبات واقعی جامعه و مردم من جمله مشکل آب ،خشکسالی و مسایل محیط زیستی پیش رود.</p>
      <p>به گزارش ایسنا، معاون پژوهشی دانشگاه شیراز نیز هدف اصلی در این حوزه را هدفمند کردن پژوهش و محصول محور کردن آن دانست و با این ادعا که چنین اهدافی در فارس به نتیجه رسیده است، گفت: یکصد مرکز پژوهشی و دستگاه اجرایی و دانشگاهی در این نمایشگاه حضور دارند.</p>
      <p>دکتر مجتبی زبرجد با بیان اینکه امسال و برای چهارمین سال فارس در حوزه پژوهش کشور درخشش داشته و به عنوان استان برتر انتخاب شده است، گفت: لوح این افتخار را روز سه شنبه 26 آذرماه به استاندار فارس اعطا خواهند کرد.</p>
      <p>به گزارش ایسنا، نمایشگاه دست‌آوردهای پژوهشی فارس که از امروز در مرکز رفاهی دانشگاه شیراز آغاز به کار کرد، تا چهارشنبه ۲۰ آذر در این مکان برپا است.</p>
      <figure>
        <img src="https://cdn.isna.ir/d/off/fars/2019/12/09/3/61507011.jpg"/>
      </figure>
      <figure>
        <img src="https://cdn.isna.ir/d/off/fars/2019/12/09/3/61507012.jpg"/>
      </figure>
      <p>انتهای پیام</p>
    </article>
  </body>
</html>