<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/premozenje/stroski-zivljenja-v-nemciji.html"/>
    <meta property="og:site_name" content="Cekin.si"/>
    <meta property="article:published_time" content="2019-12-09T12:33:00+00:00"/>
    <meta property="og:title" content="Stroški življenja v Nemčiji: bi delali v Nemčiji? Preverite, koliko vas bo to stalo"/>
    <meta property="og:description" content="Načrtujete odhod v Nemčijo, kjer bi delali in živeli? Potem preverite nekaj podatkov."/>
  </head>
  <body>
    <article>
      <h1>Stroški življenja v Nemčiji: bi delali v Nemčiji? Preverite, koliko vas bo to stalo</h1>
      <address><time datetime="2019-12-09T12:33:00+00:00">09 Dec 2019, 12:33</time> by <a rel="author">M.M.</a></address>
      <p>
        <i>Načrtujete odhod v Nemčijo, kjer bi delali in živeli? Potem preverite nekaj podatkov.</i>
      </p>
      <p>Marsikdo sanja o tem, da bi šel na delo v tujino, med priljubljenimi ciljnimi državami pa je tudi Nemčija. Na spletni strani <i>DW</i>so preverili nekaj osnovnih stroškov življenja v tej državi. In kaj so ugotovili? Le za streho nad glavo boste v Nemčiji odšteli tretjino osebnega dohodka. </p>
      <p>A pojdimo po vrsti: statistični podatki za leto 2019 kažejo, da boste za normalno življenje v Nemčiji potrebovali 750 evrov na mesec. Cene hrane, oblek in nastanitve so za 4,3 odstotka višje od evropskega povprečja. So pa kljub temu veliko nižje kot na primer na Danskem, ki velja za najdražjo evropsko državo, poroča omenjena spletna stran. Na Danskem je namreč cena življenja za kar 37,9 odstotka višja od evropskega povprečja. </p>
      <p>V Nemčiji boste največ dali za stroške stanovanja. Mesečne najemnine so zelo različne, vse pa je odvisno od tega, ali želite bivati v središču velikega mesta, v manjšem mestu ali na obrobju, morda celo na podeželju. </p>
      <p>Če se na primer odločite živeti v Berlinu, boste za stanovanje v velikosti 30 m2 v povprečju plačali 16,22 evra na kvadratni meter, poroča <i>DW</i>in dodaja, da je to za okoli pet evrov več od nemškega povprečja. Za manjše stanovanje v Berlinu boste v povprečju plačali okoli 795 evrov na mesec. </p>
      <figure>
        <img src="https://images.24ur.com/media/images/1920xX/Nov2019/b1cc8cd703_62341331.jpg?v=d41d"/>
        <figcaption>Koliko boste plačali za stanovanje? Odvisno, v katerem mestu boste živeli.<cite>FOTO: Miro Majcen</cite></figcaption>
      </figure>
      <p>Če pa boste živeli v Münchnu, je zgodba že malo drugačna. V tem mestu boste namreč za stanovanje odšteli več kot pa na primer v nemški prestolnici. Glavno mesto Bavarske namreč beleži najvišje najemnine v Nemčiji. Za stanovanje v izmeri do 40 m2 boste v povprečju plačali več kot 26 evrov na kvadratni meter. </p>
      <p>Poleg najemnine boste morali plačati še vse položnice, elektriko, vodo in drugo. Za odvoz smeti, čiščenje stopnišča, urejanje okolice in drugo boste v povprečju plačali okoli 215 evrov, poroča <i>DW</i>. </p>
      <p>In tudi pozor: v Nemčiji se stanovanja ponavadi oddajajo prazna, kar pomeni, da boste morali kupiti celotno opremo. </p>
      <p>Omenjena spletna stran poroča še, da boste porabili manj denarja, če boste kuhali doma. "<i>V Nemčiji boste za kosilo za dve osebi v povprečni restavraciji odšteli okoli 40 evrov, v manjših restavracijah boste lahko jedli tudi za osem evrov. Če želite ob kosilu spiti še pivo, potem boste za pol litra te pijače odšteli okoli 3,50 evra</i>," poročajo in dodajajo, da boste za kavo odšteli približno 2,70 evra. </p>
      <p>Koliko boste porabili v trgovini? Vse je odvisno od tega, v katero boste vstopili. Pol kilograma belega kruha v povprečju stane 1,24 evra, liter mleka 0,70, kilogram krompirja pa 1,06 evra. </p>
      <p>
        <b>Mestni prevoz</b>
      </p>
      <p>Cena javnega prevoza je spet odvisna od mesta, v katerem boste živeli. V povprečju boste za vozovnico v eno smer odšteli dva evra. Če se boste odločili za nakup mesečne vozovnice, potem boste zanjo odšteli okoli 70 evrov - spet odvisno od mesta bivanja. </p>
      <p>Za manjše vozilo boste v Nemčiji vsak mesec odšteli okoli 200 evrov, poroča <i>DW</i>.</p>
      <p>
        <b>Obleke, obutev in telefon</b>
      </p>
      <p>Cene oblek in obutve so zelo različne, saj je ponudba zelo raznolika. Vsak bo našel nekaj, kar si lahko privošči. Statistični podatki, ki jih navaja spletna stran DW, kažejo, da boste za povprečne kavbojke odšteli od 50 do 100 evrov. </p>
      <p>Ponudniki telefonskih storitev so številni, tako da tudi tu bo vsak našel nekaj primernega za svoje finančno stanje.</p>
      <p>
        <b>Zanimivosti</b>
      </p>
      <p>V mestu Köln boste za odvržen cigaretni ogorek, ki se bo znašel na cesti, pločniku, v parku, plačali globo v znesku 50 evrov. </p>
      <related>
        <h4>Sorodni članki</h4>
        <a href="https://cekin.si/izobrazevanje_in_zaposlitev/po-stirih-mesecih-dela-v-nemciji-se-je-vrnil-domov.html"/>
        <a href="https://cekin.si/izobrazevanje_in_zaposlitev/direktor-dobi-33-250-evrov-mesecno-vajenec-pa-694-evrov.html"/>
        <a href="https://cekin.si/izobrazevanje_in_zaposlitev/zelite-uspeti-v-nemciji-upostevajte-11-nasvetov-tistih-ki-so-ze-tam.html"/>
        <a href="https://cekin.si/izobrazevanje_in_zaposlitev/nemcija-potrebuje-medicinske-sestre-nemcija-medicinska-sestra-zdravstvo.html"/>
        <a href="https://cekin.si/izobrazevanje_in_zaposlitev/v-nemciji-primanjkuje-uciteljev.html"/>
      </related>
    </article>
  </body>
</html>