<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/golova-oblradi-bilenkiy-pererahuvav-vlasnih-200-tis-grn-dlya-vidnovlennya-tepla-u-osvitnih"/>
    <meta property="og:site_name" content="Кременчугская газета"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Голова облради Біленький перерахував власних 200 тис грн для відновлення тепла у освітніх закладах Решетилівщини"/>
    <meta property="og:description" content="Не перший випадок, коли голова Полтавської обласної ради спрямовує власні кошти на потреби громад."/>
  </head>
  <body>
    <article>
      <h1>Голова облради Біленький перерахував власних 200 тис грн для відновлення тепла у освітніх закладах Решетилівщини</h1>
      <address>
        <time datetime="2019-12-09T12:00:00+00:00">09 Dec 2019, 12:00</time>
      </address>
      <figure>
        <img src="https://kg.ua/sites/default/files/styles/news_style_3/public/news4/bylenkiy33.jpg?itok=tqsN4n-_"/>
      </figure>
      <p>
        <b>Не перший випадок, коли голова Полтавської обласної ради спрямовує власні кошти на потреби громад.</b>
      </p>
      <p>Відсьогодні навчальні заклади Решетилівського району, які більше місяця не одержувати тепло через заборгованість 2015 року та поточні борги, знову з опаленням. Станом на ранок 9 грудня, постачання тепла відновлене у 26 із 27 шкіл та дитячих садочків.</p>
      <p>Напередодні 5 грудня голова Полтавської облради Олександр Біленький перерахував 200 тисяч гривень власних коштів на спецрахунок відділу освіти Решетилівської РДА.</p>
      <blockquote><i>«Це мій внесок у вирішення проблеми, яка виникла не з моєї вини і задовго до мене – ще у 2015 році. Кошти будуть задекларовані відповідним чином. Кого цікавить джерело надходжень - вивчайте мою декларацію», - </i>зазначив Олександр Біленький у <a href="https://www.facebook.com/photo.php?fbid=1623369931138354&amp;set=gm.2619719838107143&amp;type=3&amp;theater&amp;ifg=1">Фейсбуці.</a></blockquote>
      <figure>
        <img src="https://kg.ua/sites/default/files/inline/images/bylenkiy.jpg"/>
      </figure>
      <p>Це не перший випадок, коли голова Полтавської обласної ради спрямовує власні кошти на потреби громад. Так, у 2019 році Олександр Біленький продав автомобіль «RangeRover» та направив 800 тис грн на ремонт однієї з місцевих доріг.</p>
      <p>Також 200 тисяч гривень для покриття заборгованості за тепло перерахував неназваний меценат. Заборгованість почала накопичуватися з 2015 року – відділу освіту нарахували 800 тисяч гривень пені за невчасні розрахунки за спожиті енергоносії. До цієї суми додалося 2 мільйони гривень поточної заборгованості – в районному бюджеті бракує коштів для оплати енергоносіїв, а з державного бюджету не виділили субвенцію для перекриття боргу, як це відбувалося в попередні роки. Таким чином, компанія-постачальник ТОВ «Екотехноінвест» та компанія-транзитер «Полтавагаз» відмовлялися розпочати подачу тепла до навчальних закладів району.</p>
      <p>Після втручання обласного керівництва, зокрема голови Полтавської облради Олександра Біленького вдалося дійти згоди щодо реструктуризації і погашення боргу та відновлення подачі тепла до навчальних закладів Решетилівського району. І відсьогодні діти мають змогу повноцінно відвідувати дитячі садочки та школи. </p>
      <p> </p>
      <p> </p>
    </article>
  </body>
</html>