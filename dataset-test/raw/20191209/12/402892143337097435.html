<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/299207-rigas-centraltirgus-cigaresu-lieta-iesaistito-uznemeju-visoru-patur-apcietinajuma.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="&quot;Rīgas Centrāltirgus&quot; cigarešu lietā iesaistīto uzņēmēju Visoru patur apcietinājumā"/>
    <meta property="og:description" content="Rīgas apgabaltiesa šodien nolēma nemainīt pirmās instances lēmumu ar kuru drošības līdzeklis apcietinājums piemērots AS &quot;Rīgas Centrāltirgus&quot; (RCT) cigarešu nelikumīgas tirgošanas lietā iesaistītajam uzņēmējam, tirgus teritorijas nomnieka &quot;Tirdzniecības nams Latgales priekšpilsētā&quot; valdes loceklim Vilnim Visoram."/>
  </head>
  <body>
    <article>
      <h1>"Rīgas Centrāltirgus" cigarešu lietā iesaistīto uzņēmēju Visoru patur apcietinājumā</h1>
      <address><time datetime="2019-12-09T12:04:00+00:00">09 Dec 2019, 12:04</time> by <a rel="author">©Reinis Hofmanis/F64</a></address>
      <p>Rīgas apgabaltiesa šodien nolēma nemainīt pirmās instances lēmumu ar kuru drošības līdzeklis apcietinājums piemērots AS "Rīgas Centrāltirgus" (RCT) cigarešu nelikumīgas tirgošanas lietā iesaistītajam uzņēmējam, tirgus teritorijas nomnieka "Tirdzniecības nams Latgales priekšpilsētā" valdes loceklim Vilnim Visoram.</p>
      <p>Tiesas sēde ilga aptuveni vienu stundu. Visors no televīzijas un fotokamerām seju slēpa zem jakas kapuces.</p>
      <blockquote>Visora advokāte Vera Mihaiļenko nekomentēja, kas tieši klientam tiek inkriminēts un vai uzņēmējs vainu atzīst.</blockquote>
      <p>Valsts policija ir paudusi aizdomas, ka tieši šis uzņēmums "Tirdzniecības nams Latgales priekšpilsētā" ieņēmis svarīgu lomu cigarešu nelikumīgā tirdzniecībā tirgū.</p>
      <p>Kā vēstīts, 21.novembrī un 22.novembrī likumsargi Centrāltirgus administrācijas ēkā un citviet veica procesuālās darbības, apkarojot akcizēto preču nelikumīgu apriti. Kopumā tika aizturētas 12 personas vecumā no 20 līdz 58 gadiem. Četrām personām tiesa piemērojusi apcietinājumu. No apcietinātajiem divas personas jau iepriekš nonākušas policijas redzeslokā, no kurām viena par nelikumīgu akcīzes preču apriti sodīta administratīvā kārtībā jau 49 reizes.</p>
      <p>Valsts policijas vadītājs Ints Ķuzis iepriekš Latvijas Televīzijā pastāstīja, ka policijai ir aizdomas, ka centrālo lomu akcizēto preču nelikumīgā apritē "Rīgas Centrāltirgū" ieņēmis tieši privātuzņēmums, kam ir izīrēta daļa no tirgus. Ķuža vērtējumā, šis privātais uzņēmums esot saistīts ar noziedzības pasauli un veicis organizētu darbu akcizēto preču nelikumīgā tirdzniecībā.</p>
      <p>"Firmas.lv" pieejamā informācija liecina, ka "Tirdzniecības nams Latgales priekšpilsētā" dibināts 1991.gadā un pieder trim privātpersonām - Viktoram Baklaginam, Zanei Vilcānei un Radmilai Orlovai, kura ir norādīta kā uzņēmuma patiesā labuma guvēja. 2018.gadā uzņēmums strādājis ar 300 754 eiro apgrozījumu un 80 576 eiro peļņu.</p>
      <p>Latvijas Televīzijas raidījums "Aizliegtais paņēmiens" ziņoja, ka uzņēmuma 50% īpašniece Orlova ir krimināli notiesātās bijušās RCT valdes priekšsēdētājas Nainas Cibuļskas, tagad Orlovas, vedekla, savukārt pārējiem diviem uzņēmuma īpašniekiem esot saskatāma saite ar deviņdesmito gadu kriminālo autoritāti Ivanu Haritonovu - Baklagina vārds publiski izskanējis saistībā ar būvniecības projektu kopā ar Haritonova brāli Aleksandru, savukārt Vilcāne ir advokāte advokātu birojā "Dzanuškāns un partneri", taču viņa esot bijusi un, iespējams, turpinot būt civilattiecībās ar Oļegu Hudjakovu, kurš tiekot "uzskatīts par Ivana Haritonova cilvēku".</p>
      <p>Kopumā tirgus teritorijā, tirdzniecības vietās un dažādās adresēs Rīgas reģionā veiktas 89 kratīšanas, kuru rezultātā izņemtas 8210 vienības tabakas izstrādājumu un aptuveni 11 litri alkoholisko dzērienu bez Latvijas akcīzes nodokļu markām.</p>
      <p>Kratīšanu laikā izņemti arī 40 560 eiro, 80 britu mārciņas, 20 dināri, 500 Kazahstānas tenges, 60 Ukrainas grivnas un 50 Ķīnas juaņas. Tāpat kratīšanu laikā izņemti seši šaujamieročiem līdzīgi priekšmeti un 249 munīcijas vienības, dažādi datu nesēji un grāmatvedības dokumenti, kā arī automašīna "BMW X3" un citi ar izmeklējamo noziedzīgo nodarījumu saistīti priekšmeti.</p>
      <p>Šajā lietā kriminālprocess sākts par alkoholisko dzērienu vai tabakas izstrādājumu nelikumīgu uzglabāšanu, pārvietošanu vai realizāciju, ja to izdarījusi organizēta grupa. Par šādu noziedzīgu nodarījumu soda ar brīvības atņemšanu līdz pieciem gadiem, piespiedu darbu vai ar naudas sodu, konfiscējot mantu.</p>
      <p>"Aizliegtais paņēmiens" vēstīja, ka kontrabandas cigaretes RCT teritorijā pārdeva vismaz desmit nelegālos tirdzniecības punktos. Viena kontrabandas cigarešu tirgotava dienā iztirgojot aptuveni no 70 līdz 120 blokiem cigarešu, un "labās dienās" viena tirgotava pārdodot cigaretes par vairāk nekā 2000 eiro dienā. Cigarešu tirgotājam alga esot aptuveni 2000 eiro mēnesī, bet vienas "točkas" bosam - pat 13 000 eiro mēnesī.</p>
      <p><a href="https://nra.lv/latvija/299207-rigas-centraltirgus-cigaresu-lieta-iesaistito-uznemeju-visoru-patur-apcietinajuma.htm#">Lasīt visu</a>  </p>
    </article>
  </body>
</html>