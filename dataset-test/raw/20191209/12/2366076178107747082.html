<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965105/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%B4%D8%A8%D8%B3%D8%AA%D8%B1%DB%8C-%D8%A8%D9%87-%D9%86%D8%AD%D9%88%D9%87-%D8%A7%D8%AC%D8%B1%D8%A7%DB%8C-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%D8%A7%D9%86%D8%AA%D9%82%D8%A7%D8%AF-%D8%AF%D8%A7%D8%B1%DB%8C%D9%85"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T12:08:00+00:00"/>
    <meta property="og:title" content="آیت‌الله شبستری: به نحوه اجرای سهمیه‌بندی بنزین انتقاد داریم"/>
    <meta property="og:description" content="عضو مجمع تشخیص مصلحت نظام با اشاره به اجرای سهمیه‌بندی بنزین گفت: دولت می‌توانست با شیوه درستی اجرای این طرح را مدیریت کند تا دستاویزی برای دشمنان و اشرار ایجاد نکند و موجبات دل‌نگرانی مردم فراهم نشود."/>
  </head>
  <body>
    <article>
      <h1>آیت‌الله شبستری: به نحوه اجرای سهمیه‌بندی بنزین انتقاد داریم</h1>
      <address><time datetime="2019-12-09T12:08:00+00:00">09 Dec 2019, 12:08</time> by <a rel="author">پایگاه خبری تحلیلی فردا | Farda News</a></address>
      <p>
        <b>عضو مجمع تشخیص مصلحت نظام با اشاره به اجرای سهمیه‌بندی بنزین گفت: دولت می‌توانست با شیوه درستی اجرای این طرح را مدیریت کند تا دستاویزی برای دشمنان و اشرار ایجاد نکند و موجبات دل‌نگرانی مردم فراهم نشود.</b>
      </p>
      <p>خبرگزاری تسنیم:آیت‌الله محسن مجتهد‌شبستری در مورد آخرین وضعیت بررسی لوایح چهارگانه در مجمع تشخیص مصلحت نظام اظهار داشت: بررسی FATF و پالرمو و... از دستور کار مجمع خارج نشده و در کمیسیون‌ها در دست بررسی است، اما هنوز برای تصمیم‌گیری به صحن مجمع نیامده است.</p>
      <p>عضو مجمع تشخیص مصلحت نظام در ادامه با تاکید بر اینکه در اغتشاشات اخیر آتش‌سوزی، تلفات و... حوادث اسفبار‌ی بود که از نظر همه مردم آگاه محکوم است، تصریح کرد: دولت می‌توانست با شیوه درستی اجرای این طرح را مدیریت کند تا دستاویزی برای دشمنان و اشرار ایجاد نکند و موجبات دل‌نگرانی مردم فراهم نشود.</p>
      <p>وی با بیان اینکه اصل قضیه که گرانی بنزین است، صحبت کارشناسی در این زمینه نمی‌کنیم چرا که به قول مقام معظم رهبری، این طرح حاصل یک کار کارشناسی برای اقتصاد کشور و مصوبه سران قوا بوده است، افزود: انتقاد ما بر نحوه اجرای آن است که بهتر بود دولت قبلاً قضیه را با مردم در میان می‌گذاشت و از تجربیات گذشته هم استفاده می‌کرد.</p>
      <p>نماینده مردم آذربایجان شرقی در مجلس خبرگان رهبری اجرای تدریجی گرانی بنزین را منطقی‌تر از گرانی سه برابری دانست و ابراز داشت: اکنون مهم‌تر از هر بحثی، کنترل قیمت‌ها‌ست، اما با وجود اینکه اعلام می‌کنند که کنترل می‌کنیم، ولی عملاً برخی اقلام گران شده است.</p>
      <p>آیت‌الله شبستری با بیان اینکه باید اصلاح قیمت بنزین جوری اجرا می‌شد که گرانی سایر کالا‌ها کاملاً کنترل شود، اضافه کرد: دولت باید به قول خود مبنی بر کنترل قیمت کالا‌ها عمل کند تا دغدغه مردم کاهش یابد.</p>
      <p>وی نگران مردم را گرانی کالا‌ها مزید بر گرانی‌های گذشته عنوان کرد و ادامه داد: اصل اغتشاشات محکوم است چراکه کار مردم عادی نیست و کار اشرار است. اکثریت مردم آگاهند و در روز‌های اخیر هم در شهر‌های مختلف، ضمن اعلام انزجار و برائت از اشرار، با آرمان‌های انقلاب هم تجدید بیعت کردند.</p>
      <p>‌عضو مجمع تشخیص مصلحت نظام رویکرد مجمع در مورد مشکلات اقتصادی را مورد اشاره قرار داد و گفت: در جلسه آینده برخی مسائل اقتصادی کشور ممکن است در دستور جلسه قرار گیرد، مطالبی در مجمع مطرح خواهد شد و اعضای مجمع هم نظرات خود را اعلام خواهند کرد.</p>
    </article>
  </body>
</html>