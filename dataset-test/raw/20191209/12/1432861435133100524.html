<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/other/izhvyrliha-rusiq-ot-golemite-mezhdunarodni-systezaniq-za-4-godini-1413904.html"/>
    <meta property="og:site_name" content="SPORT LIVE"/>
    <meta property="article:published_time" content="2019-12-09T12:42:00+00:00"/>
    <meta property="og:title" content="Изхвърлиха Русия от големите международни състезания за 4 години"/>
    <meta property="og:description" content="Русия получи забрана да участва в международни състезания за четири години В това число влизат Олимпийските игри в Токио 2020 и Пекин 2022"/>
  </head>
  <body>
    <article>
      <h1>Изхвърлиха Русия от големите международни състезания за 4 години</h1>
      <address><time datetime="2019-12-09T12:42:00+00:00">09 Dec 2019, 12:42</time> by <a rel="author">Sportlive.bg</a></address>
      <p><b>Русия получи забрана да участва в международни състезания за четири години.</b> В това число влизат Олимпийските игри в Токио 2020 и Пекин 2022. Това безпрецедентно решение бе взето от Изпълнителния комитет на Световната антидопингова агенция (WADA).</p>
      <p>Освен това страната е лишена от възможността да приема световни първенства.На днешното си заседание в Париж УАДА потвърди поисканото наказание от специалната комисия на организацията, която направи разследване на Руската антидопингова агенция (РУСАДА). "Препоръката на комисията по съответствие бе приета единодушно", се казва в краткото съобщение на УАДА.</p>
      <p>Очаква се все пак всички руски спортисти, които докажат, че не са имали взаимоотношения с РУСАДА, да бъдат допуснати до участие на Игрите, но най-вероятно под неутрален флаг. <b>Със сигурност на Олимпиадата няма да бъдат допуснати официални представители на Русия.</b></p>
      <p>Сензационното становище на комисията е провокирано от фалшифициране на информацията от антидопинговата лаборатория в Москва. Комитетът за проверка на съответствието на УАДА (КПС) препоръча на днешната среща на организацията в Париж. КПС мотивира препоръката с действия на руснаците, които определя като "изключително сериозни случаи на несъответствия с изискванията, в допълнение към утежняващи обстоятелства".</p>
      <p>Едно от изискванията на УАДА за премахване на наказанията на Русия, което беше прието през септември 2018 г., беше лабораторията в Москва да предостави всичката налична информация, без да я редактира. Преди възстановяването на правата, руската антидопингова агенция РУСАДА беше наказана в продължение на 3 години, заради разкрита схема за прикриване на допингирани атлети. В изявление УАДА каза, че предоставената им от руснаците информация за московската лаборатория не е била "нито пълна, нито автентична".</p>
      <p>Световната централа твърди, че руснаците са премахнали стотици доказателства за нарушения и са изтрили множество файлове. Част от информацията била изтрита през 2016 и 2017 г., след като избухна скандала. Но друга част била изтрита през декември 2018 и януари 2019 г., малко преди да бъдат дадени данните на УАДА.</p>
      <related>
        <h4>Още по темата</h4>
        <a href="https://www.sportlive.bg/worldfootball/worldfootballother/Ekskluzivno-Rusiq-na-praga-da-byde-izhvyrlena-ot-Evro-2020-1409763.html"/>
        <a href="https://www.sportlive.bg/worldfootball/worldfootballother/Treti-otbor-si-uredi-bilet-za-Evro-2020-1384592.html"/>
        <a href="https://www.sportlive.bg/sport/other/Meseci-predi-Tokio-2020-WADA-razsledva-Rusiq-za-nesyotvetstviq-v-laboratorni-danni-1378067.html"/>
        <a href="https://www.sportlive.bg/worldfootball/worldfootballother/Zhoze-Mourinxo-si-nameri-rabota-v-Rusiq-721329.html"/>
      </related>
    </article>
  </body>
</html>