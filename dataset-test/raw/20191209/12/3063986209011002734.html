<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/12/09/848847"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T12:13:00+00:00"/>
    <meta property="og:title" content="​সৌদিতে নারী ও পুরুষ একই গেট দিয়ে রেস্তোরাঁয় ঢুকতে পারবেন"/>
    <meta property="og:description" content="সম্প্রতি সৌদি আরবে বেশ কয়েকটি নতুন উদ্যোগ নেওয়া হয়েছে। এগুলো দেশটিতে নারী স্বাধীনতার ক্ষেত্রে বড় ধরনের পদক্ষেপ হিসেবে বিবেচিত হয়েছে। ফের এক বড় ধরনের সংস্কারের পথে হাঁটল সৌদি আরব। সৌদি প্রশাসনের পক্ষ থেকে ঘোষণা দেওয়া হয়েছে, এখন থেকে যে কোনও রেস্তোরাঁয় একই গেট দিয়ে নারী, পুরুষ সকলেই প্রবেশ করতে পারবেন। দীর্ঘ কয়েক দশক ধরে এই দেশের নিয়ম ছিল, রেস্তোরাঁয় ঢোকার ক্ষেত্রে নারী বা পরিবারের সদস্যরা একটি গেট দিয়ে ঢুকবেন। আলাদা গেট দিয়ে ঢুকবেন পুরুষরা। সরকারের এই ঘোষণায় সেই নিয়ম বদলে যাচ্ছে। সরকারের এই সিদ্ধান্তকে স্বাগত জানিয়েছেন সে দেশের নারীরা। বিশেষ করে নারী স্বাধীনতা নিয়ে কাজ করা সংগঠনগুলি সরকারের এই সিদ্ধান্তকে ইতিবাচক পদক্ষেপ বলেই মনে করছে। তাদের দাবি, আজকাল প্রায় সকল ক্ষেত্রেই নারীরা এগিয়ে চলেছেন। সেখানে এভাবে নারীদের জন্য পৃথক ব্যবস্থা করে রাখার মাধ্যমে তাঁদের ছোট করা হতো। শেষ পর্যন্ত সরকার সেটা বুঝতে পেরেছে, তাই তারা কয়েক দশকের পুরনো সিদ্ধান্ত থেকে সরে আসছে।     তবে সরকারের এই ঘোষণায় এটা স্পষ্ট করে বলা হয়নি যে, নারীরা পুরুষদের সঙ্গে এক টেবিলে বসে খাওয়া-দাওয়া সারতে পারবেন কিনা। বর্তমানে সৌদি আরবের সব রেস্তোরাঁয়…"/>
  </head>
  <body>
    <article>
      <h1>​সৌদিতে নারী ও পুরুষ একই গেট দিয়ে রেস্তোরাঁয় ঢুকতে পারবেন</h1>
      <address><time datetime="2019-12-09T12:13:00+00:00">09 Dec 2019, 12:13</time> by <a rel="author">কালের কণ্ঠ অনলাইন</a></address>
      <p>সম্প্রতি সৌদি আরবে বেশ কয়েকটি নতুন উদ্যোগ নেওয়া হয়েছে। এগুলো দেশটিতে নারী স্বাধীনতার ক্ষেত্রে বড় ধরনের পদক্ষেপ হিসেবে বিবেচিত হয়েছে। ফের এক বড় ধরনের সংস্কারের পথে হাঁটল সৌদি আরব। সৌদি প্রশাসনের পক্ষ থেকে ঘোষণা দেওয়া হয়েছে, এখন থেকে যে কোনও রেস্তোরাঁয় একই গেট দিয়ে নারী, পুরুষ সকলেই প্রবেশ করতে পারবেন।</p>
      <p>দীর্ঘ কয়েক দশক ধরে এই দেশের নিয়ম ছিল, রেস্তোরাঁয় ঢোকার ক্ষেত্রে নারী বা পরিবারের সদস্যরা একটি গেট দিয়ে ঢুকবেন। আলাদা গেট দিয়ে ঢুকবেন পুরুষরা। সরকারের এই ঘোষণায় সেই নিয়ম বদলে যাচ্ছে।</p>
      <p>সরকারের এই সিদ্ধান্তকে স্বাগত জানিয়েছেন সে দেশের নারীরা। বিশেষ করে নারী স্বাধীনতা নিয়ে কাজ করা সংগঠনগুলি সরকারের এই সিদ্ধান্তকে ইতিবাচক পদক্ষেপ বলেই মনে করছে। তাদের দাবি, আজকাল প্রায় সকল ক্ষেত্রেই নারীরা এগিয়ে চলেছেন। সেখানে এভাবে নারীদের জন্য পৃথক ব্যবস্থা করে রাখার মাধ্যমে তাঁদের ছোট করা হতো। শেষ পর্যন্ত সরকার সেটা বুঝতে পেরেছে, তাই তারা কয়েক দশকের পুরনো সিদ্ধান্ত থেকে সরে আসছে।  <br/> <br/>তবে সরকারের এই ঘোষণায় এটা স্পষ্ট করে বলা হয়নি যে, নারীরা পুরুষদের সঙ্গে এক টেবিলে বসে খাওয়া-দাওয়া সারতে পারবেন কিনা। বর্তমানে সৌদি আরবের সব রেস্তোরাঁয় নারী ও পুরুষদের খাওয়ার জায়গা আলাদা। সৌদির নতুন যুবরাজ মোহাম্মদ বিল সালমন উদারপন্থী হিসাবেই পরিচিত। সে কারণেই তিনি নারীদের জন্য বেশ কয়েকটি বিশেষ সিদ্ধান্ত নিয়েছেন। যার মধ্যে আছে নারীদের গাড়ি চালানোর অনুমতি দেওয়া। </p>
      <p>সূত্র : বিবিসি, ওয়েবসাইট </p>
    </article>
  </body>
</html>