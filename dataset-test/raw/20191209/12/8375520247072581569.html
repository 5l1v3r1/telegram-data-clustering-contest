<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/vgalyan/burshtinova-renta-kudi-vede-zelenskiy-645448.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T12:00:50+00:00"/>
    <meta property="og:title" content="Бурштинова рента. Куди веде Зеленський?"/>
    <meta property="og:description" content="30% для місцевих бюджетів – достатньо?"/>
  </head>
  <body>
    <article>
      <h1>Бурштинова рента. Куди веде Зеленський?</h1>
      <address><time datetime="2019-12-09T12:00:50+00:00">09 Dec 2019, 12:00</time> by <a rel="author">Василь Голян</a></address>
      <h4>30% для місцевих бюджетів – достатньо?</h4>
      <p>Незаконний видобуток бурштину поширений у Рівненській, Волинській та Житомирській областях. В 2015 році президент Порошенко заявляв, що 90% бурштину видобувається нелегально, цей бізнес «кришують» правоохоронці.</p>
      <p>У найбільш депресивних поліських районах в останні роки інтенсивно відбувався нелегальний видобуток бурштину. Це пов’язано з відсутністю можливостей у місцевого населення займатися бізнесом і забезпечити собі рівень доходів, необхідний для задоволення найнеобхідніших потреб.</p>
      <p>Перезавантаження влади, яке відбулося весною та влітку 2019 року, призвело до перегляду пріоритетів державної політики у сфері регулювання видобутку бурштину. Президент визначив легалізацію видобутку бурштину як один з пріоритетів прискорення реформ і доручив парламентській більшості та Кабміну сформувати законодавче підґрунтя для цього бізнесу.</p>
      <p>З огляду на це було розроблено три законопроєкти:</p>
      <ul>
        <li>№2240 «Про внесення змін до деяких законодавчих актів України щодо урегулювання питання видобутку бурштину»,</li>
        <li>№2241 «Про внесення змін до статті 252 Податкового кодексу України щодо упорядкування розміру ставки рентної плати за користування надрами для видобування бурштину»,</li>
        <li>№2242 «Про внесення змін до Бюджетного кодексу України щодо розподілу рентної плати за користування надрами для видобування бурштину»).</li>
      </ul>
      <figure>
        <img src="https://glavcom.ua/img/forall/users/49/4938/cac8ff4965cb12a3559af41a9eed1f51_1565602803_extra_large.jpeg"/>
        <figcaption>12 серпня Зеленський відвідував Житомирщину. На нараді з чиновниками новий глава держави підняв тему незаконного видобутку бурштину і закликав до звільнення очільників місцевої поліції, СБУ та лісгоспу</figcaption>
      </figure>
      <p>Законопроєкт №2240 вже проголосований у першому читанні. Народні обранці, які жваво його лобіювали та підтримували, водночас не враховують, що даний законопроєкт не містить необхідного набору норм, які зобов’язуватимуть бурштиновидобувні підприємства проводити рекультивацію.</p>
      <p>Також у цьому законопроєкті так і не визначено джерел наповнення фондів проведення рекультивації порушених земель. Виходячи з того, що левова частка нелегального видобутку бурштину відбувалася на землях лісогосподарського призначення, законопроєкт №2240 не визначає прав державних лісогосподарських підприємств, яким передано у постійне користування лісові землі, в частині регулювання бурштиновидобувної діяльності.</p>
      <p>У законопроєкті №2241 пропонується знизити ставку рентної плати за користування надрами для видобутку бурштину з 25% до 15% від вартості товарної продукції гірничого підприємства. Така пропозиція виглядає доволі дивною, оскільки парламентська монобільшість налаштована на підвищення ставок рентної плати за користування надрами (законопроєкт №1210, наприклад, пропонує підвищити ставку рентної плати за видобуток залізної руди з 8 до 10%).</p>
      <figure>
        <img src="https://glavcom.ua/img/forall/users/49/4938/99_02.jpg"/>
        <figcaption>12 листопада Рада ухвалила в першому читанні законопроєкт №2240 щодо легалізації видобутку бурштину. Дозвіл терміном на п’ять років продаватиметься на онлайн-аукціоні. Його видаватимуть на ділянку площею до 10 гектарів. Початкова ціна– 3400 грн за гектар. На фото – видобуток бурштину на Рівненщині</figcaption>
      </figure>
      <p>Це дає підстави говорити про відверте лобіювання окремими депутатськими групами інтересів «легальних» бурштинодобувних підприємств в майбутньому. Варто нагадати, що рентна плата за користування надрами для видобутку бурштину була введена ще з 1 січня 2016 року і особливих успіхів в адмініструванні бурштинової ренти за 2016-2018 роки не досягнуто.</p>
      <p>У законопроєкті №2242 пропонуються зміни до Бюджетного кодексу України щодо розподілу бурштинової ренти. Згідно з цим документом, 70% ренти пропонується спрямовувати до державного бюджету, а 30% – до місцевих бюджетів. Виходячи з частки бурштинової ренти в загальних надходженнях мінерально-сировинної ренти до держбюджету, висновок тут однозначний – на загальнонаціональному рівні даний фіскальний інструмент погоди не зробить, а на місцевому рівні (на рівні області чи територіальної громади) може надати імпульсів прискоренню темпів соціально-економічного розвитку. І тому ефективнішим та результативнішим був би розподіл: 30% – до держбюджету, а 70% – до місцевих бюджетів.</p>
      <p>
        <b>Василь Голян, директор Європейського аналітичного центру</b>
      </p>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/u-surkova-nazvali-termini-novogo-obminu-polonenimi-645443.html"/>
        <a href="https://glavcom.ua/columns/geraschenko/kozhen-ukrajinskiy-prezident-zobovyazaniy-ne-viriti-zhodnomu-slovu-putinu-645440.html"/>
        <a href="https://glavcom.ua/columns/arestovich/viyna-na-donbasi-zelenskiy-i-yogo-prihilniki-pracyuyut-na-strategichniy-zadum-putina-645434.html"/>
      </related>
    </article>
  </body>
</html>