<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/business/airtel-may-become-foreign-firm-as-bharati-telecom-seeks-fdi-nod-dgtl-1.1080443"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-12-09T12:05:04+00:00"/>
    <meta property="og:title" content="এ বার কি তবে বিদেশি সংস্থা হওয়ার পথে এয়ারটেল!"/>
    <meta property="og:description" content="সিংটেল-সহ একাধিক বিদেশি সংস্থা ভারতী টেলিকমে মোট ৪ হাজার ৯০০ কোটি টাকা বিনিয়োগ করতে চলেছে।"/>
  </head>
  <body>
    <article>
      <h1>এ বার কি তবে বিদেশি সংস্থা হওয়ার পথে এয়ারটেল!</h1>
      <address><time datetime="2019-12-09T12:05:04+00:00">09 Dec 2019, 12:05</time> by <a rel="author">সংবাদ সংস্থা</a></address>
      <p>দেশের সবচেয়ে পুরনো বেসরকারি টেলিকম অপারেটর সংস্থা <a href="https://www.anandabazar.com/topic/airtel">এয়ারটেল</a> এ বার বিদেশি সংস্থা হওয়ার পথে।</p>
      <p>জুলাই থেকে সেপ্টেম্বর, চলতি অর্থবর্ষের দ্বিতীয় ত্রৈমাসিকেও ২৩ হাজার কোটি টাকা ক্ষতি হয়েছে  এয়ারটেলের। তার পর থেকেই সিঙ্গাপুরের টেলিকম সংস্থা সিংটেলের সঙ্গে তাদের গাঁটছড়া বাঁধার খবর সামনে আসছিল। সম্প্রতি এয়ারটেলের প্রোমোটার ভারতী টেলিকম কর্তৃপক্ষ তাতে সিলমোহর দিয়েছেন বলে জানিয়েছে সংবাদ সংস্থা পিটিআই।</p>
      <p>জানা গিয়েছে, সিংটেল-সহ একাধিক বিদেশি সংস্থা ভারতী টেলিকমে মোট ৪ হাজার ৯০০ কোটি টাকা <a href="https://www.anandabazar.com/topic/foreign-investment">বিনিয়োগ</a> করতে চলেছে। তার জন্য ইতিমধ্যেই কেন্দ্রীয় সরকারের অনুমোদন চেয়ে আর্জি জানিয়েছেন ভারতী টেলিকম কর্তৃপক্ষ। কেন্দ্র তাতে অনুমোদন দিলেই সংস্থায় বিদেশি অংশীদারি ৫০ শতাংশের বেশি হয়ে যাবে, যার ফলে এয়ারটেল বিদেশি সংস্থায় পরিণত হবে। ৪ হাজার ৯০০ কোটি টাকার অনুদান এলে সংস্থায় বিদেশি অংশীদারি ৮৪ শতাংশ ছাড়িয়ে যাবে বলে অনুমান বিশেষজ্ঞদের।</p>
      <p>
        <b>আরও পড়ুন: </b>
        <a href="https://www.anandabazar.com/state/jalpaiguri-cop-resigned-after-superiors-allegedly-punished-him-over-sand-mining-issue-dgtl-1.1080142">
          <b>বড় নেতার ঘনিষ্ঠ খাদান মালিকের সঙ্গে বিরোধ! উপরতলার ‘শাসনে’ চাকরি ছাড়লেন ওসি​</b>
        </a>
      </p>
      <p>
        <b>আরও পড়ুন: </b>
        <a href="https://www.anandabazar.com/national/43-persons-killed-in-a-devastating-fire-in-delhi-1.1080405">
          <b>উপহার সিনেমা হলের স্মৃতি ফিরল দিল্লিতে, অগ্নিদগ্ধ হয়ে ৪৩ জনের মৃত্যু​</b>
        </a>
      </p>
      <p>তবে শেষমেশ বিদেশি সংস্থার হাতেই এয়ারটেলের নিয়ন্ত্রণ উঠবে কি না, তা নিয়েও সংশয় রয়েছে। কারণ এ বছরের শুরুতেই একবার বিদেশি অনুদানের জন্য আবেদন জানিয়েছিল ভারতী টেলিকম কর্তৃপক্ষ। কিন্তু বিনিয়োগকারী সম্পর্কে স্বচ্ছ্তা রক্ষা করার মতো প্রয়োজনীয় নথি না থাকায়, সেইসময় তাদের সেই আবেদন খারিজ করে দেয় কেন্দ্রীয় সরকার। </p>
    </article>
  </body>
</html>