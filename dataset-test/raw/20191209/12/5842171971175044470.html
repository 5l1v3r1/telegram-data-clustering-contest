<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/362058-skvorcovs-sava-pirmaja-khl-spele-kunlun-red-star-rindas-debite-ar-rezultativu-piespeli"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T12:42:00+00:00"/>
    <meta property="og:title" content="Skvorcovs savā pirmajā KHL spēlē &quot;Kuņluņ Red Star&quot; rindās debitē ar rezultatīvu piespēli"/>
    <meta property="og:description" content="Latvijas hokeja izlases uzbrucējs Gunārs Skvorcovs pirmdien ar rezultatīvu piespēli debitēja Kontinentālās hokeja līgas (KHL) kluba Pekinas &quot;Kuņluņ Red Star&quot; sastāvā, palīdzot savai komandai izcīnīt uzvaru."/>
  </head>
  <body>
    <article>
      <h1>Skvorcovs savā pirmajā KHL spēlē "Kuņluņ Red Star" rindās debitē ar rezultatīvu piespēli</h1>
      <address><time datetime="2019-12-09T12:42:00+00:00">09 Dec 2019, 12:42</time> by <a rel="author">Jauns.lv / LETA</a></address>
      <p>
        <b>Latvijas hokeja izlases uzbrucējs Gunārs Skvorcovs pirmdien ar rezultatīvu piespēli debitēja Kontinentālās hokeja līgas (KHL) kluba Pekinas "Kuņluņ Red Star" sastāvā, palīdzot savai komandai izcīnīt uzvaru.</b>
      </p>
      <p>Pekinas klubs viesos ar 3:2 (1:1, 1:1, 1:0) uzvarēja Habarovskas "Amur", svinot ceturto panākumu pēdējās piecās spēlēs.</p>
      <p>Skvorcovs savā debijā Pekinas vienībā laukumā pavadīja 11 minūtes un 50 sekundes, rezultatīvi piespēlējot komandas otro vārtu guvumā. Uzbrucējs arī izdarīja divus metienus pa vārtiem un pielietoja trīs spēka paņēmienus.</p>
      <p>Divus vārtus uzvarētāju labā guva Olli Palola, bet ar diviem rezultativitātes punktiem izcēlās arī Raiens Sprouls (1+1) un Ītans Vereks (0+2).</p>
      <p>Uzvaras vārti tika gūti trešā perioda astotajā minūtē, kad precīzs bija Palola.</p>
      <p>Pirmdien spēle paredzēta arī Rīgas "Dinamo", kas tiksies ar Magņitagorskas "Metalurg". Citā mačā paredzēts latviešu duelis, jo Mārtiņa Karsuma un Kaspara Daugaviņa pārstāvētā Maskavas "Spartak" tiksies ar Helsinku "Jokerit", kuras vārtos, iespējams, būs redzams Jānis Kalniņš. Tikmēr Miks Indrašis un Maskavas "Dinamo" spēkosies ar Sanktpēterburgas "SKA".</p>
      <p>Pekinas vienība ar 41 punktu 37 spēlēs Austrumu konferencē ieņem septīto vietu.</p>
    </article>
  </body>
</html>