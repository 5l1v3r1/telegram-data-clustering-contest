<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/sport/ostali-sportovi/3372383/sok-ogroman-udarac-za-rusiju-svetska-antidoping-agencija-izbacila-ruse-iz-svih-takmicenja"/>
    <meta property="og:site_name" content="kurir.rs"/>
    <meta property="article:published_time" content="2019-12-09T12:04:00+00:00"/>
    <meta property="og:title" content="ŠOK! OGROMAN UDARAC ZA RUSIJU: Svetska antidoping agencija izbacila Ruse iz SVIH TAKMIČENJA!"/>
    <meta property="og:description" content="Svetska antidoping agencija (WADA) suspendovala je danas Rusiju na četiri godine sa svih velikih sportskih takmičenja zbog dopinga."/>
  </head>
  <body>
    <article>
      <h6 class="kicker">SUSPENZIJA TRAJE 4 GODINE</h6>
      <h1>ŠOK! OGROMAN UDARAC ZA RUSIJU: Svetska antidoping agencija izbacila Ruse iz SVIH TAKMIČENJA!</h1>
      <address>
        <time datetime="2019-12-09T12:04:00+00:00">09 Dec 2019, 12:04</time>
      </address>
      <p>
        <b>Svetska antidoping agencija (WADA) suspendovala je danas Rusiju na četiri godine sa svih velikih sportskih takmičenja zbog dopinga.</b>
      </p>
      <p>To znači da ruska himna i zastava neće biti dozvoljene na Olimpijskim igrama u Tokiju 2020. godine i Svetskom fudbalskom prvenstvu u Kataru 2022. godine. Međutim, sportisti koji dokažu da nisu učestvovali u doping skandalu moći će da se takmiče pod posebnim uslovima i neutralnom zastavom.</p>
      <p>Izvršni komitet WADA doneo je jednoglasnu odluku na sastanku u Lozani.</p>
      <figure>
        <img src="https://www.kurir.rs/data/images/2017/07/09/22/1234947_profimedia0336208539_ff.jpg?ver=1575889645"/>
        <figcaption>
          <cite>foto: Profimedia</cite>
        </figcaption>
      </figure>
      <p>Kako je preneo Bi-Bi-Si (BBC), uprkos zabrani, Rusija će se takmičiti na Evropskom prvenstvu 2020. godine i biti domaćin pojedinih utakmica u Sankt Peterburgu, "pošto upravljačko telo evropskog fudbala - Uefa nije označena kao organizator velikih dogadjaja, u pogledu odluka o kršenju antidoping pravila".</p>
      <p>WADA je navela da postoje dokazi da je Rusija manipulisala podacima iz moskovske antidoping laboratorije, koje je predala u januaru kako bi prikrila stotine potencijalnih doping slučajeva i podmetnula lažne dokaze.</p>
      <p>Rusija je pogođena doping skandalom od 2015. godine, kada je WADA pronašla dokaze o rasprostranjenom dopingu ruskih atletičara, uz podršku i prikrivanje države.</p>
      <p>Rusija ima 21 dan da se žali na suspenziju, a ako se to dogodi, o žalbi će odlučivati Sud za sportsku arbitražu (CAS).</p>
      <p>(Beta)</p>
      <related>
        <h4>NE PROPUSTITE</h4>
        <a href="https://www.kurir.rs/sport/ostali-sportovi/3372349/srpska-heroina-kristina-liscevic-pomislila-sam-sutnucu-toliko-jako-da-ce-uci-u-gol-zajedno-sa-lotpom"/>
        <a href="https://www.kurir.rs/sport/ostali-sportovi/3372333/selektor-obradovic-smiruje-euforiju-posle-nemacke-imamo-jos-po-jedan-mec-dosta-toga-je-u-igri-foto"/>
        <a href="https://www.kurir.rs/sport/ostali-sportovi/3372327/dobro-jutro-zemljo-rodjenih-sampiona-suze-dragane-cvijic-posle-pobede-nad-nemackom-obisle-planetu-foto"/>
        <a href="https://www.kurir.rs/sport/ostali-sportovi/3372279/zene-odlepicete-novi-decko-ivane-spanovic-izgleda-bogovski-a-evo-cime-se-bavi-video"/>
      </related>
    </article>
  </body>
</html>