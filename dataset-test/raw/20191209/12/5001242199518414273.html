<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/airbnb-telos-oi-enoikiaseis-se-polykatoikies-dikastiki-apofasi-vomva/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T12:00:39+00:00"/>
    <meta property="og:title" content="Airbnb: Τέλος οι ενοικιάσεις σε πολυκατοικίες! Δικαστική απόφαση “βόμβα”!"/>
    <meta property="og:description" content="Το δικαστήριο δέχτηκε την αίτηση ασφαλιστικών μέτρων που έκαναν οι υπόλοιποι ένοικοι πολυκατοικίας στο Ναύπλιο και υποχρεώνει την ιδιοκτήτρια"/>
  </head>
  <body>
    <article>
      <h1>Airbnb: Τέλος οι ενοικιάσεις σε πολυκατοικίες! Δικαστική απόφαση “βόμβα”!</h1>
      <address><time datetime="2019-12-09T12:00:39+00:00">09 Dec 2019, 12:00</time> by <a rel="author">ΣΥΝΕΙΔΗΣΗ</a></address>
      <p>
        <b>Τα πάνω κάτω στις μισθώσεις Airbnb φέρνει απόφαση σταθμός του Μονομελούς Πρωτοδικείου Ναυπλίου. Ανοίγει το δρόμο για μαζικές αγωγές, καθώς απαγόρευσε τη βραχυχρόνια μίσθωση διαμερίσματος σε πολυκατοικία του Ναυπλίου!</b>
      </p>
      <p>Το δικαστήριο δέχτηκε την αίτηση ασφαλιστικών μέτρων που έκαναν οι υπόλοιποι ένοικοι πολυκατοικίας στο Ναύπλιο και υποχρεώνει την ιδιοκτήτρια που νοίκιαζε το σπίτι της με <b>Airbnb</b>, να «μην επαναλάβει στο μέλλον την επαγγελματική χρήση, ως τουριστικού καταλύματος και να περιοριστεί στη χρήση αυτής ως κατοικίας».</p>
      <p>Όπως μάλιστα αναφέρει σε δημοσίευμά της η εφημερίδα Τα Νέα, η δικαστική απόφαση προβλέπει πως αν η ιδιοκτήτρια δεν συμμορφωθεί, απειλείται «με προσωπική κράτηση ενός μηνός και χρηματική ποινή 1.000 ευρώ για κάθε παράβαση».</p>
      <p>Αυτή είναι η πρώτη δικαστική απόφαση που κάνει δεκτά τα ασφαλιστικά μέτρα και εκτιμάται ότι θα προκαλέσει «τσουνάμι» προσφυγών απ’ όσους ιδιοκτήτες διαμερισμάτων σε πολυκατοικίες αντιδρούν στη χρήση Airbnb.</p>
      <p>Οι υπόλοιποι ιδιοκτήτες της πολυκατοικίας στο <b>Ναύπλιο</b>, στράφηκαν δικαστικά κατά της ιδιοκτήτριας που νοίκιαζε το 103 τ.μ. διαμέρισμά της μέσω <b>Airbnb</b>, γιατί ενοχλήθηκαν τόσο από την οχλαγωγία που δημιουργούσαν οι ένοικοι του διαμερίσματος όσο και από το γεγονός πως, σύμφωνα με όσα υποστήριξαν, οι ένοικοι είτε έκαναν «κατάληψη» στην πισίνα της πολυκατοικίας, είτε τους έπαιρναν τις θέσεις πάρκινγκ, ενώ η ιδιοκτήτρια φέρεται να τους έδινε τους κωδικούς ασφαλείας για τις δυο εξώπορτες, δημιουργώντας τους ανασφάλεια.</p>
      <p>Η δικαστική απόφαση βασίστηκε στη χρήση του κανονισμού της πολυκατοικίας. Το δικαστήριο έκρινε πως παραβιάστηκε, καθώς η ιδιοκτήτρια «χρησιμοποίησε το διαμέρισμά της για σκοπό διαφορετικό από αυτόν της κατοικίας, συγκεκριμένα ως τουριστικό κατάλυμα, που προσιδιάζει στην έννοια του ξενοδοχείου, αφού φιλοξενεί σε αυτόν άγνωστο αριθμό ατόμων που εναλλάσσονται σε τακτικά χρονικά διαστήματα ολίγων ημερών».</p>
      <p>newsit.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/amisthoi-antidimarchoi-katepeigoysa-diataxi-ypes/"/>
        <a href="http://sinidisi.gr/christoygenna-2019-kleinoyn-ta-scholeia/"/>
        <a href="http://sinidisi.gr/gername-ligosteyoyme-o-plithysmos-tis-elladas-tha-pesei-sta-8-ekatommyria-to-2050/"/>
        <a href="http://sinidisi.gr/orkistike-o-neos-yfypoyrgos-exoterikon-kostas-vlasis/"/>
        <a href="http://sinidisi.gr/dikastiki-apofasi-anatrepei-ta-dedomena-sta-airbnb/"/>
        <a href="http://sinidisi.gr/prospatheia-sotirias-pagideymenoy-flamingko-sti-limnothalassa-tis-leykadas-deite-foto/"/>
      </related>
    </article>
  </body>
</html>