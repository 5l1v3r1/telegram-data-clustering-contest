<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813564/%D8%B3%D8%B1%D8%A7%D8%AC-%D8%B4%D8%A7%D9%87%DB%8C%D9%86-%D8%A8%D9%87-%D8%B1%D8%A7%D8%AD%D8%AA%DB%8C-%D8%A8%D8%A7%D8%AC-%D9%86%D9%85%DB%8C-%D8%AF%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:52:58+00:00"/>
    <meta property="og:title" content="سراج:‌ شاهین به راحتی باج نمی‌دهد"/>
    <meta property="og:description" content="مربی تیم فوتبال صنعت نفت می‌گوید حریف این هفته تیمش با سرمربی جدید خود متحول شده است."/>
  </head>
  <body>
    <article>
      <h1>سراج:‌ شاهین به راحتی باج نمی‌دهد</h1>
      <address>
        <time datetime="2019-12-09T12:52:58+00:00">09 Dec 2019, 12:52</time>
      </address>
      <p>مربی تیم فوتبال صنعت نفت می‌گوید حریف این هفته تیمش با سرمربی جدید خود متحول شده است.</p>
      <p>به گزارش ایسنا، بهنام سراج، مربی تیم فوتبال صنعت نفت آبادان در نشست خبری پیش از دیدار با شاهین بوشهر اظهار کرد: خوشحالم دوباره به بوشهر آمده‌ام. به هر حال ما وابسته به جنوب هستیم. بوشهر شهر زیباییست و مردم خونگرم و آب و هوایی مطلوب دارد ولی ما برای یک بازی فوتبال اینجا حاضر شده‌ایم.</p>
      <p>او درباره تفاوت صنعت نفت امسال با سال‌های دیگر گفت‌:‌ همه اطلاع دارند که شرایط باشگاه از نظر مالی نسبت به سال‌های گذشته چگونه شده است. شرایط سختی داشتیم. هیچ پولی به ما تزریق نشده است. مدیریت خوب باشگاه با به کارگیری اسکوچیچ و گرفتن چند بازیکن خیلی خوب، تیم را آماده کرده است.</p>
      <p>او ادامه داد: ما می‌دانیم فردا بازی سختی داریم. در بازی‌های گذشته دیدیم شاهین تیمی است که با آمدن مربی جدید متحول شده و یک مربی سخت کوش پرتلاش را در اختیار دارد. آن‌ها سخت می‌بازند. می‌دانیم که آن‌ها به راحتی باج نمی‌دهند. بازی بسیار سختی داریم اما ما نیز تیم دست و پا بسته‌ای نیستیم و برای برد وارد زمین می‌شویم. همانگونه که مقابل شهرخودرو و پرسپولیس بازی کردیم.</p>
      <p>سراج درباره بازی تیمش برابر صنعت نفت خاطرنشان کرد: با توجه به شناختی که هر دو مربی از هم دارند، فکر می‌کنم بجای گره خوردن بازی، شاهد بازی جذابی باشیم. به هرحال دو تیم به دنبال کسب امتیاز کامل هستند. ما نمی‌خواهیم از کورس عقب بمانیم و شاهین هم به دنبال اولین پیروزی خوداست. در این شرایط اسکوچیچ شناخت بیشتری نسبت به مربی شاهین از لیگ دارد.</p>
      <p>مربی صنعت نفت درباره بومی بودن بازیکنان تیمش هم گفت‌: اگر بخواهیم خوزستانی حساب کنیم، بالای ۸۰ درصد بازیکنان ما آبادانی هستند. همچنین امسال سه چهار بازیکن خوب از خطه شمال کشور داریم که خیلی در موفقیت تیم سهیم هستند.</p>
      <p>بهنام سراج درباره محروم و مصدومان تیمش گفت: اهل شاخه مصدوم است و سالاری دروازبان تیم هم محروم است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813757/%D8%A7%D8%B2-%D9%85%D8%B3%D8%A7%D8%A8%D9%82%D9%87-%DA%AF%D9%84-%D9%86%D8%B2%D9%86-%D9%87%D8%A7-%D8%AA%D8%A7-%DA%A9%D8%A7%D8%B1-%D8%B1%D9%88%DB%8C-%DA%A9%D8%A7%D8%BA%D8%B0-%D8%B1%D8%A7%D8%AD%D8%AA-%D9%BE%D8%B1%D8%B3%D9%BE%D9%88%D9%84%DB%8C%D8%B3"/>
      </related>
    </article>
  </body>
</html>