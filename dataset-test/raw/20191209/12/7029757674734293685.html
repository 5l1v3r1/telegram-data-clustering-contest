<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/pravitelstvoto-na-sasht-ne-kazva-istinata-za-voynata-v-afganistan.html"/>
    <meta property="og:site_name" content="News.bg"/>
    <meta property="article:published_time" content="2019-12-09T12:51:49+00:00"/>
    <meta property="og:title" content="Правителството на САЩ не казва истината за войната в Афганистан"/>
    <meta property="og:description" content="Изданието се е сдобило с конфиденциални документи"/>
  </head>
  <body>
    <article>
      <h1>Правителството на САЩ не казва истината за войната в Афганистан</h1>
      <address>
        <time datetime="2019-12-09T12:51:49+00:00">09 Dec 2019, 12:51</time>
      </address>
      <p>Американското правителство<b> не казва истината за войната в Афганистан</b>, пише вестник "Вашингтон пост".</p>
      <p>Изданието се е сдобило с конфиденциални документи на правителството, които разкриват, че висши американски представители <b>не са разкрили истината за продължаващата вече 18 г. война в Афганистан.</b> Те крият непогрешими доказателства, че войната не може да бъде спечелена.</p>
      <p>Документите са събрани с помощта на федерален проект, който проучва причините за<b> провалите по време на най-продължителния въоръжен конфликт</b> в историята на САЩ. Сред документите има <b>повече от 2000 страници непубликувани записки от интервюта</b> с лица, които са имали пряка роля във войната - от генерали и дипломати до хуманитарни работници и афганистански представители.</p>
      <p>Правителството на САЩ се опитва да<b> скрие самоличността</b> на повечето от интервюираните и почти всички техни изказвания. Но "Вашингтон пост" спечели тригодишна съдебна битка да се публикуват документите в съответствие със Закона за свобода на информацията.</p>
      <p>От 2001 г. повече от<b> 775 000 американски войници са били разположени</b> в Афганистан. От тях 2300 са загинали и 20 589 са ранени, според данни на Министерството на отбраната.</p>
      <p>Интервютата подчертават как<b> трима президенти на САЩ</b> - Джордж У. Буш, Барак Обама и Доналд Тръмп - и техните военни командири не са успели да изпълнят обещанията си за победа в Афганистан.</p>
      <p>От 2001 г. Министерството на отбраната, Държавният департамент и Агенцията за международно развитие са <b>похарчили между 934 и 978 милиарда долара</b>. Не са включени изразходените средства от други агенции като ЦРУ.</p>
      <p>Документите също са в противоречие с <b>публични изказвания на американските президенти, военни командири и дипломати</b>, които уверяват американците всяка година, че постигат напредък в Афганистан и че войната си струва да се води. Някои от интервюираните разказват как правителството на САЩ умишлено е подвеждало обществото. Те казват, че често в щабовете в Кабул и Белия дом са изопачавали статистически данни, за да изглежда, че САЩ печелят войната, въпреки че това не е вярно.</p>
    </article>
  </body>
</html>