<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/skorost/2019/12/09/4002988_putnata_policiiata_zapochna_akciia_za_karane_sled/?ref=home_more_from_Dnevnik"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:35:00+00:00"/>
    <meta property="og:title" content="Пътната полиция започна акция срещу каране след употреба на алкохол и наркотици"/>
    <meta property="og:description" content="На вчерашния студентски празник са станали 15 тежки катастрофи с водачи, които са употребили алкохол. Няма данни за инциденти заради наркотични вещества."/>
  </head>
  <body>
    <article>
      <h1>Пътната полиция започна акция срещу каране след употреба на алкохол и наркотици</h1>
      <address><time datetime="2019-12-09T12:35:00+00:00">09 Dec 2019, 12:35</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Започна специализирана полицейска акция срещу шофирането след употреба на алкохол и наркотични вещества, която ще продължи до 15 декември, съобщи пресцентърът на МВР. Тя е по линия на Европейската мрежа на службите на "Пътна полиция" (TISPOL). Според статистиката една от трите основни причини за възникване на тежки инциденти по пътищата на Европа с голям брой жертви е точно управлението на моторно превозно средство след употреба на алкохол и/или наркотични вещества.</p>
      <p>По време на проверките пътните полицаи ще следят и за валидна задължителна застраховка "Гражданска отговорност" на автомобилистите, невръчени електронни фишове, както и за неплатени глоби.</p>
      <p>Това е втората такава операция за годината. Предишната се проведе през юни и при нея бяха установени 260 шофьори, употребили алкохол и наркотични вещества, сочат данните на МВР.</p>
      <p>От полицията съобщиха още, че на вчерашния студентски празник са станали 15 тежки катастрофи с водачи, които са употребили алкохол. Няма данни за инциденти заради наркотични вещества.</p>
      <p>В зависимост от количеството алкохол в кръвта санкциите за шофьорите са различни, припомнят от МВР. При установени от 0.5 промила до 1.2 става въпрос за спиране на автомобила от движение и дерегистрирането му, както и глоба от 500 до 1000 лева и лишаване на водача от правоуправление от 6 месеца до 1 година. При концентрация над 1.2 промила вече става въпрос за престъпление, свързано с транспорта, и в зависимост от тежестта на нарушението може да се стигне до лишаване от свобода до 5 години.</p>
    </article>
  </body>
</html>