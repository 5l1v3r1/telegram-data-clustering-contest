<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/mihai-popsoi-a-demisionat-din-functia-de-presedinte-al-comisiei-care-investigheaza-tentativa-de-puci--_3061314.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T12:24:32+00:00"/>
    <meta property="og:title" content="Mihai Popşoi a demisionat din funcţia de preşedinte al Comisiei, care investighează tentativa de puci"/>
    <meta property="og:description" content=" Deputatul PAS Mihai Popşoi a demisionat din funcţia de preşedinte al Comisiei de anchetă pentru elucidarea circumstanțelor de fapt și de drept privind tentativa de puci anticonstituțional. Despre aceasta parlamentarul a scris pe Facebook. "/>
  </head>
  <body>
    <article>
      <h1>Mihai Popşoi a demisionat din funcţia de preşedinte al Comisiei, care investighează tentativa de puci</h1>
      <address><time datetime="2019-12-09T12:24:32+00:00">09 Dec 2019, 12:24</time> by <a rel="author">PUBLIKA.MD</a></address>
      <p>
        <b>Deputatul PAS Mihai Popşoi a demisionat din funcţia de preşedinte al Comisiei de anchetă pentru elucidarea circumstanțelor de fapt și de drept privind tentativa de puci anticonstituțional. Despre aceasta parlamentarul a scris pe Facebook. </b>
      </p>
      <blockquote>"Astăzi am depus o cerere prin care am informat conducerea parlamentului despre faptul că mi-am depus demisia din funcția de președinte al Comisiei de anchetă pentru elucidarea circumstanțelor de fapt și de drept privind tentativa de puci anticonstituțional întreprinsă de <a href="http://www.pdm.md/ro/">Partidul Democrat din Moldova</a> prin intermediul Curții Constituționale și al Procuraturii Generale.<br/><br/>Am luat această decizie în legătură cu faptul că recent s-a format o nouă majoritate parlamentară, iar actorii principali (ex-judecătorii Curții Constituționale) ai tentativei de Puci Anticonstituțional au prins la curaj și au refuzat să se prezinte la audieri, lucru care împiedică aflarea adevărului cu privire la evenimentele din iunie curent.</blockquote>
      <blockquote>Constat cu regret că exponenții celor care au întreprins acțiuni de destabilizare a ordinii constituționale și au încălcat principiile unui stat de drept se află acum la guvernare și cu siguranță vor întreprinde toate măsurile pentru a tergiversa aflarea adevărului.<br/><br/>Sper să nu asistăm la un teatru al absurdului în care viitorul președinte al Comisiei de anchetă să fie din fracțiunea parlamentară a <a href="http://www.pdm.md/ro/">PDM</a>. Îi încurajez pe membrii comisiei deputații Vasile Bolea și Grigore Novac să ducă la bun sfârșit ancheta începută de Vladimir Țurcan – primul președinte al Comisiei de Anchetă.<br/><br/>Precizez că în viitorul apropiat, imediat după prezentarea raportului de către viitorul președinte al comisiei, voi prezenta în cadrul unei conferințe de presă un raport de alternativă al Comisiei de anchetă. Voi prezenta toate informațiile de care dispun pentru ca cetățenii să cunoască adevărul despre acea săptămâna de foc prin care am trecut cu toții între 7-14 Iunie, 2019", a scris Popşoi. </blockquote>
    </article>
  </body>
</html>