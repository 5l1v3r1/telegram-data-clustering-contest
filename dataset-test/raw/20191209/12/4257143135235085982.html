<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/12/09/penzugyminiszterium-tarthato-a-hianycel"/>
    <meta property="og:site_name" content="infostart"/>
    <meta property="article:published_time" content="2019-12-09T12:18:00+00:00"/>
    <meta property="og:title" content="Pénzügyminisztérium: tartható a hiánycél"/>
    <meta property="og:description" content="Novemberben az államháztartás központi alrendszerének hiánya 190,9 milliárd forint volt, az év első tizenegy hónapjában ezzel 766,3 milliárd forintot tett ki a deficit, ami az éves előirányzat 76,7 százaléka - közölte hétfőn a Pénzügyminisztérium (PM)."/>
  </head>
  <body>
    <article>
      <h1>Pénzügyminisztérium: tartható a hiánycél</h1>
      <address><time datetime="2019-12-09T12:18:00+00:00">09 Dec 2019, 12:18</time> by <a rel="author">Infostart / MTI</a></address>
      <h3>Novemberben az államháztartás központi alrendszerének hiánya 190,9 milliárd forint volt, az év első tizenegy hónapjában ezzel 766,3 milliárd forintot tett ki a deficit, ami az éves előirányzat 76,7 százaléka - közölte hétfőn a Pénzügyminisztérium (PM).</h3>
      <p>Idén november végén a központi költségvetés 659,5 milliárd forint, a társadalombiztosítás pénzügyi alapjai pedig 185,3 milliárd forintos deficittel zártak, az elkülönített állami pénzalapok 78,5 milliárd forintos többletet értek el.</p>
      <p>November végéig általános forgalmi adóból az éves előirányzat 95,8 százaléka, jövedéki adóból 94,6 százaléka, míg személyi jövedelemadóból 92,6 százaléka, szociális hozzájárulási adóból és a nyugdíj-, egészségbiztosítási és munkaerőpiaci járulékokból 89,3 százaléka teljesült.</p>
      <p>Az év első tizenegy hónapjában összesen 1156,0 milliárd forint uniós bevételt könyvelhetett el a költségvetés, az uniós fejlesztésekhez köthető kiadások pedig megközelítették az 1341,3 milliárd forintot.</p>
      <p>Az adatok tükrében az év egészére meghatározott uniós módszertan szerinti 1,8 százalékos GDP-arányos hiánycél továbbra is elérhető - szögezte le közleményében a minisztérium. Hozzáteszik: a kormány a költségvetés stabilitásának megőrzése mellett tudja továbbra is biztosítani a különféle társadalompolitikai célok megvalósításához, valamint a fejlesztésekhez szükséges forrásokat.</p>
      <p>A nyugdíjasok és a nyugdíjszerű ellátásban részesülők egyösszegű kiegészítést, valamint minden korábbinál magasabb összegű, átlagosan 20 ezer forintos prémiumot kaphattak, melyek összesen több mint 77 milliárd forintos tételt jelentettek.</p>
      <p>A hazai fejlesztési kiadások közül különösen a vállalkozások versenyképességét elősegítő beruházások támogatása, a Modern Városok Program és Magyar Falu Program megvalósítása, illetve a közút- és vasúthálózat fejlesztése és felújítása emelhető ki a tárca közleménye szerint.</p>
      <p>
        <i>Nyitókép: Pixabay</i>
      </p>
    </article>
  </body>
</html>