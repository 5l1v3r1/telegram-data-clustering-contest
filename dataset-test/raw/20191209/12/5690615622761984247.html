<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840268-na-khersonschini-zatrimali-visokoposadovtsya-dfs-za-sistematichne-otrimannya-khabariv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T12:24:00+00:00"/>
    <meta property="og:title" content="На Херсонщині затримали високопосадовця ДФС за систематичне отримання хабарів"/>
    <meta property="og:description" content="КИЇВ. 9 грудня. УНН. СБУ затримала на систематичному одержанні неправомірної вигоди начальника одного з підрозділів митниці Державної фіскальної служби у …"/>
  </head>
  <body>
    <article>
      <h1>На Херсонщині затримали високопосадовця ДФС за систематичне отримання хабарів</h1>
      <address><time datetime="2019-12-09T12:24:00+00:00">09 Dec 2019, 12:24</time> by <a rel="author">Валерія Гуржий</a></address>
      <p><b>КИЇВ. 9 грудня. УНН.</b> СБУ затримала на систематичному одержанні неправомірної вигоди начальника одного з підрозділів митниці Державної фіскальної служби у Херсонській області, АР Крим та м. Севастополь. Про це повідомляє <b>УНН</b> із посиланням на пресцентр СБУ.</p>
      <p>"Оперативники спецслужби встановили, що посадовець організував системний механізм вимагання грошей з комерсантів. За різні суми "винагороди" він гарантував підприємцям сприяння у незаконному зменшенні встановлених митних зборів. Зловмисник також обіцяв не створювати штучних перешкод під час митного оформлення товарів. До протиправної діяльності керівник підрозділу залучив своїх підлеглих", - сказано у повідомленні.</p>
      <p>Для реалізації "тіньової" схеми чиновник, який є керівником спільної міжвідомчої групи з протидії мінімізації митних платежів в регіоні, намагався впливати на представників інших контролюючих органів.</p>
      <p>Правоохоронці затримали зловмисника поблизу робочого місця після одержання чергової суми неправомірної вигоди. Наразі фігуранту справи здійснено повідомлення про підозру, вирішується питання щодо обрання міри запобіжного заходу. У межах розпочатого кримінального провадження за ч. 3 ст. 368 (прийняття пропозиції, обіцянки або одержання неправомірної вигоди службовою особою) Кримінального кодексу України.</p>
      <p>Тривають слідчо-оперативні дії для притягнення до відповідальності всіх осіб, причетних до протиправної діяльності. Операція з викриття зловмисника проводилась під процесуальним керівництвом Генеральної прокуратури України.</p>
      <p>Нагадаємо, на Хмельниччині <a href="https://www.unn.com.ua/uk/news/1837738-na-khmelnichchini-likviduvali-konvertatsiyniy-tsentr-minimizatsiyi-podatkiv">ліквідували "конвертаційний центр"</a>, який надавав послуги з мінімізації податкових зобов’язань суб’єктам господарювання реального сектору економіки. </p>
    </article>
  </body>
</html>