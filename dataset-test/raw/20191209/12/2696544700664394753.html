<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Az_allitolagos_zsarolo_tagadja_hogy_o_lenne_az_Angyal_ugyvedje"/>
    <meta property="og:site_name" content="HVG.hu"/>
    <meta property="article:published_time" content="2019-12-09T12:28:00+00:00"/>
    <meta property="og:title" content="Az állítólagos zsaroló tagadja, hogy ő lenne az MSZP-s politikusok zsarolója"/>
    <meta property="og:description" content="Németh Gábor szerint Molnár Zsolt azért engedte sejtetni a nevét, mert korábban több, a pártigazgatótól kapott állásajánlatot is visszautasított."/>
  </head>
  <body>
    <article>
      <h1>Az állítólagos zsaroló tagadja, hogy ő lenne az MSZP-s politikusok zsarolója</h1>
      <address><time datetime="2019-12-09T12:28:00+00:00">09 Dec 2019, 12:28</time> by <a rel="author">hvg.hu</a></address>
      <p>
        <b>Németh Gábor szerint Molnár Zsolt azért engedte sejtetni a nevét, mert korábban több, a pártigazgatótól kapott állásajánlatot is visszautasított.</b>
      </p>
      <p>Saját bevallása szerint nincs köze az Angyal ügyvédje bloghoz a Molnár Zsolt által ugyan nem megnevezett, de körülírt Németh Gábornak. Ezt az Egyenlítő blog korábbi alapítója <a href="https://index.hu/belfold/2019/12/09/a_hirbe_hozott_zsarolo_tagadja_hogy_o_lenne_az_angyal_ugyvedje/?fbclid=IwAR3xUFz8vqTyMtn0FCl6nXntLpKiF9TbhQJVJJHDYW_y38TDwl8L0zUxvxM">mondta </a>az <i>Index</i>nek. Az MSZP pártigazgatójának embere ugyan három állásajánlatot is tett neki az elmúlt időszakban, de ahogy elmondta, "nincs az a pénz", hogy neki dolgozzon, véleménye szerint Molnár Zsolt ezért próbál az ő hátán "kimászni a saját problémái gödréből".</p>
      <p>Németh Gábor elmondta, tudott arról a történetről, amelyet az Angyal ügyvédje megszellőztetett, de csak pletyka szinten, ezért ezeket nem is tette közzé. A portál megkérdezte az újságírót, van-e még kapcsolata MSZP-s politikussal.</p>
      <blockquote>Csak néhány haverom maradt az MSZP-ből, de őket nem akarom bajba keverni. Hivatalos kapcsolatom nincs. Wirth Zoli szaladgál utánam állásajánlatokkal, de ő Molnár Zsolt embere. És üzenem, amit írtam: nem érek rá, nincs az a pénz – válaszolta.</blockquote>
      <p>Az <i>Index</i> emlékeztetett, hogy Németh Gábor pár éve még az MSZP-nek dolgozott, az általa alapított blogot is hamar a párt szolgálatába állította. 2014-ben viszont megromlott a viszonya az MSZP néhány politikusával, később pedig nyíltan a Fidesz mellé állt, tavaly a <i>Pesti Srácok</i>nak már azt nyilatkozta, hogy fideszes. <a href="https://hvg.hu/itthon/20191209_Molnar_Zsoltot_megzsarolta_az_Angyal_ugyvedje">Molnár Zsolt</a> az <i>ATV</i>-nek azt nyilatkozta, hogy a zsarolónak volt már büntetőügye, ez illik Némethre, akit 2009-ben ítélték két év börtönbüntetésre, öt év próbaidőre felfüggesztve.</p>
      <p>Az <i>Index</i> megkérdezte Molnár Zsoltot az ügyről, még azelőtt, hogy a politikus az ATV-s interjú után a rendőrségre ment feljelentést tenni. A pártigazgató elmondta, hogy az októberi önkormányzati választás után jelentkezett nála a zsaroló, elektronikus úton kommunikált vele, így rögtön tudta, hogy ki az, nevet azonban a portálnak sem mondott.</p>
      <p>Annyit azonban elárult, hogy a zsarolást csak egyfajta "nyomulásnak" tartotta, ezért nem tett rögtön feljelentést. Molnár mellett <a href="https://hvg.hu/itthon/20191209_II_kerulet_polgarmesteret_is_megzsarolta_az_Angyal_ugyvedje_Molnar_Zsolt_utan">II. kerület polgármesterét </a>is megzsarolták, ezt maga Őrsi Gergely is elismerte, egy Facebookon közzétett videóban pedig azt mondta, nem enged semmiféle zsarolásnak.</p>
      <p>Az Angyal ügyvédje nevű blog még pénteken írta meg, hogy ismert ellenzéki politikusok kábítószer-, szex- és korrupciós ügyeiről ígér leleplező anyagokat. A Kiss Krisztina néven író szerző szerint ellenzéki polgármester és a „főnöke” évek óta egy VI. kerületi társasházba (<i>nyitóképünkön</i>) járt prostituáltak szolgáltatásait igénybe venni és kábítószerezni.</p>
      <p>A <i>24.hu</i> azt írta korábban, a kérdéses lakás állítólag Molnár tulajdonában van, de az nem szerepel a vagyonnyilatkozatában. Molnár ezt tagadta az <i>ATV</i>-ben.</p>
      <related>
        <a href="https://hvg.hu/itthon/20191208_Ellenzeki_Borkaiugyet_iger_az_Angyal_ugyvedje"/>
        <a href="https://hvg.hu/itthon/20191120_poczik_jozsef_borkai_zsolt_zsarolas_interju"/>
      </related>
    </article>
  </body>
</html>