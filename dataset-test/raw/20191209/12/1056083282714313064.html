<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813563/%D9%82%D8%A7%D8%A8%D9%84%DB%8C%D8%AA-%D8%A7%DB%8C%D8%AC%D8%A7%D8%AF-%D9%BE%D8%A7%D8%B1%DA%A9-%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%AE%D9%88%D8%A7%D8%AC%D9%87-%D9%86%D8%B5%DB%8C%D8%B1-%D8%A2%D8%BA%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:52:34+00:00"/>
    <meta property="og:title" content="قابلیت ایجاد پارک علم و فناوری در دانشگاه خواجه نصیر/آغاز فعالیت‌های پژوهشی در مناطق آزاد"/>
    <meta property="og:description" content="رئیس دانشگاه صنعتی خواجه نصیر الدین طوسی از قابلیت این دانشگاه برای ایجاد پارک علم و فناوری خواجه نصیر الدین خبر داد."/>
  </head>
  <body>
    <article>
      <h6 class="kicker">در آیین تجلیل از برگزیدگان پژوهشی دانشگاه مطرح شد</h6>
      <h1>قابلیت ایجاد پارک علم و فناوری در دانشگاه خواجه نصیر/آغاز فعالیت‌های پژوهشی در مناطق آزاد</h1>
      <address><time datetime="2019-12-09T12:52:34+00:00">09 Dec 2019, 12:52</time> by <a rel="author">مبینا کاشفی</a></address>
      <p>رئیس دانشگاه صنعتی خواجه نصیر الدین طوسی از قابلیت این دانشگاه برای ایجاد پارک علم و فناوری خواجه نصیر الدین خبر داد.</p>
      <p><b>به گزارش ایسنا،</b> در آستانه فرا رسیدن هفته پژوهش، آیین تجلیل از پژوهشگران برتر دانشگاه صنعتی خواجه نصیر ظهر امروز (دوشنبه، ۱۸ آذر) با حضور رئیس دانشگاه و معاون پژوهش و فناوری در دانشکده عمران این دانشگاه برگزار شد.</p>
      <p>رئیس دانشگاه خواجه نصیر در این مراسم با اشاره به این که دانشگاه بدون پژوهش بی معنی است، گفت: در مقطع کارشناسی ارشد و دکترا بخش تعیین کننده کار دانشجویان ورود به عرصه پژوهش است. در این دانشگاه از سال‌های دور حتی اگر الزامی هم به انجام کارهای پژوهشی نبوده اما با اصرار و دور اندیشی حتی در پایان مقطع کارشناسی دانشجویان کار پژوهشی وجود داشته و این باعث به وجود آمدن دستاوردهایی در صنعت و بازار کار برای ما بوده است.  </p>
      <p>دکتر فرهاد یزدان دوست افزود: دانشگاه صنعتی خواجه نصیر صنعت محور و آشنا با موازین کار شناخته شده و این به این معنی است که دانشجویان این دانشگاه دست به آچار هستند و شرایط اشتغال در بیرون دانشگاه برای دانشجویان ما فراهم است.</p>
      <p>وی همچنین اظهار کرد: در بسیاری از موارد اصرار همکاران من در دانشگاه باعث ورود به مسئله پژوهش دانشجویان بوده است و اخیرا در سطح ملی در رتبه اول کشور قرار گرفتیم و با حدود ۸۶ درصد توفیق دانشجویان ما جذب بازار کار می‌شوند اما ادامه فعالیت نیازمند محیطی کاملا پویا و جلو رونده است که خوشبختانه وجود دارد و ما هم باید سرعت عمل و وسعت دید ورویکرد همه جانبه داشته باشیم. از این رو طی ۴ الی ۵ سال اخیر توجه ویژه‌ای به مسائل بین رشته‌ای  شده است.ورود ما به مسائل اجتماعی، اقتصادی و محیط زیستی تعیین کننده خواهد بود و این موارد به جز انجام پژوهش‌ موثر نخواهد بود.</p>
      <p>یزدان دوست با اشاره به این که طبق آمار وزارت علوم دانشگاه صنعتی خواجه نصیر جزو دانشگاه‌های برتر کشور است، مطرح کرد: ما در ارائه دستاوردها در قالب مقالات و نشریات در سطح کشور از رتبه خوبی برخوردار هستیم و طبق آمار وزارت علوم در بالای جدول قرار داریم و جزو دانشگاه‌های برتر کشور هستیم.</p>
      <p>رئیس دانشگاه خواجه نصیر در خصوص پی ریزی پارک علوم و فناوری این دانشگاه نیز اظهار کرد: مرکز رشد دانشگاه با وجود اساتید محترمی در حال هدایت است و این قابلیت وجود دارد که پارک علم و فناوری دانشگاه صنعتی خواجه نصیر الدین طوسی پی ریزی شود و جا دارد در این پارک همه فرآیندهای مد نظر ما جلو برود .</p>
      <p>وی افزود: دانشگاه ما اخیرا در رسیدن به برخی اهداف، حرکتی مشترک با دانشگاه‌های صنعتی دیگر مثل دانشگاه صنعتی شریف، دانشگاه صنعتی اصفهان، امیر کبیر و دانشگاه علم و صنعت ایران داشته است تا مجموعه‌ای به نام دانشگاه‌های برتر صنعتی بتواند فعالیت پژوهشی را به نحو مطلوب جلو ببرد زیرا فعالیت مشترک بهتر از حرکت منفعلانه است. در همین راستا فعالیت‌هایی را با برخی مناطق آزاد هم شروع کردیم تا فعالیت‌های پژوهشی را رنگ و بوی بهتری ببخشیم.</p>
      <p>وی در پایان افزود: خوشبختانه ما پروژه مشترک بین المللی داریم و امیدوارم روز به روز بیشتر به سمت جلو حرکت کنیم.</p>
      <p>به گزارش ایسنا، در بخش دیگری از این مراسم معاون پژوهش و فناوری دانشگاه به ارائه گزارشی از عملکرد پژوهشی این دانشگاه پرداخت و در نهایت از پژوهشگران برتر این دانشگاه تقدیر شد.</p>
      <p>انتهای پیام</p>
    </article>
  </body>
</html>