<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vasterbotten/regionchefen-for-arbetsformedlingen-i-norr-behover-omvardera-hur-det-ser-ut-pa-glesbygden"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T12:49:12+00:00"/>
    <meta property="og:title" content="Regionchefen för Arbetsförmedlingen i norr: ”Behöver omvärdera hur det ser ut på glesbygden”"/>
    <meta property="og:description" content="Regeringen har enats om att skjuta upp reformeringen av Arbetsförmedlingen ett år. Vad beskedet innebär för Västerbotten och de kontor som redan lagts ner är för tidigt att säga, säger Christina Storm Wiklander, regionchef för Arbetsförmedlingen. – Jag tror att vi behöver omvärdera hur det ser ut på glesbygden."/>
  </head>
  <body>
    <article>
      <h1>Regionchefen för Arbetsförmedlingen i norr: ”Behöver omvärdera hur det ser ut på glesbygden”</h1>
      <address><time datetime="2019-12-09T12:49:12+00:00">09 Dec 2019, 12:49</time> by <a rel="author">Anna H Svensson</a></address>
      <p>
        <b>Regeringen har enats om att skjuta upp reformeringen av Arbetsförmedlingen ett år. Vad beskedet innebär för Västerbotten och de kontor som redan lagts ner är för tidigt att säga, säger Christina Storm Wiklander, regionchef för Arbetsförmedlingen. <br/>– Jag tror att vi behöver omvärdera hur det ser ut på glesbygden.</b>
      </p>
      <p>Reformen av Arbetsförmedlingen har fått hård kritik. Och på måndagen meddelade regeringen, Liberalerna och Centerpartiet att omgörningen justeras och skjuts upp ett år.</p>
      <h3>”Ska synas på fler orter”</h3>
      <p>I Västerbotten har elva kontor <a href="https://www.svt.se/nyheter/lokalt/vasterbotten/arbetsformedlingens-besked-har-ar-kontoren-som-stanger">försvunnit under hösten.</a> Om dagens besked påverkar dessa orter, kan Christina Storm Wiklander, regionchef för Arbetsförmedlingen, inte svara på.</p>
      <p>– Det är för tidigt att säga. Vi har däremot fått föraningar om att det blir tydlig styrning i regleringsbrevet som kommer den 18 december.</p>
      <p>För drygt en vecka sedan sade arbetsmarknadsminister Eva Nordmark att Arbetsförmedlingens skyltar ska ”synas på fler orter”.</p>
      <p>– Vi ska säkra lokal närvaro, men exakt vad det innebär och hur det ska göras, kommer vi antagligen att få veta i regleringbrevet, säger Christina Storm Wiklander.</p>
      <details>
        <summary>Reformen av Arbetsförmedlingen</summary>
        <p>Flera riksdagspartier, med Vänsterpartiet i spetsen, har de senaste veckorna skarpt kritiserat regeringens planer på att privatisera Arbetsförmedlingens verksamhet. Arbetsmarknadsminister Eva Nordmark (S), har också hotats av misstroendeförklaring i riksdagen.</p>
        <p>Men på måndagen meddelade regeringen, Liberalerna och Centerpartiet att man backar något.</p>
        <p>Från början var det meningen att reformeringen av Arbetsförmedlingen skulle vara genomförd 2021. Nu skjuter man på det och säger att det huvudsakliga regelverket ska beslutas under mandatperioden och träda ikraft under slutet av 2022.</p>
        <p>Dessutom ska reformen inte vila på LOV (lagen om valfrihetssystem). LOV innebär ett förfarande där den enskilde har rätt att välja den leverantör som ska utföra tjänsten och som Arbetsförmedlingen godkänt och tecknat kontrakt med.</p>
      </details>
      <related>
        <h4>Relaterat</h4>
        <a href="https://www.svt.se/nyheter/inrikes/regeringen-andrar-planerna-for-arbetsformedlingen"/>
        <a href="https://www.svt.se/nyheter/inrikes/jonas-sjostedt-v-om-nya-beskedet-kring-arbetsformedlingen"/>
        <a href="https://www.svt.se/nyheter/inrikes/presstraff-om-arbetsformedlingen"/>
        <a href="https://www.svt.se/nyheter/lokalt/vasterbotten/fem-av-arbetsformedlingens-kontor-blir-kvar-i-vasterbotten"/>
      </related>
    </article>
  </body>
</html>