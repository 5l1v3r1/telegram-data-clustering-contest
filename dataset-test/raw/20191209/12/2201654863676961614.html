<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_vallalatok/kulfoldiekkel_lesznek_tele_a_budapesti_hotelek.696520.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T12:57:00+00:00"/>
    <meta property="og:title" content="Külföldiekkel lesznek tele a budapesti hotelek"/>
    <meta property="og:description" content="Teltház lesz karácsonykor a szállodákban, a forgalom a tavalyinál 8-10 százalékkal magasabb lehet - mondta Flesch Tamás, a Magyar Szállodák és Éttermek Szövetségének elnöke az MTI-nek."/>
  </head>
  <body>
    <article>
      <h1>Külföldiekkel lesznek tele a budapesti hotelek</h1>
      <h2>Teltház lesz karácsonykor a szállodákban, a forgalom a tavalyinál 8-10 százalékkal magasabb lehet - mondta Flesch Tamás, a Magyar Szállodák és Éttermek Szövetségének elnöke az MTI-nek.</h2>
      <address><time datetime="2019-12-09T12:57:00+00:00">09 Dec 2019, 12:57</time> by <a rel="author" href="https://www.napi.hu/szerzo/Domokos%20Erika" target="_blank">Domokos Erika</a></address>
      <p>Kimagasló lesz a foglaltság a szállodákban vidéken és Budapesten egyaránt, vidéket a belföldi forgalom erősíti, Budapesten a külföldiek lesznek többen. Nemcsak a forgalom, hanem a foglaltság is magasabb lehet a tavalyinál - mondta a szállodai szövetség elnöke.</p>
      <p>Évek óta jellemző, hogy a magyarok és a külföldiek is szállodában töltik a <a href="https://www.napi.hu/nemzetkozi_gazdasag/szlovakia-karacsony-fenyofa.696265.html">karácsonyt</a>, ez lett az egyik legkeresettebb időszak főleg vidéken. A szállodákban karácsonyi dekoráció mellett karácsonyi programokkal és menüsorral készülnek a vendégeknek - mondta Flesch Tamás az MTI-nek.</p>
      <p>Budapesten a hotelek nagy része az ünnepre 3-4 napos csomagokat kínál, általában reggelivel. Ezt karácsonykor ünnepi vacsora, szilveszterkor vacsora és műsor egészíti ki. A fővárosba érkező vendégek nagy része a városban keres szórakozási és programlehetőséget. A vidéki wellness szállodákban jellemzően félpanziós csomagot kínálnak. Ebben karácsonykor ugyancsak karácsonyi vacsorát kínálnak.</p>
    </article>
  </body>
</html>