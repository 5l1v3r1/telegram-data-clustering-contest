<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/sport/grigor-dimitrov-zapochva-da-raboti-s-nov-trenor"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T12:21:04+00:00"/>
    <meta property="og:title" content="Григор Димитров започва да работи с нов треньор"/>
    <meta property="og:description" content="Григор Димитров има нов треньор - роденият в Германия Кристиан Гро, съобщава сайтът Tenniskafe.com. Българинът дълго време беше без наставник, като разчиташе на помощта на Радек Щепанек и Андре Агаси, но на пресконференция у нас в края на сезона обяви, че все още е в търсене на подходящ треньор."/>
  </head>
  <body>
    <article>
      <h1>Григор Димитров започва да работи с нов треньор</h1>
      <address>
        <time datetime="2019-12-09T12:21:04+00:00">09 Dec 2019, 12:21</time>
      </address>
      <p>Григор Димитров има нов треньор - роденият в Германия Кристиан Гро, съобщава сайтът <a href="https://www.tenniskafe.com/atp/grigor-dimitrov/grigor-dimitrov-shte-raboti-s-trenora-na-tomi-haas-kris-gro/">Tenniskafe.com</a>. Българинът дълго време беше без наставник, като разчиташе на помощта на Радек Щепанек и Андре Агаси, но на пресконференция у нас в края на сезона обяви, че все още е в търсене на подходящ треньор.</p>
      <p>Припомняме, че тази година по време на Mutua Madrid Open първата ни ракета официално се раздели с Дани Валверду, с когото работиха заедно в продължение на три години. Преди това Димитров е работил с други седем треньора - Франко Давид, Йохан Йортеген, Роджър Рашийд, Микел Тилстрьом,  Патрик Муратоглу, Питър Макнамара и Петер Лундгрен. Най-доброто му класиране при наставниците преди Валверду бе №8 при Роджър Рашийд.</p>
      <p>Новият треньор на Димитров е роден през 1981 г. в Германия и има диплома от университета в Сан Диего. В последните месеци работи като консултант по развитието на младите играчи към федерацията по тенис на САЩ. Най-впечатляващото му постижение е възраждането на кариерата на Томи Хаас в периода 2011-2013 г. Тогава, под негово ръководство, германецът стига до топ 11 на света, изкачвайки се с близо 200 места в ранглистата. Хаас успя да спечели титлите в в Хале (2012 г.), Мюнхен (2013 г.) и Виена (2013 г.), да победи Новак Джокович и Роджър Федерер и да спечели наградата на АТР за завръщане на годината през 2012 г. Гро работи и с американеца Тайлър Фриц, като под негово ръководство младата надежда на тениса спечели титлата при младежите на Откритото първенство на САЩ през 2015 г. и игра на финал на „Ролан Гарос“. </p>
      <related>
        <h4>още по темата</h4>
        <a href="https://www.manager.bg/sport/grigor-dimitrov-se-vrshcha-v-nacionalniya-otbor-stava-igraeshch-kapitan"/>
        <a href="https://www.manager.bg/sport/grigor-dimitrov-zagubi-na-polufinala-v-parizh-sreshchu-dzhokovich"/>
      </related>
    </article>
  </body>
</html>