<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/simfoniya-betoven-kompozitor-1619881.html"/>
    <meta property="og:site_name" content="Cross"/>
    <meta property="article:published_time" content="2019-12-09T12:40:00+00:00"/>
    <meta property="og:title" content="Изкуствен интелект ще довърши Десета симфония на Бетовен"/>
    <meta property="og:description" content="/КРОСС/ Лудвиг ван Бетовен започва да пише Десетата си симфония преди Деветата. Известни са над 50 отделни откъса от № 10, в които няма повече от 30 непрекъснати такта."/>
  </head>
  <body>
    <article>
      <h1>Изкуствен интелект ще довърши Десета симфония на Бетовен</h1>
      <address>
        <time datetime="2019-12-09T12:40:00+00:00">09 Dec 2019, 12:40</time>
      </address>
      <p>/КРОСС/ <i>Лудвиг ван Бетовен започва да пише Десетата си симфония преди Деветата. Известни са над 50 отделни откъса от № 10, в които няма повече от 30 непрекъснати такта.</i></p>
      <p>
        <b>Специалисти от Залцбургския институт „Елиът и Херберт фон Караян“ започват да пишат компютърен алгоритъм за изкуствен интелект, с помощта на който да бъде завършена Десета симфония на Лудвиг ван Бетовен. Световната премиера на произведението ще бъде в Бон през 2020 г. по време на празниците по случай 250-годишнината от рождението на великия композитор.</b>
      </p>
      <p>Върху проекта вече няколко месеца работи международен творчески екип от композитори, музиковеди и специалисти по информатика. Заложени са спецификите на музиката, създавана от Бетовен, за да бъдат възстановени с по-висока достоверност пропуснатите откъси от недовършената симфония, отбелязва неделното издание на „Франкфуртер Алгемайне Цайтунг“.</p>
      <p><i>„Все още не се знае какво ще се получи“, </i>казва Матиас Рьодер, директор на института „Караян“.</p>
      <p>Според Рьодер, засега ИИ е като малко дете, което изследва света на Бетовен.</p>
      <p>Немският композитор започва да пише своята Десета симфония още преди да завърши Деветата. По обичайния си маниер той нахвърля записките си за нея в различни работни тетрадки.</p>
      <p>Известни са над 50 отделни откъса от Десетата симфония, в които няма повече от 30 непрекъснати такта. Специалистите обаче смятат, че те дават достатъчна яснота за намеренията на композитора.</p>
      <p>През 80-те години на миналия век английският композитор Бари Купър е направил опит да възстанови недовършената симфония, но неговият вариант е бил приет скептично от музикалните специалисти.</p>
    </article>
  </body>
</html>