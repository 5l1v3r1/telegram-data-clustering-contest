<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/pomezia-due-associazioni-vogliono-realizzare-un-murale-per-alba-rosa.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-12-09T12:38:15+00:00"/>
    <meta property="og:title" content="Pomezia, due associazioni vogliono realizzare un murale per Alba Rosa"/>
    <meta property="og:description" content="L’Associazione Culturale T.E.M.A. e l’Associazione Culturale Hesperia vogliono condividere con la Città di Pomezia il loro prossimo progetto, la cui richiesta è stata protocollata venerdì u.s. – 6 dicembre 2019 – c/o il Comune all’attenzione del Sindaco Adriano Zuccalà, del Vicesindaco e Assessore alle Attività Produttive, Turismo, Cultura Simona Morcellini e dell’Assessore alla Pianificazione del […]"/>
  </head>
  <body>
    <article>
      <h1>Pomezia, due associazioni vogliono realizzare un murale per Alba Rosa</h1>
      <address><time datetime="2019-12-09T12:38:15+00:00">09 Dec 2019, 12:38</time> by <a rel="author" href="https://www.ilcorrieredellacitta.com/author/luca-mugnaioli" target="_blank">Luca Mugnaioli</a></address>
      <figure>
        <img src="https://www.ilcorrieredellacitta.com/wp-content/uploads/2019/04/alba-rosa-2-199x300.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p><b>L’Associazione Culturale T.E.M.A. e l’Associazione Culturale Hesperia</b> vogliono condividere con la Città di Pomezia il loro prossimo progetto, la cui richiesta è stata protocollata venerdì u.s. – 6 dicembre 2019 – c/o il Comune all’attenzione del Sindaco <b>Adriano Zuccalà</b>, del Vicesindaco e Assessore alle Attività Produttive, Turismo, Cultura <b>Simona Morcellini</b> e dell’Assessore alla Pianificazione del Territorio e Urbanistica<b> Luca Tovalieri.</b></p>
      <p>Il progetto prevede la realizzazione, senza alcun onere per il Comune di Pomezia, di un murale – ad opera dell’artista <b>Giovanna Alfeo</b> – che, nel rendere omaggio alla figura di Rosa Alba (già Consigliera di Parità Regione del Lazio, Vicesindaco, Assessore alla Cultura e Assessore all’Urbanistica nel Comune di Pomezia) sia, nel contempo, un omaggio a Pomezia, Città che Rosa stessa ha molto amato.</p>
      <h3>Alba Rosa, una vita spesa al servizio della città</h3>
      <p>Una vita, quella di Rosa Alba, spesa nell’impegno per la collettività e nella costante, consapevole, etica azione di trasformazione della realtà. Animata da una sempre lucida analisi del presente, portava con sé – nel suo agire quotidiano – una visione di futuro per Pomezia che ha costantemente cercato di realizzare.</p>
      <p>Vicesindaco, Assessore alla Cultura, Assessore all’Urbanistica, ha contribuito a combattere gli sprechi per far uscire Pomezia dalla grave situazione finanziaria di allora; ha operato per aprire la collaborazione tra l’amministrazione e la comunità, gli operatori economici, le realtà produttive e per valorizzare l’identità storica e culturale della città. In virtù di tutto ciò che Rosa Alba ha fatto e rappresentato per Pomezia, l’Associazione Culturale T.E.M.A. e l’Associazione Culturale Hesperia, vogliono omaggiarne il ricordo e la memoria con un’opera pittorica per cui hanno chiesto autorizzazione al Comune.</p>
      <p>Il progetto artistico che le due Associazioni, T.E.M.A. ed Hesperia, intendono realizzare a Pomezia prevede la creazione di un murale che si pone in continuità con un altro murale – a cura di un’Associazione che porterà il nome della stessa Rosa Alba – realizzato dalla stessa artista nel Comune di Decimomannu (paese natio di Rosa Alba). Per la Città di Pomezia, si è scelto come soggetto dell’opera un volto femminile, omaggio alla memoria di Rosa Alba, contestualizzato negli elementi naturali, paesaggistici, umani e storici di Pomezia come omaggio alla Città. La presenza di una sughera, il particolare della Minerva Tritonia, il mare di Torvajanica all’orizzonte delineeranno il confine tra reale e onirico, tra presente e ricordo.</p>
      <p>
        <b>Le Associazioni T.E.M.A. ed Hesperia</b>
      </p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/pomezia-due-associazioni-vogliono-realizzare-un-murale-per-alba-rosa.html"/>
        <a href="https://www.ilcorrieredellacitta.com/news/a-pomezia-la-proiezione-del-nuovo-documentario-di-michele-santoro-viaggio-nella-trap-e-dibattito-con-gli-studenti.html"/>
        <a href="https://www.ilcorrieredellacitta.com/news/roma-fugge-con-i-figli-in-egitto-condannato-e-tolta-la-patria-potesta.html"/>
        <a href="https://www.ilcorrieredellacitta.com/fiumicino-cronaca/fiumicino-si-scontrano-scooter-e-auto-centauro-finisce-al-grassi-di-ostia.html"/>
        <a href="https://www.ilcorrieredellacitta.com/ostia-cronaca/ostia-scuola-amendola-chiusa-per-malfunzionamento-ai-termosifoni-la-rabbia-delle-mamme-degli-studenti.html"/>
        <a href="https://www.ilcorrieredellacitta.com/news/acilia-grave-incidente-tra-auto-e-moto-interviene-leliambulanza.html"/>
      </related>
    </article>
  </body>
</html>