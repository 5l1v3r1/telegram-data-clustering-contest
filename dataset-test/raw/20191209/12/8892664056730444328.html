<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sztarvilag/sztarsztorik/etikai-bizottsag-vizsgalat-ujszinhaz-zaklatasi-vad-kozlemeny/kbn1ttm"/>
    <meta property="og:site_name" content="Blikk.hu"/>
    <meta property="article:published_time" content="2019-12-09T12:26:40+00:00"/>
    <meta property="og:title" content="Zaklatási vád az Újszínházban: közleményt adott ki az intézmény, ez történik most"/>
    <meta property="og:description" content="Az Újszínház vezetése, azaz Dörner György igazgató múlt hét pénteken levelet kapott az intézményt fenntartó Fővárosi Önkormányzattól, melyben azonnali tájékoztatást kértek egy, a színházban történt évekkel ezelőtti, állítólagos szexuális visszaélésről. Most a színház hivatalos közleményt adott ki az ügyről, amit változtatás nélkül közlünk."/>
  </head>
  <body>
    <article>
      <h1>Zaklatási vád az Újszínházban: közleményt adott ki az intézmény, ez történik most</h1>
      <address><time datetime="2019-12-09T12:26:40+00:00">09 Dec 2019, 12:26</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Az Újszínház vezetése, azaz Dörner György igazgató múlt hét pénteken levelet kapott az intézményt fenntartó Fővárosi Önkormányzattól,<a href="https://www.blikk.hu/aktualis/belfold/most-az-ujszinhaz-ismert-szineszet-vadoljak-zaklatassal/h6fgq87"> melyben azonnali tájékoztatást kértek egy</a>, a színházban történt évekkel ezelőtti, állítólagos szexuális visszaélésről. Most a színház hivatalos közleményt adott ki az ügyről, amit változtatás nélkül közlünk.</b>
        </i>
      </p>
      <p>"Az Újszínház részére 2019. december 6-án megkeresés érkezett Budapest Főváros Önkormányzata, mint Fenntartó részéről, hogy tájékoztatást kér egy vagy több 2016-ban elkövetett szexuális zaklatás ügyében. A Fenntartó képviselőjét szóban és írásban is tájékoztattuk, hogy ilyenről nincs tudomásunk.</p>
      <p>Hivatalos bejelentés Színházunkhoz sem akkor, sem azóta nem érkezett. A sajtóban megjelent cikkek valóságtartalmát vitatjuk és visszautasítjuk.</p>
      <p>A bejelentő személye, valamint a bejelentés tartalma számunkra ismeretlen, mivel mi is a sajtóból értesültünk, hogy a Fenntartó, valamint a Színházi Dolgozók Szakszervezete részére ilyen jellegű bejelentés történt. Mind a két intézménytől a mai napon tájékoztatást kértünk.</p>
      <p>A mai napon rendkívüli társulati ülés alkalmával tájékoztattuk a társulatot, hogy az Etikai bizottság a sajtóban megjelent vádak miatt vizsgálatot indít. A társulatot biztosítottuk, arról, hogy amennyiben bárki bejelentést tesz, minden erővel az esetleges áldozatok megvédésére fog törekedni a színház.</p>
      <p>Az Újszínház több szabályzattal is rendelkezik, mely lehetőséget biztosít az ilyen és ehhez hasonló ügyek bejelentésére, valamint kivizsgálására.</p>
      <p>Szeretnénk megkérni a sajtó képviselőit, hogy tartsák tiszteletben a színház intézményét és tartózkodjanak a további feltételezéseken alapuló sajtóhírek megjelentetésétől." - olvasható az Újszínház közleményében, amit hétfőn adtak ki.</p>
      <p>(<a href="https://www.blikk.hu/legfrissebb"><u>A legfrissebb hírek itt</u></a>)</p>
      <p><a href="https://www.blikk.hu/sztarvilag/sztarsztorik/hetekig-vizsgalhatjak-gothar-peter-zaklatasi-ugyet-szinhaz-budapest/x34pevb">Mint arról a Blikk is beszámolt</a>, nemrég a Katona József Színházban Gothár Péter erkölcsileg elfogadhatatlan módon közelített egyik művésznőjéhez, kirúgták az intézményből és oktatói tevékenységét is felfüggesztették a vizsgálat idejére.</p>
    </article>
  </body>
</html>