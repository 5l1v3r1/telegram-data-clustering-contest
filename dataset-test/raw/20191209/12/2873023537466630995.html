<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/222356_ekptoseis-pollon-gigabytes-sta-data-ton-kiniton"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T12:32:14+00:00"/>
    <meta property="og:title" content="Εκπτώσεις πολλών... gigabytes στα data των κινητών"/>
    <meta property="og:description" content="Οι εταιρείες τηλεφωνίας μειώνουν τις χρεώσεις τους στη χρήση δεδομένων από κινητές συσκευές, αλλά ζητούν από την κυβέρνηση να ξαναδεί τα ζητήματα της συνεχούς αύξησης του ΦΠΑ και της θέσπισης τέλους τηλεφωνίας."/>
  </head>
  <body>
    <article>
      <h1>Εκπτώσεις πολλών... gigabytes στα data των κινητών</h1>
      <address><time datetime="2019-12-09T12:32:14+00:00">09 Dec 2019, 12:32</time> by <a rel="author">Χαρά Τζαναβάρα</a></address>
      <p>
        <b>Νέα εκπτωτικά πακέτα για τα δεδομένα ανακοινώθηκαν το βράδυ της Παρασκευής ● Ποιες είναι οι νέες τιμές από Cosmote, Vodafone και Wind.</b>
      </p>
      <p>Χειρονομία καλής θέλησης χαρακτηρίζει η αγορά την απόφαση και των τριών εταιρειών κινητής τηλεφωνίας να ανακοινώσουν νέα εκπτωτικά πακέτα για τα Data (Δεδομένα) το βράδυ της Παρασκευής, λίγες ώρες μετά τη συνάντηση που είχαν τα κορυφαία στελέχη τους με τον Κυριάκο Μητσοτάκη.</p>
      <p>Η ανακοίνωση που εκδόθηκε από το μέγαρο Μαξίμου κινήθηκε σε πολύ χαμηλούς τόνους, στοιχείο που δείχνει ότι υπάρχουν ακόμη πολλά «αγκάθια» στην υλοποίηση της προτροπής του πρωθυπουργού, ο οποίος πριν από ένα δεκαήμερο και από το βήμα του ετήσιου συνεδρίου της Infacoma κάλεσε τις εταιρείες τηλεφωνίας να μειώσουν τις χρεώσεις στα GB και να συμβάλουν στην είσοδο της τεχνολογίας στην καθημερινότητα των πολιτών.</p>
      <p>Το σημείο-κλειδί είναι η υψηλή φορολογία, μέσα από τη συνεχή αύξηση του ΦΠΑ και τη θέσπιση τέλους τηλεφωνίας, που εγκαινιάστηκε στα χρόνια των μνημονίων και διατηρείται, αφού εξασφαλίζει στα δημόσια ταμεία πάνω από 150 εκατ. ευρώ τον χρόνο. Το έσοδο, που αγγίζει το φετινό κοινωνικό μέρισμα, κάνει σχεδόν αδύνατη την κατάργησή της, ενώ περιορισμένα είναι και τα περιθώρια για σταδιακή μείωση.</p>
      <p>Στην Ελλάδα, παρά τη σημαντική αύξηση των τελευταίων ετών, ο μέσος χρήστης καταναλώνει μόλις το 25% των δεδομένων που αντιστοιχούν στον ευρωπαϊκό μέσο. Η επισήμανση γίνεται σε πρόσφατη μελέτη του ΙΟΒΕ, σύμφωνα με την οποία το κόστος χρήσης κινητού στην Ελλάδα είναι κάτω από τον μέσο όρο της Ε.Ε. στις χρεώσεις προ φόρων, αλλά ανεβαίνει πάνω από τον ευρωπαϊκό μέσο όρο με τους φόρους.</p>
      <p>Συγκεκριμένα, μεταξύ 21 χωρών της Ε.Ε. η Ελλάδα κατατάσσεται στη 10η θέση με βάση το υψηλότερο κόστος χρέωσης, ανεβαίνει όμως στην 6η θέση με βάση την τελική τιμή και τους φόρους. Η φορολογική επιβάρυνση, σύμφωνα πάντα με το ΙΟΒΕ, διαμορφώνεται με βάση την κατανάλωση και αντιπροσωπεύει το 39% έως 49% του λογαριασμού, με τον μέσο όρο να βρίσκεται γύρω στο 40%.</p>
      <p>Με αυτό το δεδομένο, η κυβερνητική πλευρά αρκέστηκε σε μια ανακοίνωση, σύμφωνα με την οποία, κατά τη συνάντηση του πρωθυπουργού με τους επικεφαλής των εταιρειών τηλεφωνίας, εξετάστηκαν ο ψηφιακός μετασχηματισμός της χώρας, οι χαμηλές επιδόσεις στους διεθνείς δείκτες ψηφιακής ωριμότητας και οι αναγκαίες επενδύσεις που πρέπει να γίνουν από τις επιχειρήσεις στους τομείς των δικτύων σταθερής και κινητής τηλεφωνίας και η εφαρμογή του νέου νόμου για τις αδειοδοτήσεις.</p>
      <p>Η διαφοροποίηση ήρθε λίγες ώρες μετά τη συνάντηση της Παρασκευής, όταν η Cosmote έβγαλε ανακοίνωση σύμφωνα με την οποία όλοι οι συνδρομητές της, με συμβόλαια ή καρτοσυνδέσεις, δικαιούνται διπλάσια GB με το ίδιο οικονομικό πακέτο. Αναφέρει επίσης ότι από τον Ιούλιο έχει μειώσει τις χρεώσεις στα Data κατά 80% και η τιμή διαμορφώνεται από 0,5 έως 0,99 ευρώ ανά GB.</p>
      <p>Ακολούθησε η Vodafone, η οποία ενημέρωσε ότι από τις 17 Δεκεμβρίου θα εφαρμόζονται οι νέες χρεώσεις για συνδρομητές συμβολαίου, που ξεκινούν από 2,90 ευρώ για 10 GB για τρεις ημέρες και φθάνουν ώς τα 19,90 ευρώ για 40 GB για ένα μήνα.</p>
      <p>«Εχουμε αποδείξει ότι στεκόμαστε στο πλευρό των πελατών μας», αναφέρει σε δήλωσή του Χάρης Μπουμίδης, πρόεδρος και διευθύνων σύμβουλος, τονίζοντας ότι η Vodafone στα χρόνια της οικονομικής κρίσης έκανε επενδύσεις στο δίκτυό της άνω των 1,5 δισ. ευρώ, ενώ ώς το τέλος του 2020 θα προστεθούν άλλα 500 εκατ. ευρώ.</p>
      <p>Ο κύκλος των ανακοινώσεων έκλεισε με τη Wind, η οποία διευκρινίζει ότι οι συνδρομητές της με μηνιαίο πάγιο 15 ευρώ, έναντι 20 ευρώ σήμερα, θα έχουν από τις 16 Δεκεμβρίου στη διάθεσή τους απεριόριστα Data. Επισημαίνει ότι η δυνατότητα αυτή εξασφαλίζεται μέσα από τις επενδύσεις της εταιρείας σε δίκτυα νέας γενιάς.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/222119_ti-anakoinosan-oi-etaireies-kinitis-gia-ta-data-meta-ti"/>
        <a href="https://www.efsyn.gr/oikonomia/elliniki-oikonomia/125264_kineziko-endiaferon-gia-ti-cyta-hellas"/>
        <a href="https://www.efsyn.gr/oikonomia/elliniki-oikonomia/75974_koines-ependyseis-apo-vodafone-kai-wind"/>
        <a href="https://www.efsyn.gr/oikonomia/elliniki-oikonomia/52579_se-xeno-fund-25-tis-wind"/>
        <a href="https://www.efsyn.gr/oikonomia/elliniki-oikonomia/9555_meiosi-telon-termatismoy-kinitis"/>
        <a href="https://www.efsyn.gr/oikonomia/elliniki-oikonomia/8249_thetikoteres-oi-prooptikes-gia-tis-etaireies-kinitis"/>
      </related>
    </article>
  </body>
</html>