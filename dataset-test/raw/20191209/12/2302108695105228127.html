<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/klaus-iohannis-ar-fi-o-abordare-rezonabila-sa-se-mearga-cu-angajarea-raspunderi-pe-alegerea-primarilor-in-doua-tururi.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T12:55:01+00:00"/>
    <meta property="og:title" content="Klaus Iohannis: ”Ar fi o abordare rezonabilă să se meargă cu angajarea răspunderii pe alegerea primarilor în două tururi”"/>
    <meta property="og:description" content="Preşedintele Klaus Iohannis a afirmat luni că îşi doreşte ca primarii să fie aleşi în două tururi de scrutin, precizând că,  dacă acest lucru nu se"/>
  </head>
  <body>
    <article>
      <h1> Klaus Iohannis: ”Ar fi o abordare rezonabilă să se meargă cu angajarea răspunderii pe alegerea primarilor în două tururi” </h1>
      <address><time datetime="2019-12-09T12:55:01+00:00">09 Dec 2019, 12:55</time> by <a rel="author">Redacția</a></address>
      <p>Preşedintele Klaus Iohannis a afirmat luni că îşi doreşte ca primarii să fie aleşi în două tururi de scrutin, precizând că,  dacă acest lucru nu se realizează de Parlament, ”ar fi o abordare rezonabilă” să se meargă cu angajarea răspunderii.</p>
      <p>„Părerea mea este că <b>trebuie să revenim la alegerea primarilor în două tururi. Ştiu că sunt diferite iniţiative legislative în Parlament. Dacă ele nu se realizează în acest sens cred că ar fi o abordare rezonabilă să se meargă cu angajarea răspunderii în Parlament</b>„, a declarat președintele, înainte de şedinţa Adunării Generale a Asociaţiei Municipiilor din România.</p>
      <p>„Mesajele pe care le am pentru primarii municipiilor sunt mesaje generale, pe care le voi da şi celorlalţi primari. De exemplu, că îmi doresc ca primarii să fie aleşi în două tururi sau că îmi doresc foarte mult să existe un parteneriat real între administraţia centrală, prin Guvern, şi administraţia locală, astfel încât toţi românii să primească o şansă să trăiască într-o localitate bine pusă la punct. (…) Capitala nu este un oraş bine pus la punct”, a mai spus el.</p>
      <p>El a menţionat că „este foarte bine” că a venit şi premierul la această întâlnire, pentru că va exista „un dialog foarte bun”.</p>
      <p>Întrebat dacă mai este adeptul descentralizării şi regionalizării, aşa cum era în urmă cu cinci ani, Klaus Iohannis a arătat că discuţiile pe această temă trebuie reluate.</p>
      <p>„Da, sunt de părere că trebuie să reluăm discuţiile, dar probabil după alegerile parlamentare, că până atunci vom fi într-o continuă campanie electorală, dar după alegerile parlamentare chestiunile legate de descentralizare trebuie reluate. Sunt foarte multe domenii, foarte multe sectoare unde lucrurile s-au oprit la jumătate şi acest fapt este contraproductiv. În acest fel nu ajutăm nici comunităţile locale care aşteaptă decizii importante, dar nu ajutăm nici administraţia centrală care de multe ori este pusă în situaţia să gestioneze domenii întregi care de fapt nu ar trebui să ţină de administraţia centrală”, a argumentat preşedintele.</p>
      <p>
        <i>Foto: Inquam Photos / Octav Ganea</i>
      </p>
    </article>
  </body>
</html>