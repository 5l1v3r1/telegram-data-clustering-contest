<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/klimatichnite-promeni-i-tehnologiite-sazdavat-novi-opasni-neravenstva.html"/>
    <meta property="og:site_name" content="News.bg"/>
    <meta property="article:published_time" content="2019-12-09T12:17:09+00:00"/>
    <meta property="og:title" content="Климатичните промени и технологиите създават нови опасни неравенства"/>
    <meta property="og:description" content="Технологичният напредък може да остави зад борда цели страни"/>
  </head>
  <body>
    <article>
      <h1>Климатичните промени и технологиите създават нови опасни неравенства</h1>
      <address>
        <time datetime="2019-12-09T12:17:09+00:00">09 Dec 2019, 12:17</time>
      </address>
      <p><b>Ново поколение глобални неравенства, предизвикани от климатичните промени и технологиите, могат да предизвикат насилие и политическа нестабилност</b>, ако бъдат оставени необуздани, предупредиха от ООН.</p>
      <p>Климатичните промени и технологиите, а не богатството и доходите са <b>съвременните клинове, които все по-често разделят тези, които имат, от тези, които нямат</b>, изтъкват от Програмата за развитие на ООН (ПРООН) в доклада си за човешкото развитие за 2019 г.</p>
      <p>Тези форми на неравенство се увеличават, след като е бил постигнат напредък в по-традиционните мерки за борба с неравенството, като например крайната бедност и болестите, се допълва в доклада.</p>
      <p>"Под сянката на климатичната криза и бурните технологични промени, <b>неравенствата в човешкото развитие придобиват нови форми</b>", се изтъква в доклада.</p>
      <p>"<b>Климатичната криза вече удря най-тежко най-бедните</b>, докато технологичният напредък като машинното обучение и изкуствения интелект може да остави "<b>зад борда" цели групи от хора, дори страни</b>", се предупреждава още в доклада.</p>
      <p>Допускането тези нови неравенства да нарастват може да бъде "<b>изключително опасно и много критично</b>", изтъква администраторът на ПРООН Ахим Щайнер.</p>
      <p>"В богатите и развитите страни, а също и в развиващите се страни, където се появи средна класа, <b>техните реакции стават все по-насилствени</b>", коментира той пред "Ройтерс" преди публикуването на доклада.</p>
      <p>"Ако не се управлява добре и практически, това по същество ще се прояви в това, което виждаме във вечерните новини - <b>горящи автомобили, горящи сгради, горяща инфраструктура, милиони хора по улиците, протестиращи и свалящи правителства</b>", подчертава Щайнер.</p>
      <p>Улични протести в последно време се проведоха и провеждат в Хонконг, Ирак, Иран, Ливан, Чили, Боливия, Венецуела и други места по редица въпроси, включително повишаване на цените, правителствена политика, корупция и движения в подкрепа на демокрацията.</p>
      <p>В доклада на ПРООН се казва, че климатичните промени ще засилят неравенството, тъй като засягат развиващите се страни, много от които имат <b>ограничен капацитет да се противопоставят на заплахите от недохранване, болести и топлинен стрес</b>.</p>
      <p>"Така ефектите от климатичните промени задълбочават съществуващите социални и икономически разломни линии", се казва в доклада.</p>
      <p>Що се отнася до ефекта на технологиите върху неравенството, в доклада се казва, че делът на възрастните с висше образование нараства повече от шест пъти по-бързо в силно развити страни, отколкото в по-слабо развитите страни.</p>
    </article>
  </body>
</html>