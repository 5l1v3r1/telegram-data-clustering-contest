<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/bez-rusija-na-golemite-mezhdunarodni-sastezanija-prez-sledvashtite-4-godini.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T12:30:00+00:00"/>
    <meta property="og:title" content="Без Русия на големите международни състезания през следващите 4 години"/>
    <meta property="og:description" content="Международната антидопингова агенция се произнесе"/>
  </head>
  <body>
    <article>
      <h1>Без Русия на големите международни състезания през следващите 4 години</h1>
      <h2>Международната антидопингова агенция се произнесе</h2>
      <address>
        <time datetime="2019-12-09T12:30:00+00:00">09 Dec 2019, 12:30</time>
      </address>
      <figure>
        <video src="https://vid.btv.bg/btvnews/2019/12/09/russia_1575913094-1.mp4"/>
      </figure>
      <p>Спортистите на Русия няма да могат да участват на големи международни състезания - олимпийски игри и световни първенства, през следващите 4 години под флага на своята страна. Това съобщава агенция ТАСС. </p>
      <p>Решението е на Изпълнителния комитет към Международната антидопингова агенция (УАДА) след заседание в Лозана, Швейцария. То е взето единодушно и е свързано с отнемането на лиценза на Руската антидопингова централа (РУСАДА). Наказанието може да бъде обжалвано в срок от 21 дни, а след това и пред Спортния арбитражен съд (КАС).</p>
      <p>Освен това Русия няма да може да бъде домакин на световни първенства в този период, както и да подават заявки за тяхното организиране. </p>
      <p>Страната обаче ще може да приеме мачове от европейското първенство по футбол. Част от срещите в груповата фаза на Евро 2020 ще се изиграят в Санкт Петербург.</p>
      <p>Атлетите на Русия ще могат да участват на олимпийските игри в Токио през 2020 г. под неутрален флаг, но ако докажат, че не са използвали допинг.</p>
      <p>През следващите 4 години официални лица от Руския олимпийски комитет и Руския параолимпийски комитет също няма да могат да присъстват на състезания.</p>
      <p>Допинг скандалът с Русия започна през 2015 г., когато германското издание "Билд" излезе с разследване, в което се твърди, че в страната се развива мащабна програма за използване на забранени вещества от спортистите, която получава подкрепата и на държавата.</p>
      <p>Това доведе до забрана на руските атлети да участват под собствен флаг на олимпийските игри в Рио де Жанейро през 2016 г., зимните олимпийски игри в Южна Корея през 2018 г. и големите състезания по лека атлетика от 2015 г. насам. Те се състезаваха под неутрален флаг.</p>
      <figure>
        <img src="https://img.bg.sof.cmestatic.com/media/images/640x/Jan2017/2111270212.jpg"/>
        <figcaption>Снимка: Reuters</figcaption>
      </figure>
      <p>През 2018 г. от УАДА възстановиха правата на руската антидопингова агенция, след като страната предостави за разследване пробите от лабораторията в Москва. Това предизвика широк отзвук и недоволство, както и мнения, че въпросните данни са манипулирани. </p>
    </article>
  </body>
</html>