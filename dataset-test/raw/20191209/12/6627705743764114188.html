<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nationalezorggids.nl/ggz/nieuws/51683-blokhuis-verbiedt-recreatief-gebruik-van-lachgas.html"/>
    <meta property="og:site_name" content="www.nationalezorggids.nl"/>
    <meta property="article:published_time" content="2019-12-09T12:10:28+00:00"/>
    <meta property="og:title" content="Blokhuis verbiedt recreatief gebruik van lachgas"/>
    <meta property="og:description" content="Staatssecretaris Paul Blokhuis gaat lachgas voor oneigenlijk recreatief gebruik verbieden door het op de drugslijst van de Opiumwet te plaatsen. Lachgas wordt steeds vaker als recreatief roesmiddel gebruikt, wat leidt tot risico’s voor de volksgezondheid, overlast en verkeersongevallen. Eigenlijke toepassingen van lachgas, zoals gebruik in slagroomspuiten en in de medische wereld, worden van het verbod vrijgesteld. Dit meldt Rijksoverheid. "/>
  </head>
  <body>
    <article>
      <h1>Blokhuis verbiedt recreatief gebruik van lachgas</h1>
      <address>
        <time datetime="2019-12-09T12:10:28+00:00">09 Dec 2019, 12:10</time>
      </address>
      <figure>
        <img src="https://www.nationalezorggids.nl/uploads/article/article_image/51683/normal_lachgas_patroon_patronen_cartridge_slagroom__vermelden_foto_GreenZeb__CC_BY-SA_3.0__.jpg"/>
      </figure>
      <p>Staatssecretaris Paul Blokhuis gaat lachgas voor oneigenlijk recreatief gebruik verbieden door het op de drugslijst van de Opiumwet te plaatsen. Lachgas wordt steeds vaker als recreatief roesmiddel gebruikt, wat leidt tot risico’s voor de volksgezondheid, overlast en verkeersongevallen. Eigenlijke toepassingen van lachgas, zoals gebruik in slagroomspuiten en in de medische wereld, worden van het verbod vrijgesteld. Dit meldt Rijksoverheid. </p>
      <p>Volgens de staatssecretaris kunnen de risico’s met de gezondheid door lachgasgebruik niet langer geaccepteerd worden. Het onderzoek van het Coördinatiepunt Assessment en Monitoring nieuwe drugs (CAM) wijst uit dat gebruik van grote hoeveelheden lachgas tot ernstig en blijvend neurologisch letsel kan leiden. Zelfs bij beperkt gebruik zijn er serieuze gezondheidsrisico’s.</p>
      <h3>Drugsprobleem </h3>
      <p>“Een ‘ballonnetje’ is echt niet zo onschuldig als het lijkt, dat wordt nu duidelijk. Het recreatief gebruik van lachgas heeft zich ontwikkeld tot een drugsprobleem en daarmee is de Opiumwet de juiste route om dit aan te pakken. Maar we willen de aanbieders en gebruikers van lachgas, zoals het eigenlijk bedoeld is, hiermee niet onevenredig benadelen. Het moet immers gewoon blijven om een toef slagroom bij appeltaart te kunnen bestellen”, aldus Blokhuis.</p>
      <h3>Medicinaal lachgas in de zorg </h3>
      <p>Staatssecretaris Blokhuis en minister Grapperhaus van Justitie en Veiligheid gaan de komende periode in gesprek met zowel de ‘eigenlijke’ aanbieders en gebruikers zoals groothandels, detailhandels, horeca en gasproducenten, als ook de IGJ, de politie en het Openbaar Ministerie. Daarnaast dient de beschikbaarheid van medicinaal lachgas in de zorg niet door de maatregel te worden geraakt.</p>
      <p>
        <i>Door: Nationale Zorggids</i>
      </p>
    </article>
  </body>
</html>