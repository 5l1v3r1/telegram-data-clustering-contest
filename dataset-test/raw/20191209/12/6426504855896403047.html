<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/harmony-os-urzadzenia.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T12:45:52+00:00"/>
    <meta property="og:title" content="Harmony OS już nie tylko na telewizorach Huawei. Na razie nie trafi jednak do telefonów i laptopów"/>
    <meta property="og:description" content="Harmony OS jest już w użytku u pierwszych klientów. System ten zarządza telewizorami Huaweia. Firma zapowiada, że niedługo trafi i na inne urządzenia."/>
  </head>
  <body>
    <article>
      <h1>Harmony OS już nie tylko na telewizorach Huawei. Na razie nie trafi jednak do telefonów i laptopów</h1>
      <address><time datetime="2019-12-09T12:45:52+00:00">09 Dec 2019, 12:45</time> by <a rel="author" href="https://www.spidersweb.pl/author/amat3ur" target="_blank">Maciej Gajewski</a></address>
      <p>
        <b>Budowany ponoć od wielu lat Harmony OS jest już w użytku u pierwszych klientów. System ten zarządza telewizorami Huawei. Sama firma zapowiada, że niedługo system ten trafi również i na inne urządzenia.</b>
      </p>
      <p>Huawei nie może już współpracować z Google’em – <a href="https://www.spidersweb.pl/2019/12/huawei-usa-pozew-trump.html">zakazuje tego amerykańskie prawo</a>. Oskarżona o działania szpiegowskie korporacja z Chin nie może więc już stosować na swoich urządzeniach systemu Android. Co prawda nadal może korzystać z AOSP, a więc otwartej wersji Androida bez własnościowych rozwiązań Google’a – to jednak marna pociecha. AOSP nie ma dostępu do takich usług jak Mapy Google, YouTube czy Gmail, że o najważniejszym, a więc Sklepie Play, nie wspominając.</p>
      <p>Firma jednak ma plan awaryjny. Jest nim autorski system Harmony OS, który ponoć powstaje już od bardzo dawna. Trudno powiedzieć, na jakim etapie zaawansowania się na chwilę obecną znajduje. Z jednej strony na rynku są już telewizory z Harmony, z drugiej zaś <a href="https://www.spidersweb.pl/2019/11/huawei-mate-30-pro-polska.html">Mate 30 Pro działa pod kontrolą AOSP</a>, a Huawei sam przyznaje, że na telefonach jego system jeszcze długo się nie pojawi.</p>
      <h3><a href="https://www.spidersweb.pl/tag/harmony-os">Harmony OS</a> jednak się rozwija. Ma trafić na kolejne urządzenia od firmy Huawei.</h3>
      <p>Nowe urządzenia z Harmony OS mają się pojawić już w przyszłym roku i będą promowane zarówno na rodzimym chińskim rynku, jak i za granicą. Informuje o tym publikacja państwowego dziennika Shenzhen Special Zone Daily, o której <a href="https://www.reuters.com/article/us-huawei-technologies-china/huawei-to-roll-out-harmony-os-to-more-products-next-year-but-not-phones-and-tablets-idUSKBN1YD0EH">raportuje Reuters</a>. Niestety nie wiadomo, o jakie urządzenia chodzi, choć Huawei doprecyzował, które z nich Harmony OS na razie nie doczekają: są to tablety, notebooki i telefony.</p>
      <p>O co więc chodzi? Na razie możemy zgadywać na bazie pierwotnego planu wydawniczego Harmony OS, a więc zakładamy, że chodzi o zegarki, głośniki i gogle do wirtualnej rzeczywistości marki Huawei. A więc urządzenia, nie licząc pierwszej z kategorii, które Huawei raczej – delikatnie rzecz ujmując – ostrożnie wprowadza na rynek europejski.</p>
      <p>Wygląda więc na to, że choć rozwój Harmony OS posuwa się powoli do przodu, na razie w Polsce prędko nie skorzystamy. Trzymamy jednak kciuki, bo przecież nic tak nie robi dobrze rynkowi jak zdrowa i liczna konkurencja.</p>
      <p>
        <i>Psst! Święta coraz bliżej, a ty nie masz jeszcze prezentów? <a href="http://poradnikswiateczny.com/">Zajrzyj do naszego poradnika świątecznego</a> i wybierz coś dla siebie i najbliższych! </i>
      </p>
    </article>
  </body>
</html>