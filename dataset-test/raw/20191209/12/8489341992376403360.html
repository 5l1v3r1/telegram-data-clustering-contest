<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811032/%D9%88%D8%B2%D8%A7%D8%B1%D8%AA-%D8%A8%D9%87%D8%AF%D8%A7%D8%B4%D8%AA-%D9%85%DB%8C%D8%B2%D8%A8%D8%A7%D9%86-%D8%B3%DB%8C-%D9%88-%D9%BE%D9%86%D8%AC%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%82%D8%B1%D8%A2%D9%86-%D9%88-%D8%B9%D8%AA%D8%B1%D8%AA-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="بحرالعلوم خبر داد وزارت بهداشت میزبان سی و پنجمین جشنواره قرآن و عترت دانشجویان شد"/>
    <meta property="og:description" content="رئیس مرکز قرآن و عترت وزارت بهداشت گفت: سال آینده وزارت بهداشت میزبان سی و پنجمین جشنواره ملی قرآن و عترت دانشجویان کشور خواهد بود."/>
  </head>
  <body>
    <article>
      <h1>بحرالعلوم خبر داد وزارت بهداشت میزبان سی و پنجمین جشنواره قرآن و عترت دانشجویان شد</h1>
      <h2>رئیس مرکز قرآن و عترت وزارت بهداشت گفت: سال آینده وزارت بهداشت میزبان سی و پنجمین جشنواره ملی قرآن و عترت دانشجویان کشور خواهد بود.</h2>
      <address>
        <time datetime="2019-12-09T12:01:00+00:00">09 Dec 2019, 12:01</time>
      </address>
      <p>به گزارش گروه دانشگاه خبرگزاری دانشجو، به نقل از معاونت فرهنگی و دانشجویی وزارت بهداشت (مفدا)، محمد مهدی بحرالعلوم با اعلام این خبر افزود: برگزاری جشنواره ملی قرآن و عترت سال گذشته بر عهده وزارت علوم و امسال بر عهده دانشگاه آزاد بود و سال آینده با تایید نهاد رهبری در دانشگاه‌ها، وزارت بهداشت این مهم را بر عهده خواهد داشت.<br/><br/>وی افزود: انشاالله قصد داریم سال آینده جشنواره اساتید را نیز در سطح ملی برگزار کنیم.<br/><br/>رئیس مرکز قرآن و عترت وزارت بهداشت با اشاره به موفقیت دانشجویان دانشگاه‌های علوم پزشکی در دوره گذشته جشنواره ملی قرآن و عترت دانشجویان کشور گفت: امسال ۱۲۵ نفر از دانشجویان وزارت بهداشت به جشنواره ملی راه پیدا کردند که شامل ۱۱۷ نفر و دو گروه تواشیح بود. از این میان ۲۰ نفر موفق به کسب رتبه شدند.<br/><br/>وی گفت: به تعبیر دیگر ۱۷ درصد از راه یافتگان وزارت بهداشت به این جشنواره، موفق به کسب رتبه شدند. امسال جشنواره ملی دانشجویان ۲۵۰ برگزیده داشت که ۸ درصد این جوایز به دانشجویان دانشگاه‌های علوم پزشکی اختصاص یافت.<br/><br/>بحرالعلوم افزود: دانشجویان علوم پزشکی در بخش معارف هر سال درخشان ظاهر می‌شوند و امسال در این بخش ۸ نفر از برگزیدگان از وزارت بهداشت بودند. در بخش آوایی نیز ۱۰ رتبه از بخش آوایی بود به ویژه در رشته حفظ قرآن رتبه‌های خوبی کسب کردیم.<br/><br/>وی گفت:، اما در رشته‌های ادبی، هنری و پژوهشی نتوانستیم آن طور که شایسته دانشجویان علوم پزشکی است ظاهر شویم. در روز‌های آینده در ستاد وزارت بهداشت جلساتی برگزار و این موضوع را آسیب شناسی خواهیم کرد تا در آینده شاهد رشد کیفی آثار دانشجویان در این بخش‌ها باشیم.<br/><br/>رئیس مرکز قرآن و عترت وزارت بهداشت اضافه کرد: پیش نویس آیین نامه بیست و پنجمین جشنواره قرآن و عترت وزارت بهداشت آماده ابلاغ است. در آبان ماه جلسه‌ای به منظور بررسی آیین نامه تشکیل و آیین نامه به نظر سنجی گذاشته شد. اکنون در انتظار راه‌اندازی سامانه جشنواره هستیم و در آینده نزدیک آیین نامه جشنواره را ابلاغ می‌کنیم.<br/><br/>وی با اشاره به برنامه‌های مرکز قرآن و عترت وزارت بهداشت در سال ۹۸ گفت: برگزاری دوره تربیت معلم قرآن کریم و ارتقای قرآنی دانشجویان علوم پزشکی، برگزاری بیست و چهارمین جشنواره قرآن و عترت، نشست کارشناسان نماز و ائمه جماعات دانشگاه‌های علوم پزشکی، برگزاری دوره‌های تدبر در قرآن و آموزش ضمن خدمت کارکنان وزارت بهداشت با موضوع قرآن و نماز از جمله این فعالیت‌ها است.</p>
    </article>
  </body>
</html>