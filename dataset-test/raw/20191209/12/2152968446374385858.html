<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/knigi/2019/12/09/mydrostta-na-iztoka-prez-pogleda-na-nikos-kazandzakis.432337"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T12:54:00+00:00"/>
    <meta property="og:title" content="Мъдростта на Изтока през погледа на Никос Казандзакис"/>
    <meta property="og:description" content="Непревежданата до момента на български &quot;Градината с камъните&quot; у нас | Dnes.bg"/>
  </head>
  <body>
    <article>
      <h1>Мъдростта на Изтока през погледа на Никос Казандзакис</h1>
      <h2>Непревежданата до момента на български "Градината с камъните" у нас</h2>
      <address><time datetime="2019-12-09T12:54:00+00:00">09 Dec 2019, 12:54</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Големият гръцки писател Никос Казандзакис създава своите най-известни творби едва в последните 15 години на живота си. Преди тях и веднага след първото издание на "Аскетика" той предприема и редица пътувания – в Русия, в Германия, във Франция и в Япония и Китай.</p>
      <p>Непревежданата до момента "Градината с камъните" е жанрово неопределено духовно упражнение, вдъхновено от пътешествията му в Страната на изгряващото слънце и Китай, както и ключ към цялото творчество на "най-важния гръцки автор и философ на 20-и век".</p>
      <p>Именно там той се сблъсква с трагедията на раждането на империализма в годините, предхождащи Втората световна война. Това е "единствената от всички книги на Казандзакис, в която главният герой е самият автор разказвач. Защото въпреки усилията на писателя да измести гравитационния център към своите герои, той си остава основният персонаж."</p>
      <p>"Градината с камъните" е  и първият опит на Казандзакис с романа преди написването на  magnum opus-a му "Алексис Зорбас". Книгата съчетава в себе си и елементи на пътепис, исторически разказ и духовно упражнение. Това е ярък портрет на духа на времето – не само в Източна Азия, но и в целия свят в навечерието на най-голямото кръвопролитие в историята.</p>
      <p>Но в центъра на този разказ не стои войната, а нещо, дълбоко закодирано в човешката душа, което винаги кара хората да се бунтуват, да се развиват, да оцеляват и да побеждават мрака. Нещо отвъд думите, което само велик майстор на перото може да облече с думи.</p>
      <p> "Човешката душа е чудо, извор, който блика от калта на плътта, не знае къде отива, нито какво иска, още по-малко защо има неразбираемата и противоестествена мания да се въздига. Да се въздига и да страда.", пише Никос Казандзакис<br/> </p>
    </article>
  </body>
</html>