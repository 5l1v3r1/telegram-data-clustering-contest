<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/12/facebook-start-rechtszaak-tegen-malafide-adverteerders/"/>
    <meta property="og:site_name" content="One More Thing"/>
    <meta property="article:published_time" content="2019-12-09T12:19:07+00:00"/>
    <meta property="og:title" content="Facebook start rechtszaak tegen malafide adverteerders"/>
    <meta property="og:description" content="Facebook is een rechtszaak gestart om malafide adverteerders op zijn eigen platform aan te pakken. De oplichters wisten accounts te hacken via advertenties."/>
  </head>
  <body>
    <article>
      <h1>Facebook start rechtszaak tegen malafide adverteerders</h1>
      <address><time datetime="2019-12-09T12:19:07+00:00">09 Dec 2019, 12:19</time> by <a rel="author">Dennis Hoogeveen</a></address>
      <p>Facebook is een rechtszaak gestart om malafide adverteerders op zijn eigen platform aan te pakken. Dat schrijft het socialmediabedrijf in een <a href="https://about.fb.com/news/2019/12/taking-action-against-ad-fraud/">persbericht</a>. Het gaat niet om kleine jongens: volgens het platform misleidden ze gebruikers via advertenties om malware te installeren. Deze zaak moet dan ook een signaal zijn naar oplichters die het platform willen misbruiken.</p>
      <p>Specifiek wil Facebook het bedrijf ILikeAd Media International Company Ltd aanpakken. Ook de personen Chen Xiao Cong en Huang Tao wil Facebook aanklagen. Samen zouden zij verantwoordelijk zijn voor het maken en verspreiden van de misleidende advertenties, én het hacken van getroffen accounts.</p>
      <h3>Oplichters actief op Facebook</h3>
      <p>Volgens het persbericht gingen de oplichters zorgvuldig te werk. Door middel van advertenties op Facebook wisten ze gebruikers te verleiden om te klikken naar een website. Wie daar eenmaal belandde, liep het risico aan malware te worden blootgesteld. Daardoor konden de hackers uiteindelijk accounts overnemen. Vanaf die accounts runden de oplichters vervolgens dezelfde advertenties. Zo wisten ze onschuldige gebruikers op te zadelen met hoge kosten.</p>
      <figure>
        <img src="https://cdn.onemorething.nl/uploads/2019/10/Mark-Zuckerberg-Facebook-Libra-1440x810.jpg"/>
        <figcaption>Mark Zuckerberg bij de Europese Commissie, archieffoto. Bron: EPA / YOAN VALAT</figcaption>
      </figure>
      <p>De ingebouwde controlemechanismen van Facebook faalden, blijkt nu. Daardoor konden de daders lange tijd vrijuit gaan. Door een techniek die <i>cloaking</i> heet, ‘zagen’ de systemen niet naar welke website de advertenties leidden. De advertentie op het platform linkte naar een andere url dan het systeem aan de achterkant kon zien. Volgens het bedrijf is dat heel moeilijk tegen te gaan.</p>
      <h3>Misbruik van bekende gezichten</h3>
      <p>Maar de oplichters gingen nog een stapje verder, beweert het sociale medium. Ze gebruikten namelijk ook <i>celeb bait</i>: door foto’s en namen van beroemdheden te plaatsen bij de advertentie, gaven ze een bepaalde geloofwaardigheid aan de berichten. In Nederland zien we dat ook veel. Recent won John de Mol een <a href="https://www.want.nl/facebook-gerechtelijke-stappen-strijd-nep-advertenties/">rechtszaak</a> tegen Facebook, die vindt dat het medium mede-verantwoordelijk is. Ook de foto’s en namen van Alexander Klöpping en Matthijs van Nieuwkerk zijn veel misbruikt in bitcoin-advertenties.</p>
      <p>Opmerkelijk genoeg gaat Facebook in de zaak van John de Mol in hoger beroep, kondigden ze enkele dagen geleden aan. Hoewel het bedrijf nog altijd stellig beweert dit misbruik te willen voorkomen, lijken ze de verantwoordelijk gedeeltelijk van zich af te schuiven. Met deze rechtszaak zet het bedrijf een stap in de goede richting om misbruik te voorkomen, maar waar voelt het zich nu precies <a href="https://www.onemorething.nl/2019/11/facebook-verliest-fake-news-bestrijder-nederland/">wel en niet verantwoordelijk</a> voor?</p>
      <related>
        <h4>Bekijk ook dit.</h4>
        <a href="https://www.onemorething.nl/2019/12/facebook-moet-verplicht-bericht-singaporees-nieuwsmedium-aanduiden-als-onjuist/"/>
        <a href="https://www.onemorething.nl/2019/11/facebook-instagram-stabiel-wereldwijde-storing/"/>
        <a href="https://www.onemorething.nl/2019/11/facebook-verliest-fake-news-bestrijder-nederland/"/>
        <a href="https://www.onemorething.nl/2019/11/facebook-lanceert-nieuwe-onderzoeksapp/"/>
        <a href="https://www.onemorething.nl/2019/11/facebook-werkte-aan-personeelsapp-voor-gezichtsherkenning/"/>
        <a href="https://www.onemorething.nl/2019/11/facebook-updatet-ios-app-en-verhelpt-softwarefout-van-camerafunctie/"/>
      </related>
    </article>
  </body>
</html>