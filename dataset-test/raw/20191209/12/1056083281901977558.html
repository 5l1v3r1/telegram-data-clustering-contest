<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813521/%D8%B4%D8%A7%D9%86%D8%B3-%D8%AD%D8%B1%DB%8C%D8%B1%DB%8C-%D8%A8%D8%B1%D8%A7%DB%8C-%D9%86%D8%AE%D8%B3%D8%AA-%D9%88%D8%B2%DB%8C%D8%B1%DB%8C-%D9%84%D8%A8%D9%86%D8%A7%D9%86-%D8%A8%DB%8C%D8%B4-%D8%A7%D8%B2-%D9%87%D8%B1%DA%A9%D8%B3-%D8%AF%DB%8C%DA%AF%D8%B1%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:08:16+00:00"/>
    <meta property="og:title" content="شانس حریری برای نخست وزیری لبنان بیش از هرکس دیگری است"/>
    <meta property="og:description" content="با وجودی که مقامات لبنان در مورد انتخاب نخست وزیر جدید هنوز به توافق نرسیده‌اند اما به نظر می‌رسد سعد حریری، نخست وزیر مستعفی این کشور شانس بیشتری برای تصدی این پست داشته باشد چرا که علاوه بر حمایت احزاب اهل سنت از وی، دو حزب شیعی لبنان یعنی حزب‌الله و جنبش امل هم قبول کرده‌اند که تعداد وزرای خود را در دولت جدید کم کنند و همین مسأله به حریری کمک می‌کند در صدر دولت تکنوسیاسی قرار گرفته و مأموریتش را انجام دهد."/>
  </head>
  <body>
    <article>
      <h6 class="kicker">/الشرق الاوسط /</h6>
      <h1>شانس حریری برای نخست وزیری لبنان بیش از هرکس دیگری است</h1>
      <address><time datetime="2019-12-09T12:08:16+00:00">09 Dec 2019, 12:08</time> by <a rel="author">رویا معصومی</a></address>
      <p>با وجودی که مقامات لبنان در مورد انتخاب نخست وزیر جدید هنوز به توافق نرسیده‌اند اما به نظر می‌رسد سعد حریری، نخست وزیر مستعفی این کشور شانس بیشتری برای تصدی این پست داشته باشد چرا که علاوه بر حمایت احزاب اهل سنت از وی، دو حزب شیعی لبنان یعنی حزب‌الله و جنبش امل هم قبول کرده‌اند که تعداد وزرای خود را در دولت جدید کم کنند و همین مسأله به حریری کمک می‌کند در صدر دولت تکنوسیاسی قرار گرفته و مأموریتش را انجام دهد.</p>
      <p>به گزارش ایسنا، روزنامه الشرق الاوسط در مطلبی در خصوص بحران سیاسی در لبنان نوشت: با توجه به اینکه دیدگاه روشنی در مورد مرحله آتی لبنان وجود ندارد، این کشور سه گزینه پیش رو دارد؛ نخست اینکه دوره دولت موقت را طولانی کند، دوم اینکه دولت تکنوکرات گسترده به نخست وزیری سعد حریری تشکیل دهد که در صورت شکست، دولتی با چهره‌های سیاسی تشکیل و حریری همچنان نخست وزیر باقی خواهد ماند و گزینه سوم اینکه دولت وحدت تشکیل دهد که این گزینه در حال حاضر بعید به نظر می‌رسد.</p>
      <p>منابع سیاسی لبنان گفتند، طرف‌های زیادی برای مشارکت در رایزنی‌ها یا تعیین نام نامزد خود برای پست نخست وزیری تردید دارند و همین تردید به نفع حریری برای بازگشت مجدد به پست نخست وزیری خواهد بود. این منابع با بیان اینکه باید منتظر موضع گیری جریان آزاد ملی وابسته به جبران باسیل بود که احتمالا فؤاد مخزومی، نماینده پارلمان لبنان را به عنوان نامزد خود برای پست نخست وزیری انتخاب می‌کند، شانس حریری برای نخست وزیر شدن را هم رد نکردند؛ چرا که با توجه به توافق‌نظر اهل سنت درباره حریری و قبول دو حزب شیعی یعنی حزب‌الله و جنبش امل برای کاهش تعداد وزرای خود در دولت جدید، حریری می‌تواند با برعهده گرفتن پست نخست وزیری مأموریتش را که همان کاهش تعداد چهره‌های سیاسی در دولتش است به راحتی انجام دهد.</p>
      <p>این منابع سیاسی افزودند، بحران احتمالی در لبنان ناشی از دو واقعیت خواهد بود؛ نخست اصرار حریری برای تشکیل دولت تکنوکرات متشکل از متخصصان که بحران مالی و اقتصادی که گریبانگیر کشور شده را حل و مطالبات مردم را پاسخ دهد. از طرفی هم حریری نمی‌پذیرد که باسیل در دولت جدید حضور داشته باشد و توافق میان جریان المستقبل وابسته به سعد حریری و جریان آزاد ملی که پیش از اعتراضات پا برجا بود هم به نظر می‌رسد از بین رفته و لبنان وارد مرحله‌ای تازه شده و دیگر خط مشی سیاسی سابق را نمی‌پذیرد.(حریری و باسیل در خصوص اینکه شخصی به جز حریری ریاست دولت آینده را بر عهده داشته باشد، تقریبا توافق کرده‌ بودند، به این شرط که حریری این فرد را انتخاب کند و در دولت جدید وزیرانی که موجب نارضایتی هستند، حضور نداشته باشند.)</p>
      <p>اما واقعیت دوم این است که با انصراف سمیر الخطیب، تاجر سرشناس لبنانی از انتصاب سمت نخست وزیری توافق مذکور به هم خوردو همه معادلات به هم ریخت. حال منابع مذکور این سؤال را مطرح می‌کنند که آیا همین توافقی که میان حریری و باسیل بر سر نامزدی الخطیب وجود داشت، در صورت مأمور شدن مجدد حریری برای تشکیل دولت، به حمایت باسیل و حزب متبوعش از حریری منجر می‌شود یا خیر؟</p>
      <p>این منابع در ادامه گفتند برای روشن شدن پاسخ این سؤال باید در انتظار موضع‌گیری میشل عون، رئیس جمهوری لبنان بود.</p>
      <p>همچنین رایزنی‌های پارلمان در خصوص تعیین نخست وزیر که قرار بود امروز (دوشنبه) انجام شود بنا به درخواست رؤسای فراکسیون‌های پارلمانی مجددا تا دوشنبه آتی به تأخیر افتاد. حریری هم نشست فراکسیون المستقبل را که قرار بود روز یکشنبه برگزار شود به صبح امروز و پیش از رفتنش به کاخ بعبدا موکول کرد.</p>
      <p>در عین حال که تصمیم‌گیرنده نهایی در خصوص نخست وزیر آینده لبنان، شخص حریری است، شانس وی نیز برای تصدی این پست بسیار افزایش یافته است؛ چرا که علاوه بر حمایت اکثریت اهل سنت از وی، نمایندگان شیعه در فراکسیون‌های "توسعه و آزادی" و "وفاداری به مقاومت" هم از حریری حمایت کرده و تسهیلات لازم را برای داشتن نماینده سیاسی در دولت فراهم می‌کنند.</p>
      <p>اطلاعات منتشره هم حاکی از آن است که رایزنی‌های سیاسی میان طرف‌های مختلف لبنان بار دیگر از سر گرفته شده است و در همین رابطه قرار بود حریری روز یکشنبه با دو معاون سیاسی رئیس پارلمان و دبیرکل حزب‌الله لبنان دیدار کند. همچنین رایزنی‌های باسیل با مخزومی نیز همچنان ادامه دارد.</p>
      <p>سامی الجمیل، رهبر حزب "الکتائب" هم اعلام کرد، قصد دارد نخست وزیر را از خارج از طبقه سیاسی کنونی انتخاب کند. وی در ادامه نام "نواف سلام" را برای نامزدی پست نخست وزیری اعلام کرد و گفت: سلام را نمی‌شناسیم اما او فردی مستقل و سفیر لبنان در سازمان ملل بوده، به تنهایی ماه‌ها ریاست دوره‌ای شورای امنیت را مدیریت کرده و شایستگی‌اش را نشان داده و استانداردهای لازم برای هدایت مرحله دشوار کنونی کشور را دارد.</p>
      <p>الجمیل با بیان اینکه در رایزنی‌های نمایندگان پارلمان شرکت می‌کند، نسبت به تأخیر آن هشدار داد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813562/%D9%BE%D8%A7%D8%B1%DB%8C%D8%B3-%DA%86%D9%87%D8%A7%D8%B1%D8%B4%D9%86%D8%A8%D9%87-%D9%85%DB%8C%D8%B2%D8%A8%D8%A7%D9%86-%D9%86%D8%B4%D8%B3%D8%AA-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%AF%D8%B1%D8%A8%D8%A7%D8%B1%D9%87-%D9%84%D8%A8%D9%86%D8%A7%D9%86-%D8%A7%D8%B3%D8%AA"/>
      </related>
    </article>
  </body>
</html>