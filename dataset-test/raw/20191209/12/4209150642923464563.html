<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Radoncic-Naredne-sedmice-odluka-o-ministru-bezbjednosti/572740?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T12:49:30+00:00"/>
    <meta property="og:title" content="Radončić: Naredne sedmice odluka o ministru bezbjednosti"/>
    <meta property="og:description" content="SARAJEVO - Predsjednik Saveza za bolju budućnost (SBB) Fahrudin Radončić izjavio je danas da će odluka o njegovom imenovanju za ministra bezbjednosti u Savjetu ministara, vjerovatno, biti donesena iduće sedmice, odnosno u ponedjeljak, 16. decembra."/>
  </head>
  <body>
    <article>
      <h1>Radončić: Naredne sedmice odluka o ministru bezbjednosti</h1>
      <address><time datetime="2019-12-09T12:49:30+00:00">09 Dec 2019, 12:49</time> by <a rel="author">Srna</a></address>
      <p>SARAJEVO - Predsjednik Saveza za bolju budućnost (SBB) Fahrudin Radončić izjavio je danas da će odluka o njegovom imenovanju za ministra bezbjednosti u Savjetu ministara, vjerovatno, biti donesena iduće sedmice, odnosno u ponedjeljak, 16. decembra.</p>
      <p>"Delegacije SDA i HDZ-a vjerovatno će se sastati u četvrtak, 12. decembra. Ono što je sigurno je da će se SDA, SBB i DF u petak, 13. decembra, naći na nivou lidera i prvih saradnika, gdje će se razgovarati ozbiljnije i o koaliciji i o nekim programskim stvarima koje se sada ne spominju", rekao je Radončić uoči sjednice Predsjedništva SBB-a u Sarajevu.</p>
      <p>On je izrazio očekivanja da će se tokom ove sedmice javiti i Zoran Tegeltija da bi vidio kakav je njegov plan kao budućeg predsjedavajućeg Savjeta ministara, ne samo u sektoru bezbjednosti.</p>
      <p>Prema njegovim riječima, nakon toga bi u ponedjeljak, 16. decembra, imao sve ulazne informacije i donio odluku da li SBB i on, personalno, ulaze "u tu priču".</p>
      <p>Odgovarajući na pitanje zbog čega se čeka naredna sedmica za odluke s obzirom na to da je najavljivano da bi imena ministara u budućem sazivu Savjeta ministara mogla biti poslata na provjere već ove sedmice, Radončić je rekao da to nije samo do SBB-a, nego i do drugih učesnika.</p>
      <p>"(Željko) Komšić je, mislim, u Avganistanu, tako da je to objektivni razlog da tek u petak možemo da sjednemo i da razgovaramo", pojasnio je Radončić.</p>
    </article>
  </body>
</html>