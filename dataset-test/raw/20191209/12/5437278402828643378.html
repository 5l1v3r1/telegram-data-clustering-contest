<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/verbod-op-lachgas-middel-gevaarlijker-dan-gedacht"/>
    <meta property="og:site_name" content="1limburg"/>
    <meta property="article:published_time" content="2019-12-09T12:29:21+00:00"/>
    <meta property="og:title" content="Verbod op lachgas: middel is gevaarlijker dan gedacht"/>
    <meta property="og:description" content="Lachgas mag niet meer als roesmiddel worden gebruikt. Het kabinet verbiedt het onder jongeren razend populaire middel, omdat onderzoekers concluderen dat het gevaarlijker is dan gedacht."/>
  </head>
  <body>
    <article>
      <h1>Verbod op lachgas: middel is gevaarlijker dan gedacht</h1>
      <h2>Lachgas mag niet meer als roesmiddel worden gebruikt. Het kabinet verbiedt het onder jongeren razend populaire middel, omdat onderzoekers concluderen dat het gevaarlijker is dan gedacht.</h2>
      <address><time datetime="2019-12-09T12:29:21+00:00">09 Dec 2019, 12:29</time> by <a rel="author">Maura Laarman en Persbureau ANP</a></address>
      <p>Voor gebruik in de slagroomspuit en verdoving bij de tandarts en ziekenhuis blijft lachgas wel toegestaan.</p>
      <p><b>Zwarte lijst<br/></b>Lachgas komt op een zwarte lijst van de Opiumwet, schrijft staatssecretaris Paul Blokhuis aan de Tweede Kamer. Daarop staan onder meer het plantaardige qat en slaapmiddelen. "Het recreatief gebruik van lachgas heeft zich ontwikkeld tot een drugsprobleem en daarmee is de Opiumwet de juiste route om dit aan te pakken", vindt Blokhuis.</p>
      <p><b>Lachgaswinkel<br/></b>Venray kende in augustus de primeur van de eerste lachgaswinkel van Nederland. Hoewel de gemeente niet blij was met de winkel, kon ze de komst ervan niet verhinderen vanwege een gebrek aan regelgeving. Sindsdien zijn er steeds meer gemeenten die lachgas op eigen initiatief in de ban hebben gedaan.</p>
      <p><b>Lees ook</b>: <a href="https://www.1limburg.nl/venray-krijgt-lachgaswinkel-gemeente-niet-blij">Venray krijgt lachgaswinkel: gemeente niet blij</a></p>
      <p>Eind september sloot de Venrayse lachgaswinkel zijn deur overigens alweer. Volgens de eigenaar was er nog <a href="https://www.1limburg.nl/lachgaswinkel-venray-alweer-dicht-gemeente-wil-regelgeving">geen behoefte</a> aan een fysieke winkel. Burgemeester Hans Gilissen van Venray greep de sluiting aan om opnieuw aan te dringen op landelijke regelgeving.</p>
      <p><b>Maatregelen<br/></b>Burgemeesters, politiechefs en artsen dringen al langer aan op maatregelen tegen lachgas. Blokhuis wachtte de bevindingen af van drugsbeoordelingscommissie CAM, dat nieuwe drugs onderzoekt.</p>
      <p><b>Ernstige schade<br/></b>Het CAM ziet niet alleen bij overmatig gebruik gevaren. Wie bijvoorbeeld zonder het te weten een vitamine B12-tekort heeft, kan al na een enkel ballonnetje "ernstige neurologische schade" oplopen.</p>
      <p>Het aantal meldingen van gezondheidsklachten na lachgasgebruik steeg de afgelopen jaren snel.</p>
      <p><b>Gevaar in verkeer<br/></b>Blokhuis maakt zich extra zorgen omdat de gebruikers vaak jong, onervaren en kwetsbaar zijn. Bovendien is lachgas een gevaar in het verkeer.</p>
      <p>L1 testte het effect van lachgas op de rijvaardigheid. De conclusie: rijden is niet verantwoord. Lachgas beïnvloedt bijvoorbeeld je reactiesnelheid en je zicht.</p>
      <p><a href="https://www.1limburg.nl/l1-test-lachgas-het-verkeer-niet-grappig"><b>Bekijk hier de test terug</b></a>.</p>
      <p><b>Uitzondering<br/></b>Het leek moeilijk om lachgas te verbieden. Het gas wordt ook gebruikt in bijvoorbeeld slagroomspuiten en als verdovend middel in de tandartsstoel of spreekkamer. Voor zulk "eigenlijk gebruik" maakt de wet straks een uitzondering.</p>
      <p>Dan moet wel heel precies duidelijk zijn waarvoor lachgas wél toegestaan moet blijven. Blokhuis en justitieminister Ferd Grapperhaus gaan daarover komende tijd met leveranciers en afnemers praten.</p>
      <p><b>Drie jaar geleden<br/></b>Jongeren ontdekten lachgas pas massaal toen de rechter het gebruik drie jaar geleden vrijgaf. Voordien werd het aangemerkt als geneesmiddel en golden er strenge regels.</p>
      <p>Ook de regeringspartijen lijken verdeeld over lachgas. Vooral CDA en ChristenUnie drongen aan op een verbod.</p>
    </article>
  </body>
</html>