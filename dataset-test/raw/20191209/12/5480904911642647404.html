<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-reporyjich-se-bude-o-pomniku-vlasovcum-jednat-uz-v-utery/1830427?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T12:13:00+00:00"/>
    <meta property="og:title" content="V Řeporyjích se bude o pomníku vlasovcům jednat už v úterý"/>
    <meta property="og:description" content="Praha - Zastupitelé pražských Řeporyjí budou o pomníku vlasovcům jednat v úterý večer. Informaci radnice zveřejnila na své úřední desce. Původně se mělo zastupitelstvo podle starosty městské části Pavla Novotného (ODS) sejít až 16. prosince. Termín Novotný změnil ze zdravotních důvodů, řekl ČTK. Pomník vlasovcům by měl být odhalen příští rok na květnové výročí konce druhé světové války, uvedl nedávno Novotný."/>
  </head>
  <body>
    <article>
      <h1>V Řeporyjích se bude o pomníku vlasovcům jednat už v úterý</h1>
      <address><time datetime="2019-12-09T12:13:00+00:00">09 Dec 2019, 12:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zastupitelé pražských Řeporyjí budou o pomníku vlasovcům jednat v úterý večer. Informaci radnice zveřejnila na své úřední desce. Původně se mělo zastupitelstvo podle starosty městské části Pavla Novotného (ODS) sejít až 16. prosince. Termín Novotný změnil ze zdravotních důvodů, řekl ČTK. Pomník vlasovcům by měl být odhalen příští rok na květnové výročí konce druhé světové války, uvedl nedávno Novotný.</p>
      <p>Takzvaní vlasovci byli občané Sovětského svazu, kteří se v německém zajetí nechali naverbovat do Ruské osvobozenecké armády. S Němci pak od začátku roku 1945 bojovali proti Sovětům, na konci války ale pomohli osvobodit Prahu. Zemřelo jich při tom zhruba 300. V <a href="https://www.ceskenoviny.cz/zpravy/v-reporyjich-se-bude-o-pomniku-vlasovcum-jednat-uz-v-utery/tps://housing.espis.mepnet.cz/eDeskaReporyje/">Řeporyjích</a> podle Novotného stále žijí pamětníci květnových událostí. Vlasovci tam dorazili už 6. května 1945.</p>
      <p>Proti záměru výstavby pomníku se ohradilo ruské velvyslanectví v Praze, podle kterého by byl porušením mezinárodních závazků České republiky vyplývajících z úmluvy o nepromlčitelnosti válečných zločinů. Novotný následně na ruské velvyslanectví přivezl dopis adresovaný ruskému prezidentovi Vladimiru Putinovi, ve kterém uvedl, že o svém záměru nebude s Ruskem diskutovat. Ruská diplomacie posléze prostřednictvím mluvčí Marije Zacharovové označila nápad na pomník vlasovcům za "naprosto příšernou iniciativu", která slouží reinkarnaci nacismu. Prezident Miloš Zeman připustil, že vlasovci pomohli Praze, ale předtím se dopustili zrady.</p>
      <p>Novotný dnes s nadsázkou ČTK také řekl, že změnu data jednání zastupitelstva na poslední chvíli udělal proto, aby zmátl Sověty. O Řeporyje se začala výrazně zajímat ruská média poté, co Novotný před necelými třemi týdny na twitteru napsal, že místní zastupitelstvo má schválit vybudování pomníku vlasovcům. Následně při předání dopisu na ruském velvyslanectví mluvil o tom, že chce, aby zastupitelé městské části měli klid a nevolaly jim ani nestály u domu štáby ruských médií.</p>
      <p>Vedení magistrátu se v kauze pomníku podle primátora Zdeňka Hřiba (Piráti) angažovat nebude. "Je to plán městské části, my ctíme samosprávu městských částí a do jejich věcí nezasahujeme. Z mého pohledu by se měl prioritně vyřešit neoznačený masový hrob vlasovcům v Jinonicích," řekl Hřib.</p>
      <p>O přispění vlasovců k osvobození hlavního města se v Československu za komunistického režimu mlčelo. Rusko jejich zásluhy dodnes neuznává.</p>
    </article>
  </body>
</html>