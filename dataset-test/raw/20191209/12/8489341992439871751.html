<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810437/%D8%B1%D9%88%D8%AD%E2%80%8C%D8%A7%D9%84%D8%A7%D9%85%DB%8C%D9%86%DB%8C-%DA%A9%D8%B3%D8%A7%D9%86%DB%8C-%DA%A9%D9%87-%D8%AA%D9%8E%DA%A9%D8%B1%D8%A7%D8%B1-%DA%A9%D8%B1%D8%AF%D9%86%D8%AF-%D8%A8%D8%A7%DB%8C%D8%AF-%D9%BE%D8%A7%D8%B3%D8%AE%DA%AF%D9%88-%D9%88%D8%B6%D8%B9%DB%8C%D8%AA-%DA%A9%D8%B4%D9%88%D8%B1-%D8%A8%D8%A7%D8%B4%D9%86%D8%AF-%D8%A8%D8%A7-%D9%85%D8%B4%DA%A9%D9%84-%D8%AA%D8%AC%D9%85%DB%8C%D8%B9-%D9%82%D9%88%D8%A7%D9%86%DB%8C%D9%86-%D8%AF%D8%B1-%D9%85%D8%AC%D9%84%D8%B3-%D8%B1%D9%88%D8%A8%D8%B1%D9%88-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="در گفتگو با «دانشجو» مطرح شد؛ روح‌الامینی: کسانی که «تَکرار» کردند باید پاسخگو وضعیت کشور باشند / با مشکل تجمیع قوانین در مجلس روبرو هستیم"/>
    <meta property="og:description" content="رئیس خانه احزاب گفت: در حال حاضر با مشکل تجمیع قوانین روبرو هستیم و شاید به قانون زدایی بیشتر نیاز داشته باشیم و بر بعد نظارت بیشتر باید تکیه کنیم و رودربایستی‌ها کنار گذاشته شود."/>
  </head>
  <body>
    <article>
      <h1>در گفتگو با «دانشجو» مطرح شد؛ روح‌الامینی: کسانی که «تَکرار» کردند باید پاسخگو وضعیت کشور باشند / با مشکل تجمیع قوانین در مجلس روبرو هستیم</h1>
      <h2>رئیس خانه احزاب گفت: در حال حاضر با مشکل تجمیع قوانین روبرو هستیم و شاید به قانون زدایی بیشتر نیاز داشته باشیم و بر بعد نظارت بیشتر باید تکیه کنیم و رودربایستی‌ها کنار گذاشته شود.</h2>
      <address>
        <time datetime="2019-12-09T12:00:00+00:00">09 Dec 2019, 12:00</time>
      </address>
      <p>عبدالحسین روح‌الامینی رئیس خانه احزاب در گفتگو با خبرنگار خبرگزاری دانشجو در خصوص نحوه حضور خود در انتخابات گفت: همگام با شورای ائتلاف نیروهای انقلاب خواهم بود؛ آن‌ها را حمایت می‌کنم و هر تصمیمی بگیرند به آن پایبند خواهم بود چه ادامه‌ی حضور در لیست باشد و چه انصراف.</p>
      <p>روح‌الامینی مشکلات مجلس فعلی را هم در بعد نظارت و هم در بعد تقنین دانست و گفت: در حال حاضر با مشکل تجمیع قوانین رو به رو هستیم و شاید به قانون زدایی بیشتر نیاز داشته باشیم و بر بعد نظارت بیشتر باید تکیه کنیم و رودربایستی‌ها کنار گذاشته شود.</p>
      <p>وی با اشاره به وضعیت سیاسی‌ اجتماعی موجود گفت: کمتر کسی است که وضعیت فعلی سیاسی رضایت داشته باشد و این مگر غیر از دستپخت قوای سه‌گانه است؟</p>
      <p>این فعال سیاسی در خصوص انگیزه خود از ثبت نام تشریح کرد: این وضعیت نامناسب نباید تکرار شود و کسانی که تَکرار کردند باید بابت وضعیت موجود پاسخگو باشند و نمی‌توانند منتقد باشند چراکه فضای فعلی، کارنامه‌ی آنهاست؛ ترکیب مسائل اصلی و فرعی به مردم فریبی می‌انجامد.</p>
      <p>وی در پایان تاکید کرد: سیاسیون ما مردم فریبی و دوقطبی‌سازی کاذب را کنار بگذارند؛ برای جلوگیری از تَکرار مجلس فعلی که ناکارآمد بوده برای ثبت‌نام احساس وظیفه کردم. </p>
    </article>
  </body>
</html>