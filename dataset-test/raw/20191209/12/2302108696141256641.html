<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cristian-ghinea-usr-un-caz-sinistru-de-proasta-gandire-a-fondurilor-europene-guvernul-lanseaza-loteria-cu-cancerul-pe-regiuni.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T12:05:55+00:00"/>
    <meta property="og:title" content="Cristian Ghinea (USR): Un caz sinistru de proastă gândire a fondurilor europene – guvernul lansează loteria cu cancerul pe regiuni"/>
    <meta property="og:description" content="Eurodeputatul USR Cristian Ghinea, fost ministru al Fondurilor Europene în Guvernul Cioloș, critică dur programele de screening privind cancerul şi"/>
  </head>
  <body>
    <article>
      <h1> Cristian Ghinea (USR): Un caz sinistru de proastă gândire a fondurilor europene – guvernul lansează loteria cu cancerul pe regiuni </h1>
      <address><time datetime="2019-12-09T12:05:55+00:00">09 Dec 2019, 12:05</time> by <a rel="author">Redacția</a></address>
      <p>Eurodeputatul USR Cristian Ghinea, fost ministru al Fondurilor Europene în Guvernul Cioloș, critică dur programele de screening privind cancerul şi hepatita, din bani europeni, lansate de Guvern, apreciind că reprezintă „un caz sinistru de proastă gândire a fondurilor europene” și că Executivul lansează „loteria cu cancerul pe regiuni”.</p>
      <p>Ghinea mai scrie, într-o postare pe pagina sa de Facebook, că Ministerul Fondurilor Europene se pregătește să finanțeze cu 103 milioane euro proiecte de depistare a trei tipuri de cancer, documentele fiind în consultare publică până mâine, 10 decembrie, fiind vizate ca beneficiari peste un milion de persoane.</p>
      <p>„Totul ok, până când am citit documentele și am constatat că sunt fundamental greșite. Bolile testate sunt împărțite pe regiuni, fără nicio logică. Plus, nu este asigurat nicicum accesul la testare al celor mai nevoiași – categoriile vulnerabile. Ca în multe alte linii de finanțare din Programul Operațional Capital Uman, se urmărește să îi fie bine birocrației, se va face absorbție fără impact și pacienții vor fi testați sau nu funcție de baftă. <b>Au făcut o loterie din programul de screening pentru cancer cu bani europeni</b>”, susține eurodeputatul USR.</p>
      <p>El precizează că i-a trimis o scrisoare deschisă viceprim-ministrului Raluca Turcan, ministrului fondurilor europene, Marcel Boloș și ministrului sănătății, Victor Costache, în care le cere să nu se lase la mâna birocrației și intereselor din cele două ministere, să retragă acum și să refacă aceste ghiduri.</p>
      <p>„<b>Au lansat cu mare tam-tam în conferință de presă niște ghiduri proaste pe care le-au găsit deja făcute în minister</b>.<br/>Avem soluții deja funcționale de reparare a defectelor de programe prin ghiduri integrate – în acest caz plata trebuie să se facă simplu, test per pacient, să aibă acces la teste oamenii indiferent de regiunea în care locuiesc (au împărțit aberant tipurile de cancer între regiuni), iar proiectele ar trebui să fie mai mici și derulate de organizații care chiar lucrează în comunități sărace”, subliniază Ghinea.</p>
      <p>Eurodeputatul menționează că s-a mai făcut exact așa în 2016 și că este simplu dacă de la nivel politic există dorința de a da peste degete birocrației oarbe.</p>
      <p>„Doamnă Turcan, domnilor Boloș și Costache: v-ați asumat politic ceva greșit. Aveți curaj să cereți retragerea și refacerea acestor ghiduri prost gândite, care vor diminua foarte mult efectele testării. Doamnă Turcan, nu e nimic liberal în a gândi programe mamut în beneficiul statului, ignorând beneficiarii finali și organizațiile din sfera societății civile în sens larg – ONG-uri, biserici – care ar face o treabă mult mai bună acolo, la firul ierbii. Nu faceți ca PSD!”, scrie Cristian Ghinea.</p>
      <p>
        <b>Scrisoarea integrală <a href="http://www.otaracaafara.eu/comentarii/programul-de-testare-anti-cancer-o-loterie/?fbclid=IwAR2lWzqOa6q4X0d_tY2mhcsd8cWTLysjhUtpefME9C8KrdCko09dtK3jCuc">aici</a></b>
      </p>
      <p>Vicepremierul Raluca Turcan a anunţat, miercuri, lansarea mai multor programe de screening privind cancerul şi hepatita, din bani europeni, în valoare de 103 milioane de euro.</p>
      <p>
        <b>Citește integral</b>
      </p>
      <p>
        <a href="https://www.g4media.ro/guvern-programe-de-screening-privind-cancerul-si-hepatita-in-valoare-de-103-milioane-de-euro.html">
          <b>Guvern: Programe de screening privind cancerul şi hepatita, în valoare de 103 milioane de euro</b>
        </a>
      </p>
      <p>
        <i>Foto: Inquam Photos / Bogdan-Ioan Buda</i>
      </p>
    </article>
  </body>
</html>