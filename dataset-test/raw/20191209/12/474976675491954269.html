<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122940/byly-posel-pis-i-dzialacz-partii-korwin-mial-zdefraudowac-130-tys-zlotych-pieniadze-z-fundacji-trafily-na-spa-i-impreze-urodzinowa.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T12:49:00+00:00"/>
    <meta property="og:title" content="Były poseł PiS i działacz partii KORWiN miał zdefraudować 130 tys. złotych. Pieniądze z fundacji trafiły na SPA i imprezę urodzinową"/>
    <meta property="og:description" content="Przemysław W., były poseł Prawa i Sprawiedliwości oraz były członek partii KORWiN usłyszał sześć zarzutów w związku z przywłaszczeniem 130 tysięcy złotych ze środków Fundacji Wolność i Nadzieja. Prokuratura szykuje przeciwko b. politykowi akt oskarżenia - informuje portal OKO.press."/>
  </head>
  <body>
    <article>
      <h1>Były poseł PiS i działacz partii KORWiN miał zdefraudować 130 tys. złotych. Pieniądze z fundacji trafiły na SPA i imprezę urodzinową</h1>
      <address>
        <time datetime="2019-12-09T12:49:00+00:00">09 Dec 2019, 12:49</time>
      </address>
      <h4>Przemysław W., były poseł Prawa i Sprawiedliwości oraz były członek partii KORWiN usłyszał sześć zarzutów w związku z przywłaszczeniem 130 tysięcy złotych ze środków Fundacji Wolność i Nadzieja. Prokuratura szykuje przeciwko b. politykowi akt oskarżenia - informuje portal OKO.press.</h4>
      <p>Przemysław W. zostanie oskarżony o defraudację 130 tys. złotych. Pieniądze miały zostać wyprowadzone ze środków Fundacji Wolność i Nadzieja.</p>
      <p>"Wyrobił sobie kartę kredytową fundacji i zaczął bez żadnej kontroli wydawać pieniądze z jej kont" – zeznał śledczym jeden ze świadków.</p>
      <p>Przemysław W. w 2011 roku został posłem z ramienia Prawa i Sprawiedliwości. Później, w trakcie ówczesnej kadencji Sejmu, wystąpił z formacji Jarosława Kaczyńskiego i został posłem niezrzeszonym, wstępując w szeregi znajdującej się poza parlamentem partii KORWiN.</p>
      <p>W 2015 roku ugrupowanie to zbliżyło się do progu wyborczego, w związku z czym zapewniła sobie środki z państwowej subwencji partyjnej na następne 4 lata. Jak donosi OKO.press, Przemysław W. miał duży wpływ na to, jak wydatkowano te fundusze.</p>
      <p>Fundacja Wolność i Nadzieja powstała w 2014 roku. Jej celem było wspieranie środowiska republikanów i działalność na rzecz powrotu do kraju Polaków pracujących na zachodzie Europy. W praktyce - według doniesień mediów - miało to wyglądać zgoła inaczej. W 2017 roku "Fakt" ujawnił, że W. wiedzie luksusowe życie za pieniądze z FWiN, które traktował jak własne. Według ustaleń tabloidu, środki miały być wydawane m. in. na wyjazd byłego posła z rodziną do SPA na Helu, elektroniczne gadżety, markową odzież, rachunki w luksusowych restauracjach czy kursy taksówkami po stolicy.</p>
      <p>Były parlamentarzysta miał również wypłacać sobie spore sumy z konta fundacji. Według "Faktu" już wtedy W. miał sprzeniewierzyć około 80 tys. złotych. Sam zainteresowany zaprzeczał tym informacjom i wskazał, że fundacja składa sprawozdania finansowe do właściwego ministra, a wszelkie wątpliwości zostaną rozliczone. Wtedy też W. zrezygnował z funkcji prezesa fundacji.</p>
      <p>Sprawę śledczym zgłosił wiceprezes FWiN, Łukasz Wróbel. Działacz przekazał prokuraturze dokumenty w tej sprawie.</p>
      <p>W. złożył w prokuraturze obszerne wyjaśnienia, w których stwierdził, że bankiet na kilkadziesiąt osób był imprezą fundacji. Odrzuca wszelkie zarzuty, choć - jak donosi OKO.press - nie jest w stanie przedstawić pełnej dokumentacji wydatków z lat 2014-2015.</p>
      <p>Prokuratura podkreśla, że W. ma status podejrzanego. Może mu grozić kilka lat więzienia, zwłaszcza ze względu na jego wcześniejszy wyrok - były poseł został już wcześniej skazany za naruszenie nietykalności i znieważenie policjantów.</p>
      <footer>/ Źródło: OKO.press <br/>/ bal</footer>
    </article>
  </body>
</html>