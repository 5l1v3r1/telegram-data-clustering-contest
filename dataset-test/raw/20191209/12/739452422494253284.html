<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/12/09/strana-vlast-dostala-dar-od-firmy-z-cr-podla-transparency-je-to-nezakonne/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T12:05:26+00:00"/>
    <meta property="og:title" content="Strana Vlasť dostala dar od firmy z ČR, podľa Transparency je to nezákonné"/>
    <meta property="og:description" content="Politická strana Vlasť, ktorú do nadchádzajúcich parlamentných volieb vedie bývalý sudca najvyššieho súdu Štefan Harabin, obdržala v piatok na svoj volebný účet dar v sume 20-tisíc eur od českej firmy DisMed s.r.o. Ako ďalej na sociálnej sieti informuje organizácia Transparency international Slovensko, suma má slúžiť ako príspevok na kampaň. „Išlo..."/>
  </head>
  <body>
    <article>
      <h1>Strana Vlasť dostala dar od firmy z ČR, podľa Transparency je to nezákonné</h1>
      <address><time datetime="2019-12-09T12:05:26+00:00">09 Dec 2019, 12:05</time> by <a rel="author">SITA</a></address>
      <p>
        <b>Politická strana Vlasť, ktorú do nadchádzajúcich parlamentných volieb vedie bývalý sudca najvyššieho súdu Štefan Harabin, obdržala v piatok na svoj volebný účet dar v sume 20-tisíc eur od českej firmy DisMed s.r.o. Ako ďalej na sociálnej sieti informuje organizácia Transparency international Slovensko, suma má slúžiť ako príspevok na kampaň.</b>
      </p>
      <p>„Išlo by o najväčší volebný dar od akejkoľvek firmy v kampani doteraz. Je to zároveň aj nezákonné, dary stranám môžu posielať len firmy registrované na Slovensku,“ uvádza TIS.</p>
      <p>Transparency pripomína, že DisMed sídli v juhočeskej dedinke Čestice s 900 obyvateľmi a zaoberá sa predajom liečiv. „Firma bola založená pred tromi rokmi so základným kapitálom 1 Kč. Účtovné závierky o sebe nezverejňuje, nemá ani webstránku,“ uvádza organizácia s tým, že zamestnankyňa firmy Klára Stachová im potvrdila, že sumu Vlasti naozaj poslali. „Vraj nevedeli, že to zákon nedovoľuje,“ dodala TIS.</p>
    </article>
  </body>
</html>