<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/startuvav_natsionalnyy_konkurs_blagodiyna_ukraina_332696.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T12:38:00+00:00"/>
    <meta property="og:title" content="Стартував Національний конкурс ʺБлагодійна Українаʺ"/>
    <meta property="og:description" content="Як повідомили у прес-службі конкурсу, збір конкурсних заявок триває до 1 березня 2020 року."/>
  </head>
  <body>
    <article>
      <h1>Стартував Національний конкурс ʺБлагодійна Українаʺ</h1>
      <h2>Як повідомили у прес-службі конкурсу, збір конкурсних заявок триває до 1 березня 2020 року.</h2>
      <address>
        <time datetime="2019-12-09T12:38:00+00:00">09 Dec 2019, 12:38</time>
      </address>
      <figure>
        <img src="https://galinfo.com.ua/media/gallery/intxt/b/l/blagodiynaukraina.jpg"/>
        <figcaption>ʺАнгел добраʺ</figcaption>
      </figure>
      <p>Національний конкурс ʺБлагодійна Українаʺ - щорічний конкурс, заснований Всеукраїнською благодійною організацією ʺАсоціація благодійників Україниʺ з метою розвитку ефективного соціально-орієнтованого благодійництва, меценатства та волонтерства в Україні шляхом публічного стимулювання кращих благодійників, меценатів та волонтерів, їхніх організацій та практик. Конкурс розпочав свою історію у 2007 році, а в форматі ʺБлагодійна Українаʺ - проводиться з 2012 року.</p>
      <p>Завдання Конкурсу:</p>
      <ul>
        <li>популяризація благодійництва, меценатства та волонтерства, їхніх організацій та ефективних практик;</li>
        <li>відзначення кращих благодійників, меценатів та волонтерів, їхніх організацій та ефективних практик, інших колективів та організацій, які реалізували значні благодійні проекти та акції в Україні протягом звітного року;</li>
        <li>інформування суспільства про кращі практики благодійної діяльності;</li>
        <li>популяризація та заохочення широкого кола громадян до благодійності.</li>
      </ul>
      <p>Відзнакою  переможця в окремій номінації конкурсу є ʺАнгел добраʺ – унікальна керамічна  статуетка ангела, декорована багатим національним орнаментом і оздоблена бурштином. Авторський бурштиновий ʺАнгел добраʺ – спільна розробка Асоціації ʺУкраїнський бурштиновий світʺ та українських майстрів.</p>
      <p>Оголошення результатів Національного конкурсу ʺБлагодійна Українаʺ відбувається на підсумковій прес-конференції, а оголошення переможців  - під час урочистої церемонії, яка щорічно відбувається в Києві навесні наступного року за звітним. Переможці нагороджуються спеціальними відзнаками ʺАнгел добраʺ, дипломами та призами, встановленими Оргкомітетом  і партнерами конкурсу.</p>
      <p>Детальніше про конкурс можна дізнатися за <a href="https://blagoukraine.org/about.html?format=html&amp;lang=ukr&amp;fbclid=IwAR1gxu4f42OfS5cEhkMuJ0rh591iT7LCZeQuWK-SDgrJEvAuHV7B4to1ih8">посиланням</a></p>
      <p>Нагадаємо, як писало <a href="https://galinfo.com.ua/news/u_lvovi_vidbudetsya_konkurs_molodyh_vokalistiv_imeni_vasylya_slipaka_332692.html">Гал-інфо</a>, у Львові відбудеться Конкурс молодих вокалістів імені Василя Сліпака.</p>
    </article>
  </body>
</html>