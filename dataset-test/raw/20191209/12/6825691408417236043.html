<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/kaunas/nusikaltimai-ir-nelaimes/adventas-kaunietiskai-sulaikyti-trys-girti-namu-teroristai-ir-toks-pat-keliu-siaubas-943268"/>
    <meta property="og:site_name" content="Kauno diena"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="Adventas kaunietiškai: sulaikyti trys girti namų teroristai ir toks pat kelių siaubas"/>
    <meta property="og:description" content="Sekmadienį Kaune bei Kauno rajone užregistruoti trys smurto artimoje aplinkoje atvejai, kai neblaivūs asmenys smurtavo prieš namiškius. Dar penki tokie išpuoliai neturėjo jokio alkoholio kvapo, tad belieka įsivaizduoti, kuo viskas galėjo baigtis, jeigu šis būtų. Sulaikytas ir jau paeiti negalėjęs – tik važiuoti neblaivus vairuotojas. Jis įpūtė į alkoholio matuoklį daugiau, negu išvakarėse per reidą policijos sulaikyti šeši neblaivūs vairuotojai kartu sudėjus."/>
  </head>
  <body>
    <article>
      <h1>Adventas kaunietiškai: sulaikyti trys girti namų teroristai ir toks pat kelių siaubas</h1>
      <address><time datetime="2019-12-09T12:01:00+00:00">09 Dec 2019, 12:01</time> by <a rel="author">Kauno.diena.lt inf.</a></address>
      <p>
        <b>Sekmadienį Kaune bei Kauno rajone užregistruoti trys smurto artimoje aplinkoje atvejai, kai neblaivūs asmenys smurtavo prieš namiškius. Dar penki tokie išpuoliai neturėjo jokio alkoholio kvapo, tad belieka įsivaizduoti, kuo viskas galėjo baigtis, jeigu šis būtų. Sulaikytas ir jau paeiti negalėjęs – tik važiuoti neblaivus vairuotojas. Jis įpūtė į alkoholio matuoklį daugiau, negu išvakarėse per reidą policijos sulaikyti šeši neblaivūs vairuotojai kartu sudėjus.</b>
      </p>
      <p>Neblaivūs smurtautojai sekmadienį siautėjo Pramonės prospekto bei Partizanų gatvės daugiabučiuose.</p>
      <p>Apie 15.45 val. Pramonės prospekte įkaušęs 38-erių metų tėvas konflikto metu peiliu sužalojo savo sūnų. Pirminiais duomenimis, jam sužeista ranka. Nors nukentėjusysis gydosi ambulatoriškai, smurtautojas uždarytas į areštinę – pradėtas ikiteisminis tyrimas dėl fizinio skausmo sukėlimo.</p>
      <p>Apie 17.30 val. nuo 73-ejų metų tėvo, kuriam nustatytas 1,28 promilių girtumas, nukentėjo sūnus ir Partizanų gatvės daugiabutyje. Tik šį kartą į darbą buvo paleisti kumščiai, nors išpuolis smurtautojui baigėsi tokia pačia kelione į areštinę ir tokiu pačiu ikiteisminiu tyrimu.</p>
      <p>Pragerto sekmadienio sąrašą vainikavo taip pat kumščių nesuvaldęs neblaivus Jonučių gyventojas, kuriam nustatytas 1,57 prom. girtumas. Nuo jo nukentėjo sugyventinė, kuri buvo šiek tiek blaivesnė – 1,04 prom. Dėl jai sukelto fizinio skausmo taip pat pradėtas ikiteisminis tyrimas. Įtariamasis taip pat nakvojo areštinėje.</p>
      <p>Galimam dar ne vieno žmogaus sužalojimui sekmadienio pavakarę spėta užbėgti už akių. Apie 17.20 val. Savanorių prospekte – prekybos centro „Hyper Maxima“ prieigose policijos patruliai sulaikė neblaivų automobilio „Opel Astra“ vairuotoją. Šiam 37-erių metų asmeniui nustatytas sunkus girtumas – 2,95 prom. Ir tai buvo daugiau, negu pripūtė į alkoholio matuoklį visi per šeštadienį Kaune vykusį policijos reidą įkliuvę neblaivūs vairuotojai. Vienas iš jų įpūtė 0,5 promiles. Kitiems konstatuotas nustatytas leistinas alkoholio kiekis vairuojant – nuo 0,08 iki 0,43.</p>
    </article>
  </body>
</html>