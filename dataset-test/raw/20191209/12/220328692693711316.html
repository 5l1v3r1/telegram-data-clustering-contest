<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-krimi/vtora-narkogrupa-razbikha-v-elin-pelin-408666.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T12:47:27+00:00"/>
    <meta property="og:title" content="Втора наркогрупа разбиха в Елин Пелин"/>
    <meta property="og:description" content="У тях са намерени и иззети близо половин килограм амфетамини, 40 г. опиати, 320 грама марихуана"/>
  </head>
  <body>
    <article>
      <h1>Втора наркогрупа разбиха в Елин Пелин</h1>
      <address><time datetime="2019-12-09T12:47:27+00:00">09 Dec 2019, 12:47</time> by <a rel="author">Стандарт, снимка МВР</a></address>
      <p>Специализираната прокуратура привлече към наказателна отговорност четири лица за участие в организирана престъпна група за разпространение на наркотици в Елин Пелин и София, съобщават от пресцентъра на Апелативна специализирана прокуратура.</p>
      <p>Лицата са задържани на 7 декември 2019 г. при съвместни действия по разследването на Специализираната прокуратура, ТС БОП–София-област. Това е втората наркогрупа, действаща на територията на Елин Пелин и региона, неутрализирана в рамките на 4 денонощия, пише Канал 3.</p>
      <p>На 3 декември 2019 г. след сделка с доставчици на наркотични вещества на едро от София бяха задържани четирима участници в друга престъпна структура в града, у които бяха намерени и иззети 1,8 кг канабис и 1,2 кг. амфетамини в различни разфасовки, подготвени за разпространение на черния пазар, пари, електронни везни.</p>
      <p>При извършените на 7 декември 2019 г. лични обиски и претърсвания в автомобили и 5 адреса, ползвани от новата разкрита наркогрупа, бяха намерени и иззети близо половин килограм амфетамини, 40 г. опиати, 320 грама марихуана, разфасована на дози за разпространение.</p>
      <p>Намерени и иззети са и 260 000 фалшиви банкноти евро, електронни везни, тефтер със записки на клиенти, мобилни телефони, големи суми пари в брой.</p>
      <p>Събраните до момента доказателства сочат, че групата е била създадена и е действала от октомври 2018 година.</p>
      <p>На задържаните е наложено прокурорско задържане до 72 часа. Днес Специализираната прокуратура ще внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях.</p>
    </article>
  </body>
</html>