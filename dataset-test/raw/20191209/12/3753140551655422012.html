<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/12/09/ukrayina_otrymala_pershyy_produkt_z_geografichnym_zaznachennyam_guculska_ovecha_bryndzya"/>
    <meta property="og:site_name" content="espreso.tv"/>
    <meta property="article:published_time" content="2019-12-09T12:38:00+00:00"/>
    <meta property="og:title" content="Україна отримала перший продукт з географічним зазначенням: гуцульська овеча бриндзя"/>
    <meta property="og:description" content="Міністерство розвитку економіки, торгівлі та сільського господарства України зареєструвало перший товар, який має позначку географічного зазначення - гуцульську овечу бриндзю"/>
  </head>
  <body>
    <article>
      <h1>Україна отримала перший продукт з географічним зазначенням: гуцульська овеча бриндзя</h1>
      <address>
        <time datetime="2019-12-09T12:38:00+00:00">09 Dec 2019, 12:38</time>
      </address>
      <p>Міністерство розвитку економіки, торгівлі та сільського господарства України зареєструвало перший товар, який має позначку географічного зазначення - гуцульську овечу бриндзю</p>
      <p>Про це <a href="https://minagro.gov.ua/ua/news/sir-guculska-ovecha-brindzya-otrimav-svidoctvo-pro-reyestraciyu-geografichnogo-zaznachennya">йдеться</a> на інформаційно-аналітичному порталі агропромислового комплексу України.</p>
      <p>“Гуцульська овеча бриндзя” - це перше українське географічне зазначення, що відповідає всім європейським вимогам до реєстрації і має право на визнання в ЄС. Заявку на реєстрацію географічного зазначення було подано громадською спілкою “Асоціація виробників традиційних карпатських високогірних сирів” до Мінекономіки 19 грудня 2018 року”, - йдеться у повідомленні.</p>
      <p>Згідно з поясненням Мінекономрозвитку, “гуцульська овеча бриндзя” - це сир, що виготовляється з овечого молока на полонинах Карпат в регіоні Івано-Франківської, Закарпатської та частково Чернівецької областей. Традиції виготовлення продукту беруть свій початок ще з 15 століття.</p>
      <p>Зазначимо, свідоцтво закріплює назву продукту, який виробляється на конкретній території. Такими зазначеннями є, наприклад, коньяк, шампанське, сир фета тощо. В Україні, окрім бриндзі, такими зазначеннями можуть стати також мелітопольські черешні.</p>
      <figure>
        <img src="http://static.espreso.tv/uploads/article/2698215/images/im-89-.jpg"/>
      </figure>
    </article>
  </body>
</html>