<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ferrara/politica/salvini-sardine-1.4929178"/>
    <meta property="og:site_name" content="il Resto del Carlino"/>
    <meta property="article:published_time" content="2019-12-09T12:40:12+00:00"/>
    <meta property="og:title" content="Salvini a Ferrara, Fabbri gli regala il panettone spalmabile. Sardine in piazza coi libri"/>
    <meta property="og:description" content="Il comizio con la Borgonzoni in Galleria Matteotti: &quot;Qui avete fatto in pochi mesi quello che la sinistra non ha fatto in 30 anni&quot;"/>
  </head>
  <body>
    <article>
      <h1>Salvini a Ferrara, Fabbri gli regala il panettone spalmabile. Sardine in piazza coi libri</h1>
      <h2>Il comizio con la Borgonzoni in Galleria Matteotti: "Qui avete fatto in pochi mesi quello che la sinistra non ha fatto in 30 anni"</h2>
      <address><time datetime="2019-12-09T12:40:12+00:00">09 Dec 2019, 12:40</time> by <a rel="author">il Resto del Carlino</a></address>
      <p>Ferrara, 9 dicembre 2019 - A causa del <b>maltempo</b>, il comizio di <a href="https://www.ilrestodelcarlino.it/ferrara/politica/foto/salvini-sardine-1.4929975"><b>Matteo Salvini (foto)</b></a> e <b>Lucia Borgonzoni</b> si svolge in <b>Galleria Matteotti</b>. E le <b>Sardine</b>, con il passaparola sui social, si danno appuntamento per un ritrovo in <b>piazza Castello</b>. Una ‘catena umana’ in cui ognuno è invitato a presentarsi con un libro, un messaggio rivolto idealmente alla Borgonzoni, candidata alla presidenza della Regione del centrodestra, che da sottosegretario alla Cultura confessava di non leggere da anni.</p>
      <p>A un mese esatto dal <a href="https://www.ilrestodelcarlino.it/ferrara/politica/salvini-1.4878730"><b>lancio della campagna per le Regionali</b></a> (con il pranzo al petrolchimico e la visita agli stand di Usi &amp; Consumi alla Fiera), Matteo Salvini torna in città, in tandem con la candidata alla presidenza Lucia Borgonzoni. Per il leader della Lega, l’appuntamento del <b>voto del 26 gennaio</b> riveste evidentemente un’importanza capitale. Lo dice lui stesso durante il <b>comizio </b>al quale assistono centinaia di persone. Una folla che sventola i cartelli con la scritta "Borgonzoni presidente" e il simbolo della Lega. "Si può fare una pagina di storia, è un voto che ha ricadute a livello italiano ed europeo", scandisce. E aggiunge, riferendosi al caso <b>nomadi</b>: "Ferrara dimostra come si possa fare in pochi mesi quello che la sinistra non ha fatto in trent'anni". "Qui a Ferrara - siega riferendosi alle misure assunte dal Comune nei confronti dei rom locali - c'erano dei rom a cui pagavate voi le bollette, ora se le pagano loro; buoni sì, fessi no".</p>
      <p>La 'catena umana' con i libri organizzata dalle <b>Sardine</b>? "Evviva. Oggi ho incontrato molti imprenditori che dal prossimo governatore dell'Emilia Romagna aspettano risposte concrete sulle strade, sulle ferrovie, sui punti nascita, sulla burocrazia. Noi stiamo girando in lungo e in largo l'Emilia Romagna per proporre soluzioni. E poi, leggere fa sempre bene...".</p>
      <p>Prima di lui prende la parola la candidata alla presidenza della Regione Emilia Romagna, <b>Lucia Borgonzoni</b>. Il suo è un attacco diretto all'attuale amministrazione. "La Regione cerca di lucrare sui disabili - incalza -, faremo un fondo di ristoro per queste persone". E ancora: "<b>Bonaccini </b>si vergogna del suo partito, che odia la nostra regione, ha messo la tassa sulla plastica e sullo zucchero".</p>
      <p>E a proposito di zuccheri, vale la pena di raccontare il siparietto iniziale. Presentando i due 'ospiti', il sindaco Alan Fabbri dona a Matteo Salvini un <a href="https://www.ilrestodelcarlino.it/ferrara/cronaca/panettone-spalmabile-1.4877908"><b>barattolo di crema di panettone spalmabile</b></a>, che si produce a Ferrara. Un'ottima 'exit strategy' dopo le polemiche di questi giorni sulle nocciole turche.</p>
      <slideshow>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929949.1575920735%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=434&amp;fmt=jpg"/>
          <figcaption>Assaggio di dolci tipici ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929947.1575920735%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=449&amp;fmt=jpg"/>
          <figcaption>Lucia Borgonzoni con Matteo Salvini (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929950.1575920735%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=454&amp;fmt=jpg"/>
          <figcaption>Fabbri, Borgonzoni e Salvini (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929951.1575920736%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=456&amp;fmt=jpg"/>
          <figcaption>I sostenitori della Lega a Ferrara (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929952.1575920736%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929953.1575920736%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=483&amp;h=500&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929954.1575920736%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=444&amp;fmt=jpg"/>
          <figcaption>L'immancabile selfie (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929955.1575920736%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=464&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929956.1575920737%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929958.1575920737%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=455&amp;fmt=jpg"/>
          <figcaption>Alan Fabbri con Lucia Borgonzoni (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929959.1575917829%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=409&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929960.1575920737%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=413&amp;fmt=jpg"/>
          <figcaption>Assaggio di dolci tipici ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929961.1575920737%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=332&amp;h=500&amp;fmt=jpg"/>
          <figcaption>Alan Fabbri con Lucia Borgonzoni (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929962.1575920737%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=448&amp;h=500&amp;fmt=jpg"/>
          <figcaption>Assaggio di dolci tipici ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929963.1575920738%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=323&amp;h=500&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929964.1575920738%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929965.1575917829%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929966.1575917829%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=475&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929967.1575920738%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929968.1575917829%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929969.1575920739%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=332&amp;h=500&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929970.1575920739%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929971.1575920739%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=439&amp;fmt=jpg"/>
          <figcaption>Il popolo delle sardine ferraresi (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929972.1575920739%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=332&amp;h=500&amp;fmt=jpg"/>
          <figcaption>Lucia Borgonzoni (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929973.1575920739%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=484&amp;h=500&amp;fmt=jpg"/>
          <figcaption>L'immancabile selfie (Businesspress)</figcaption>
        </figure>
        <figure>
          <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4929974.1575917830%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=433&amp;fmt=jpg"/>
          <figcaption>Lucia Borgonzoni con il rettore Giorgio Zauli (Businesspress)</figcaption>
        </figure>
        <figcaption>
          <a href="https://www.ilrestodelcarlino.it/ferrara/politica/foto/salvini-sardine-1.4929975">Salvini e Sardine a Ferrara, le foto</a>
        </figcaption>
      </slideshow>
      <p>Battute a parte, come per le amministrative anche sulle Regionali Salvini ha deciso di calare la propria popolarità a vantaggio dell’ex sottosegretario dei Beni Culturali. Il programma della visita odierna è serrato: la Borgonzoni e Salvini arrivano a Ferrara attorno alle 16. Prima tappa, una visita al mercatino natalizio di <b>piazza Trento e Trieste.</b> Qui la sfidante di Bonaccini e l’ex ministro dell’Interno sono scortati dal sindaco <b>Alan Fabbri, </b>dal vice <b>Nicola Lodi</b> e dai maggiorenti della Lega e del centrodestra.</p>
      <p>Salvini e la Borgonzoni si trattengono a Ferrara un paio d’ore, per quella che non sarà certamente l’ultima visita elettorale di qui al 26 gennaio. Si tratterà invece della seconda uscita per le <b>Sardine</b>, dopo il flash mob che sabato scorso ha visto circa 6mila partecipanti <a href="https://www.ilrestodelcarlino.it/ferrara/cronaca/sardine-1.4913656"><b>in piazza Castello</b></a>.</p>
      <p>Proprio dove oggi si radunano <b>un migliaio</b> di Sardine, libri in mano. Poi la 'contromanifestazione' si sposta in <b>piazza Trento-Trieste</b>, di fronte all'ingresso della galleria Matteotti, dove il leader leghista parla: qui al canto di '<b>Bella ciao</b>' le Sardine diventano tante e inizia la contestazione. “<b>Cultura</b>, cultura” e ancora “<b>buffone</b>, buffone”, “vergogna, vergogna”, “<b>Nutella</b>, Nutella”. Sotto la galleria dove si svolge l'incontro leghista si accorgono di poco o nulla, ma le sardine alzano il tono, tenute sotto controllo da un doppio cordone di polizia.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/ferrara/politica/foto/salvini-sardine-1.4929975"/>
        <a href="https://www.ilrestodelcarlino.it/ferrara/cronaca/sardine-1.4913656"/>
        <a href="https://www.ilrestodelcarlino.it/ferrara/politica/salvini-1.4878730"/>
      </related>
    </article>
  </body>
</html>