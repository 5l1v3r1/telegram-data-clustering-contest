<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/12/09/v_brytaniyi_rozglyadayut_apelyaciyi_rosiyi_ta_ukrayiny_schodo_3_milyardiv_dolariv_quotborgu_yanukovychaquot"/>
    <meta property="og:site_name" content="espreso.tv"/>
    <meta property="article:published_time" content="2019-12-09T12:07:00+00:00"/>
    <meta property="og:title" content="У Британії розглядають скарги Росії та України у справі про $3 млрд &quot;боргу Януковича&quot;"/>
    <meta property="og:description" content="Верховний суд Великої Британії розпочинає розгляд скарг України і Росії на рішення апеляційного суду, щодо єврооблігацій на 3 млрд дол, взятих в борг в останній місяці правління Януковича"/>
  </head>
  <body>
    <article>
      <h1>У Британії розглядають скарги Росії та України у справі про $3 млрд "боргу Януковича"</h1>
      <address>
        <time datetime="2019-12-09T12:07:00+00:00">09 Dec 2019, 12:07</time>
      </address>
      <p>Верховний суд Великої Британії розпочинає розгляд скарг України і Росії на рішення апеляційного суду, щодо єврооблігацій на $3 млрд, взятих в борг в останній місяці правління Януковича</p>
      <p>Про це йдеться у <a href="https://www.supremecourt.uk/cases/uksc-2018-0191.html">порядку денному</a> засідань Верховного суду Великої Британії на поточний тиждень.</p>
      <p>Слухання розпочинаються в понеділок, 9 грудня, а рішення суду очікують в четвер, 12 грудня.</p>
      <p>Раніше, 14 вересня 2018 року, у справі про єврооблігації, випущені урядом Азарова 12 грудня 2013 року Апеляційний суд Англії підтримав позицію України у справі проти Росії щодо повернення так званого "боргу Януковича" у розмірі $3 млрд, визнавши, що політичний мотив у операції по купівлі боргових зобов'язань. Тепер російська сторона оскаржує рішення суду попередньої інстанції загалом.</p>
      <p>Росія домагається виплати номінальної вартості єврооблігацій на $3 млрд, суми нездійсненого купонного платежу на $75 млн, а також штрафних відсотків, що нараховуються в сумі $674 тис. за кожен день прострочення і частини витрат у рамках розгляду.</p>
      <ul>
        <li>Нагадаємо, наприкінці 2013 року президент РФ Володимир Путін і на той час президент України Віктор Янукович домовилися про кредит від Росії в розмірі $15 млрд шляхом купівлі українських облігацій. Росія встигла викупити облігації на $3 млрд. Після падіння режиму Януковича Україна пропонувала Росії реструктуризацію боргу, проте росіяни позвалися проти України до Високого суду Лондона щодо стягнення грошей.</li>
        <li>Україна на свій захист назвала угоду Путіна-Януковича незаконною і такою, що не підлягає примусовому виконанню. У запереченні йдеться про порушення внутрішнього законодавства і нормативних процедур під час випуску єврооблігацій, тиск з боку РФ з метою не допустити Угоди про асоціацію України з ЄС, вказані докази військового вторгнення Росії в Крим, дестабілізація Росією ситуації на сході України та підтримка в цьому регіоні військових дій.</li>
        <li>29 березня 2017 року Високий суд Лондона зобов'язав Україну сплатити борг, але дозволив подати апеляцію та призупинив своє рішення.</li>
        <li>Апеляційний суд <a href="https://espreso.tv/news/2018/11/14/quotborg_yanukovychaquot_rf_oskarzhyla_u_brytanskomu_verkhovnomu_sudi_vynesene_na_koryst_ukrayiny_rishennya">вирішив</a>, що суд першої інстанції помилково не взяв до уваги твердження України про те, що надання $3 млрд було частиною політики Кремля та має розглядатися як політичний хабар. Відповідно, апеляційний суд ухвалив продовжити розгляд справи за повною процедурою.</li>
      </ul>
      <p> </p>
    </article>
  </body>
</html>