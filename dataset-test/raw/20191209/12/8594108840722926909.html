<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/huawei-freebuds-3-recenzia/267320"/>
    <meta property="og:site_name" content="touchIT"/>
    <meta property="article:published_time" content="2019-12-09T12:44:40+00:00"/>
    <meta property="og:title" content="Huawei FreeBuds 3: Prvé kôstkové True Wireless slúchadlá s aktívnym odhlučnením (RECENZIA)"/>
    <meta property="og:description" content="Tretia generácia slúchadiel od Huawei prináša niekoľko inovácií. Huawei začal na Slovensku predávať svoje slúchadlá FreeBuds 3. Tie nás zaujali najmä tým, že ide o prvé kôstkové True Wireless"/>
  </head>
  <body>
    <article>
      <h1>Huawei FreeBuds 3: Prvé kôstkové True Wireless slúchadlá s aktívnym odhlučnením (RECENZIA)</h1>
      <address><time datetime="2019-12-09T12:44:40+00:00">09 Dec 2019, 12:44</time> by <a rel="author">Roman Kadlec</a></address>
      <p>
        <b>Tretia generácia slúchadiel od Huawei prináša niekoľko inovácií.</b>
      </p>
      <p>Huawei začal na Slovensku predávať svoje<b> slúchadlá FreeBuds 3</b>. Tie nás zaujali najmä tým, že ide o prvé kôstkové True Wireless slúchadlá na svete, ktoré <b>ponúkajú funkciu aktívneho odhlučnenia</b>. Výsledkom by mohlo byť spojenie toho najlepšieho z oboch svetov – pohodlného dizajnu kôstkových slúchadiel a nerušeného počúvania hudby, ktoré ponúkajú tradičné štuple.</p>
      <p>Slúchadlá delíme<b> do troch základných kategórií</b>. Na <b>veľké náhlavné slúchadlá</b>, ktoré si položíte na hlavu, na malé slúchadlá, ktoré sa vložia do zvukovodu (<b><i>štuple</i></b>) a na malé slúchadlá s otvoreným dizajnom (<b><i>takzvané kôstkové slúchadlá</i></b>). Ignorujúc náhlavné slúchadlá, dvojaký dizajn malých slúchadiel prináša<b> odlišné výhody a nevýhody</b>.</p>
      <p>Kvalitné štuple často ponúkajú dobré <b>pasívne odhlučnenie zvuku</b>, vďaka čomu si užijete hudbu bez rušenia. Nevýhodou je, že pri komunikácii s ostatnými ľuďmi si musíte vybrať aspoň jedno slúchadlo z ucha. Tento dizajn takisto nemusí byť pre každého pohodlný, niekomu jednoducho vadia štuple v ušiach.</p>
      <p><b>Kôstkové slúchadlá majú výhodu v tom</b>, že sa pohodlnejšie nosia. Slúchadlá tiež môžete mať v ušiach a nebudú vás obmedzovať pri rozprávaní sa s niekym iným. Nedostatkom je, že tento otvorený dizajn prepúšťa aj okolitý hluk, takže na rušnej ulici či v električke musíte často zvyšovať hlasitosť, aby ste prekričali okolie. Nie je to dobré pre vaše uši a zároveň sa strácajú aj detaily počúvanej hudby, čo negatívne ovplyvňuje pôžitok z počúvania.</p>
      <figure>
        <img src="https://touchit.sk/wp-content/uploads/2019/10/huawei-freebuds3-prezentacia-4.jpg"/>
        <figcaption>Huawei FreeBuds 3</figcaption>
      </figure>
      <h3>Aktívne odhlučnenie v praxi</h3>
      <p><b>Huawei FreeBuds 3 sú kôstkové slúchadlá s aktívnym odhlučnením (ANC)</b>. Znamená to, že by mali vedieť tlmiť okolitý hluk. A hoci táto funkcia funguje aj v praxi, nečakajte tak kvalitné odhlučenie, aké získate pri používaní štupľov s pasívnym odhlučnením či náhlavných slúchadiel s aktívnym odhlučnením.</p>
      <p>FreeBuds 3 ponúkajú <b>rôzne nastavenia intenzity aktívneho odhlučnenia</b>. Môžete si ju upravovať pomocou aplikácie Huawei AI Life pre Android. <b>Rozdiel medzi zapnutým a vypnutým aktívnym odhlučnením</b> je počuť okamžite, avšak táto funkcia <b>nedokáže kvôli dizajnu slúchadiel kompletne odizolovať okolitý hluk</b>. Zmierni ho a v niektorých situáciách ide o užitočnú funkciu. Avšak v električke budete aj naďalej počuť rušivé zvuky, resp. na ceste okolo vás budete počuť jazdiace autá.</p>
      <p>Faktom je, že Huawei FreeBuds 3 <b>ponúkajú vo svojej kategórii najlepšie odhlučnenie okolia</b>. Za štupľovými slúchadlami s pasívnym odhlučnením (<i>napr. Jabra Elite Active 65t</i>) však v tomto smere stále zaostávajú. Ak ste čakali, že aktívne odhlučnenie v prípade FreeBuds 3 dokáže kompletne odizolovať okolie, budete si musieť ešte počkať. Otázne však je, <b>či sa toho niekedy v prípade tohto dizajnu vôbec dočkáme.</b></p>
      <figure>
        <img src="https://touchit.sk/wp-content/uploads/2019/10/huawei-freebuds3-prezentacia-3.jpg"/>
        <figcaption>Huawei FreeBuds 3</figcaption>
      </figure>
      <h3>Elegantný dizajn, pohodlné na nosenie</h3>
      <p>Huawei FreeBuds 3 sú dostupné <b>v čiernej a bielej farbe</b>. Nabíjacie puzdro a slúchadlá majú lesklý povrch a najmä na nabíjacom puzdre sme si všimli <b>množstvo odtlačkov prstov</b>.</p>
      <p><b>Slúchadlá sa nosia pohodlne</b> a dobre držia v ušiach aj počas rýchleho pohybu hlavou či počas behania alebo skákania. Vybavené sú <b>14 mm meničom a procesorom Kirin A1</b>, ktorý zabezpečuje bezdrôtovú konektivitu cez Bluetooth 5.1. Zvuk je v ideálnych podmienkach, kedy vás nerušia okolité hluky, naozaj výborný – <b>čistý s dobrou dynamikou basovej zložky</b>.</p>
      <p>FreeBuds 3 si najlepšie rozumejú s Huawei telefónmi s nadstavbou EMUI 10. Telefón ich automaticky po otvorení rozpozná, čo uľahčuje prvé párovanie aj rýchlu kontrolu batérie pri bežnom používaní. <b>S ostatnými zariadeniami</b> ich jednoducho spárujete stlačením bočného tlačidla.</p>
      <p>Pre plnohodnotný zážitok je vhodné <b>použiť aplikáciu Huawei AI Life</b>. Tá je však dostupná iba pre Android. Slúchadlá podporujú aj funkciu <b>automatického zastavenia prehrávania pri vybratí jedného slúchadlá z ucha</b>. Tá je však dostupná iba pre EMUI 10 zariadenia.</p>
      <figure>
        <img src="https://touchit.sk/wp-content/uploads/2019/09/huawei_freebuds3_ifa2019_8.jpg"/>
        <figcaption>Huawei FreeBuds 3</figcaption>
      </figure>
      <h3>Spoľahlivé pripojenie</h3>
      <p>Slúchadlá sme počas testovania <b>používali so smartfónom Huawei P30 Pro a tiež aj s Windows notebookom</b>. V oboch prípadoch bolo <b>pripojenie stabilné a bezproblémové</b>. Ocenili sme aj jednoduché prepínanie sa medzi zariadeniami, čo nie je vždy v prípade Bluetooth slúchadiel samozrejmosťou.</p>
      <p>Huawei FreeBuds 3 fungujú pri komunikácii s telefónom či iným zariadením ako<b> dve samostatné slúchadlá</b>. To je výhoda v porovnaní s mnohými bezdrôtovými slúchadlami, v ktorých prípade je pravé slúchadlo hlavné a ľavé slúchadlo sekundárne. V prípade FreeBuds 3 sú obe slúchadlá rovnocenné, takže môžete <b>samostatne používať aj ľavé a aj pravé slúchadlo.</b></p>
      <p>Tento koncept takisto <b>minimalizuje oneskorenie pri prenose zvuku</b>. V prípade slúchadiel typu hlavné-sekundárne je viditeľné oneskorenie pri sledovaní videa – zvuk počujete o pol sekundy neskôr. FreeBuds 3 však môžete používať aj na sledovanie videa a <b>nebude vás rušiť oneskorenie zvuku voči videu</b>. Otestovali sme to na YouTube aj Netflixe a v kombinácii s Huawei telefónom aj Windows počítačom.</p>
      <slideshow>
        <figure>
          <img src="https://touchit.sk/wp-content/uploads/2019/12/huawei-freebuds3-screen1-473x1024.jpg"/>
        </figure>
        <figure>
          <img src="https://touchit.sk/wp-content/uploads/2019/12/huawei-freebuds3-screen2-473x1024.jpg"/>
        </figure>
        <figure>
          <img src="https://touchit.sk/wp-content/uploads/2019/12/huawei-freebuds3-screen3-473x1024.jpg"/>
        </figure>
        <figure>
          <img src="https://touchit.sk/wp-content/uploads/2019/12/huawei-freebuds3-screen4-473x1024.jpg"/>
        </figure>
      </slideshow>
      <p>
        <i>Na prvých dvoch screenshotoch zľava je vidno špecifické vlastnosti EMUI 10 zariadení – zobrazenie batérie po pripojení a nastavenia priamo v Bluetooth nastaveniach. Zvyšné dva screenshoty zobrazujú aplikáciu Huawei AI Life a najvyššie možné nastavenie odhlučnenia okolia</i>
      </p>
      <h3>Výdrž až 20 hodín</h3>
      <p>FreeBuds 3 sľubujú <b>výdrž na jedno nabitie až 4 hodiny</b>. S nabíjacím puzdrom dosahuje celková výdrž slúchadiel <b>až 20 hodín prehrávania</b>. Tieto hodnoty sa týkajú vypnutého aktívneho odhlučnenia. S aktívnym ANC je výdrž cca 70% z udávaných hodnôt.</p>
      <p>Nabíjacie puzdro umožňuje <b>6 W káblové nabíjanie</b> cez USB-C alebo <b>2 W bezdrôtové nabíjanie</b> cez štandard Qi. Kompletné nabitie puzdra a aj slúchadiel v rámci puzdra trvá <b>približne 1 hodinu.</b></p>
      <p>Slúchadlá obsahujú <b>zabudované mikrofóny</b>. Počas telefonovania cez slúchadlá sa nám nikto nesťažoval na to, že by nás zle počul alebo na horšiu kvalitu. Mikrofóny dokážu potlačiť aj vietor, ten by takisto nemal negatívne ovplyvňovať kvalitu telefonovania cez slúchadlá.</p>
      <p>FreeBuds 3 umožňujú <b>ovládanie dvojitým poklepaním</b> na ľavé alebo pravé slúchadlo. Môžete si nastaviť napr. zapnutie/vypnutie odhlučnenia zvuku, či samotného prehrávania alebo preskočenie na ďalšiu pesničku. Je však škoda, že priamo pomocou slúchadiel <b>nie je možné regulovať hlasitosť.</b></p>
      <figure>
        <img src="https://touchit.sk/wp-content/uploads/2019/10/huawei-freebuds3-prezentacia-1.jpg"/>
        <figcaption>Huawei FreeBuds 3 sa nosia pohodlne a dobre držia v ušiach</figcaption>
      </figure>
      <h3>Verdikt</h3>
      <p>Huawei FreeBuds 3 sú <b>špičkové True Wireless slúchadlá</b> s kôstkovým dizajnom. V porovnaní s priamou konkurenciou prinášajú <b>funkciu aktívneho odhlučnenia okolia</b>. Ide o praktickú funkciu, avšak ani tá nedokáže odhlučniť okolie tak ako kvalitné štuple s dobrým pasívnym odhlučnením. <b>Treba si teda zvážiť všetky výhody/nevýhody</b> kôstkových aj štupľových slúchadiel.</p>
      <p>FreeBuds 3 sme počas testovania radi používali doma či v práci, kedy sme mohli počúvať hudbu a zároveň sme neboli úplne izolovaní od okolia. Využívali sme ich aj pri cestovaní v MHD, pri chôdzi či behaní. Do lietadla či do vlaku sme si však brali náhlavné slúchadlá. V rámci kategórie malých bezdrôtových slúchadiel sme <b>ocenili nulové oneskorenie zvuku pri sledovaní videa</b>.</p>
      <p>
        <b>Páčilo sa nám</b>
      </p>
      <ul>
        <li>Ľahké slúchadlá, ktoré sa pohodlne nosia</li>
        <li>Spoľahlivo držia v ušiach</li>
        <li>Možnosť používať pravé alebo ľavé slúchadlo samostatne</li>
        <li>Nulové oneskorenie zvuku pri sledovaní videa</li>
        <li>Špičková kvalita reprodukcie zvuku</li>
        <li>6 W káblové a 2 W bezdrôtové nabíjanie</li>
        <li>Aktívne odhlučnenie zvuku je v niektorých situáciách prínosom</li>
      </ul>
      <p>
        <b>Nepáčilo sa nám</b>
      </p>
      <ul>
        <li>Funkcia ANC nedosahuje kvality pasívneho odhlučnenia štupľovitých slúchadiel (<i>je to logické, ale treba na to upozorniť</i>)</li>
        <li>Nemožnosť regulovať hlasitosť priamo cez slúchadlá</li>
        <li>Intenzitu odhlučnenia hluku si nastavíte iba na Android zariadeniach</li>
        <li>Automatické zastavenie prehrávania pri vybratí slúchadla z ucha funguje iba s EMUI 10 zariadením</li>
        <li>Nabíjacie puzdro je dobrý chytač odtlačkov prstov</li>
      </ul>
      <p>
        <i>Cena: 199 eur</i>
      </p>
      <p>
        <i>Zapožičal: Huawei</i>
      </p>
      <p>
        <i>Produktové fotografie: Ondrej Macko</i>
      </p>
      <related>
        <h4>Súvisiace články</h4>
        <a href="https://touchit.sk/huawei-watch-gt-2-recenzia/262663"/>
        <a href="https://touchit.sk/recenzia-cat-s52-najkrajsi-z-odolnych-smartfonov/264511"/>
        <a href="https://touchit.sk/recenzia-noa-f10-pro-cenovy-tip-na-smartfon-za-300-eur/266841"/>
        <a href="https://touchit.sk/recenzia-motorola-one-action-netradicny-pocin/266831"/>
      </related>
    </article>
  </body>
</html>