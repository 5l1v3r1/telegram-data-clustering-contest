<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427342/h-panhgyris-toy-enoriakoy-naoy-agioy-nikolaoy-symhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T12:30:01+00:00"/>
    <meta property="og:title" content="Η πανήγυρις του ενοριακού ναού Αγίου Νικολάου Σύμης"/>
    <meta property="og:description" content="Τήν ἱερά μνήμη τοῦ ἐν Ἁγίοις πατρός ἡμῶν Νικολάου Ἀρχιεπισκόπου Μύρων τῆς Λυκίας τοῦ θαυματουργοῦ, τίμησε μέ τήν δέουσα λαμπρότητα ἡ φερώνυμη ἱστορική Ἐνορία τῆς Σύμης, κατά τό διήμερον τῆς 5ης καί 6ης Δεκεμβρίου 2019. Ὁ περικαλλής καί καλλιμάρμαρος Ἱ. Ναός τοῦ Ἁγίου Νικολάου, εὑρίσκεται στόν οἰκιστικό πυρήνα τοῦ Χωριοῦ, λίγο κάτω ἀπό τό Κάστρο καί ἀποτελεῖ ἕνα πολύτιμο κόσμημα ἰδιαιτέρας ὡραιότητος μεταξύ τῶν ἐκκλησιαστικῶν μνημείων τῆς Νήσου μας."/>
  </head>
  <body>
    <article>
      <h1>Η πανήγυρις του ενοριακού ναού Αγίου Νικολάου Σύμης</h1>
      <address>
        <time datetime="2019-12-09T12:30:01+00:00">09 Dec 2019, 12:30</time>
      </address>
      <p>
        <b>Τήν ἱερά μνήμη τοῦ ἐν Ἁγίοις πατρός ἡμῶν Νικολάου Ἀρχιεπισκόπου Μύρων τῆς Λυκίας τοῦ θαυματουργοῦ, τίμησε μέ τήν δέουσα λαμπρότητα ἡ φερώνυμη ἱστορική Ἐνορία τῆς Σύμης, κατά τό διήμερον τῆς 5ης καί 6ης Δεκεμβρίου 2019. Ὁ περικαλλής καί καλλιμάρμαρος Ἱ. Ναός τοῦ Ἁγίου Νικολάου, εὑρίσκεται στόν οἰκιστικό πυρήνα τοῦ Χωριοῦ, λίγο κάτω ἀπό τό Κάστρο καί ἀποτελεῖ ἕνα πολύτιμο κόσμημα ἰδιαιτέρας ὡραιότητος μεταξύ τῶν ἐκκλησιαστικῶν μνημείων τῆς Νήσου μας.</b>
      </p>
      <p>Tό πρωί τῆς κυριωνύμου ἡμέρας, ὁ Σεβ. Μητροπολίτης μας χοροστάτησε στόν Ὄρθρο καί τέλεσε τήν Θ. Λειτουργία, μέ συλλειτουργούς του τόν Πανοσιολ. Καθηγούμενο τῆς Ἱ. Μονῆς Πανορμίτου Ἀρχιμ. π. Ἀντώνιο Πατρό, τόν π. Ἐλευθέριο Ὀθίτη ἐφημέριο τῆς παρακειμένης Ἐνορίας Ἁγίου Ἀθανασίου, τόν π. Δημήτριο Γεωργιάδη ἐφημέριο τῆς Ἐνορίας Ἁγίου Ἐλευθερίου καί τόν Διάκονο π. Γεώργιο Κακακιό. Τό ἀναλόγιον διακόνησαν οἱ Ἱεροψάλτες, κ. Μερκούριος Γιανναρᾶς καί ὁ κ. Ἐμμανουήλ Κυπριώτης.</p>
      <figure>
        <img src="https://www.rodiaki.gr/medias/2019/12/07/a2c9a2c593b743f61da17d57eb117aa2.jpg"/>
      </figure>
      <p>Ὁ Σεβ. Ποιμενάρχης μας μίλησε ἐπίκαιρα γιά τόν ἑορταζόμενο Ἅγιο καί εὐχήθη τούς πιστούς καί ἰδιαιτέρως στούς ναυτικούς μας νά τόν ἔχουν προστάτη καί φρουρό στήν ζωή καί τά ταξίδια τους.<br/>Πρό τῆς ἀπολύσεως πραγματοποιήθηκε λιτάνευση τῆς ἐφεστίου ἱ. Εἰκόνος τοῦ Ἁγίου καί ἐτελέσθη ἡ ἱ. Ἀρτοκλασία. Μετά τήν Ἀπόλυση προσφέρθηκαν στό πλακοστρωμένο προαύλιο οἱ Ἄρτοι καί τά πατροπαράδοτα κεράσματα.</p>
    </article>
  </body>
</html>