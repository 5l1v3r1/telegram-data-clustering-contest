<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nn.by/?c=ar&amp;i=241924"/>
    <meta property="og:site_name" content="Наша Ніва"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="«Імкнуся мець мільён даляраў, каб пісаць п’есы ў доміку на Кіпры». Віталь Каралёў расказвае пра свой шлях з міліцыянта ў драматургі"/>
    <meta property="og:description" content="Яго п’есы перамагаюць на фестывалях і конкурсах, іх ставяць і ў Беларусі, і за яе межамі, а самаму Віталю тэатральныя крытыкі прадказваюць будучыню культавага драматурга."/>
  </head>
  <body>
    <article>
      <h1>«Імкнуся мець мільён даляраў, каб пісаць п’есы ў доміку на Кіпры». Віталь Каралёў расказвае пра свой шлях з міліцыянта ў драматургі</h1>
      <h2>За штодзённымі справамі і клопатамі не ўсе аматары тэатра заўважылі, што на небасхіле беларускай драматургіі заззяла новая зорка — Віталь Каралёў.</h2>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author">Наталля Тур, фота Надзеі Бужан</a></address>
      <p>Яго п’есы перамагаюць на фестывалях і конкурсах, іх ставяць і ў Беларусі, і за яе межамі, а самаму Віталю тэатральныя крытыкі прадказваюць будучыню культавага драматурга.</p>
      <p>«Наша Ніва» сустрэлася з Віталём Каралёвым, каб ад яго самога даведацца, што ж такога культавага ў п’есах 36-гадовага мінчука, які вучыўся на гісторыка і археолага, працаваў у міліцыі і крэатыўным агенцтве, а знайшоў сябе ў драматургіі.</p>
      <h3>Участковыя — гэта адзіныя людзі ў сістэме МУС, якіх шкада</h3>
      <p>Сваю першую п’есу «Участковыя. Пераадольнае супрацьдзеянне» Віталь напісаў у 2014 годзе, калі яшчэ працаваў у дзяжурнай частцы МУС.</p>
      <p>«Па адукацыі я гісторык. Вывучаў гісторыю спачатку ў Ліцэі БДУ, пасля ва ўніверсітэце. Гісторыя мяне не так цікавала, як археалогія, настаўнікам быць я не хацеў, а вось корпацца ў зямлі, знаходзіць артэфакты, супастаўляць факты і рабіць высновы ну вельмі хацелася. Але каб быць археолагам у нас, у Беларусі, трэба скончыць аспірантуру.</p>
      <blockquote>І вось я прыйшоў да самага знакамітага беларускага археолага таго часу Георгія Штыхава. Ён тады мне сказаў: «Археолагам вы станеце, а вось багатым не будзеце ніколі». Глянуў я на яго пінжак, якому гадоў 20, не менш, і вырашыў, што археолагам я быць не хачу.</blockquote>
      <p>А паколькі ва ўніверы была ваенная кафедра, вырашыў пайсці ў сілавыя структуры», — распавядае Віталь Каралёў.</p>
      <p>Віталь расказвае, што калі ішоў працаваць у міліцыю, то яму вельмі хацелася зрабіць свет больш справядлівым.</p>
      <p>«Сапраўды. Але вельмі хутка расчараваўся ў сістэме. Наогул, тэма адносін чалавека і сістэмы будзе пасля не аднойчы ўздымацца ў маіх п’есах. Я не быў участковым, не быў даішнікам, я працаваў у дзяжурнай частцы, адказваў на званкі. Сядзеў на форумах участковых. І адтуль даведваўся такія трэшовыя рэчы, што ў пэўны момант зразумеў, што хачу напісаць пра гэта», — кажа Віталь Каралёў.</p>
      <p>Сюжэт п’есы «Участковыя» распавядае пра двух участковых міліцыянераў: інтэлігентнага старшага лейтэнанта Сяргея і праставатага лейтэнанта Васю. Ім перадаюць па рацыі, што жыхары элітнай новабудоўлі пачулі ў адной з кватэр стрэл. Там жывуць трое: бацька-прадпрымальнік, маці-акторка і іх 15-гадовы нямы сын-інвалід. Падзеі ў п'есе развіваюцца так, што ставяць герояў перад выбарам: застацца чалавекам ці выканаць абавязак.</p>
      <figure>
        <img src="https://nn.by/img/w924d4/photos/z_2019_11/_bun_nn_20191127-9673-41bli.jpg"/>
      </figure>
      <p>«Канечне, у п’есе ўсё гіпербалізавана, але я раіўся з сапраўднымі міліцыянерамі, і яны расказвалі, што я быў максімальна праўдзівы ў апісанні характараў і сітуацый.</p>
      <blockquote>«Участковыя — гэта адзіныя людзі ў сістэме МУС, якіх мне сапраўды шкада. Сярод участковых сустракаюцца вельмі разумныя, начытаныя людзі, людзі цікавыя. Але сістэма, у якой яны знаходзяцца, ставіцца да іх не па-чалавечы», — расказвае Віталь Каралёў.</blockquote>
      <p>Першая п’еса Каралёва адразу трапіла ў міжнародны тэатральны форум «ТэАрт».</p>
      <p>«Мне было тады 29 гадоў. І я вырашыў, што трэба мяняць сваё жыццё. Калі ты не можаш існаваць унутры сістэмы, у якой табе некамфортна, то трэба выбіраць іншы шлях. І я вырашыў пайсці ў рэкламу», — дзеліцца Віталь Каралёў.</p>
      <p>Пасля ў Віталя Каралёва быў нават пэўны перыяд у жыцці, калі ён з’ехаў жыць у Іспанію.</p>
      <blockquote>«Я пажыў там месяцы тры, дамаўляўся з жонкай, што яна пераедзе да мяне, але яна перадумала і вырашыла разысціся. Трэба было прымаць рашэнне: пачынаць новае жыццё ў Іспаніі ці тут. І я вырашыў вярнуцца», — кажа Віталь.</blockquote>
      <p>Ці канкрэтна тады Віталь усвядоміў, што для яго галоўнае свабода, ён дакладна не ведае. Але і ў жыцці, і ў творчасці Віталь імкнецца арыентавацца ў першую чаргу на свае жаданні.</p>
      <h3>«Опіум» не пра ўкраінскі канфлікт, а пра рэакцыю беларусаў на яго</h3>
      <figure>
        <img src="https://nn.by/img/w924d4/photos/z_2019_11/_bun_nn_20191127-9608-umak4.jpg"/>
      </figure>
      <p>«Калі я пісаў п’есу «Опіум», я быў упэўнены, што яе наогул не паставяць. Але я хацеў яе напісаць. Пісаў я «Опіум» у пачатку 2015 года, калі ўкраінскі канфлікт балеў усім. Пачалі забіваць адзін аднаго людзі, якія яшчэ ўчора лічыліся «братамі навек». І маўчаць пра гэта я не мог. Але мне быў цікавы не сам канфлікт, я пісаў пра рэакцыю на яго беларусаў, пра тое, як людзі не ведаюць абсалютна ніякіх фактаў, але выказваць сваё меркаванне і нават адстойваюць яго. Гэта гісторыя адбываецца ўнутры адной сям’і», — расказвае Віталь Каралёў.</p>
      <p>П’еса «Опіум» стала адметнай у тэатральным жыцці Беларусі яшчэ тым, што гэта была першая п’еса, грошы на пастаноўку якой цалкам сабралі падчас краўдфандынгавай кампаніі.</p>
      <p>Пасля пастаноўкі п’есу нават пачалі параўноўваць з Купалавым «Раскіданым гняздом».</p>
      <blockquote>«Я ўпэўнены, што паняцця «неактуальная п’еса» проста не існуе. Калі аўтар ведае, пра што піша, калі ён разумее сваіх герояў, то абсалютна не важна, у якую эпоху ці лакацыю аўтар змесціць сваіх герояў, іх перажыванні будуць зразумелыя гледачу. Паверце, людзі не моцна змяніліся за апошнія 25 000 гадоў, і тое, што балела стагоддзі таму, выклікае цікавасць і цяпер. І яшчэ я ўпэўнены, што аўтару зусім не трэба разбірацца ў тым, што цяпер модна, актуальна, запатрабавана. Трэба проста быць праўдзівым у тым, што ты робіш», — расказвае Віталь Каралёў.</blockquote>
      <p>Цікава, што толькі адна п’еса Віталя Каралёва заканчваецца адносным хэпі-эндам. Гэта п’еса «Москаў дрымін». Усе астатнія творы маладога драматурга з трагічным канцом.</p>
      <blockquote>П'еса «Опіум» і «Москаў дрымін» ідуць у Мінску і Бабруйску.</blockquote>
      <p>«Не, я не песіміст. Проста так атрымліваецца, што, калі сядаю пісаць п’есу, яе героі вядуць мяне за сабой. Нават калі я сам хачу, каб усё закончылася добра, падзеі развіваюцца так, што ў рэшце рэшт гэта прыводзіць да трагедыі. І гэта хтосьці з выбітных пісьменнікаў сказаў, што, калі ў канцы твора герой жывы, значыць, твор яшчэ не закончаны», — адказвае Віталь.</p>
      <figure>
        <img src="https://nn.by/img/w924d4/photos/z_2019_11/_bun_nn_20191127-9724-tkd7c.jpg"/>
      </figure>
      <p>Новая п’еса Віталя Каралёва, якая яшчэ нідзе не надрукаваная, «Світанак, якога няма», таксама заканчваецца трагічна.</p>
      <p>«П’еса падымае пытанне: а ці жыве чалавек сваім жыццём? Па сюжэце чалавек аднойчы прачынаецца ў незнаёмым доме, а ўсе, хто знаходзіцца побач з ім, паводзяць сябе так, быццам гэта іх самы блізкі чалавек, муж, бацька», — дзеліцца Віталь Каралёў.</p>
      <blockquote>«Я пакутую сам, калі пішу. Я ўпэўнены, што так павінна быць. Калі няма пакут аўтара, твор выйдзе непраўдзівы. Ну паглядзіце самі! Нават у самай вясёлай камедыі, калі яна якасная, абавязкова прысутнічае ўнутраная трагедыя ці пакута», — упэўнены Віталь Каралёў.</blockquote>
      <p>Ці ўбачым мы п’есу «Світанак, якога няма» ў найбліжэйшы час у тэатры, будзе залежыць ад таго, ці зацікавіць яна рэжысёраў.</p>
      <p>«Я адаслаў п’есу ў некалькі тэатраў. Канечне, мару, каб яе паставілі. Аўтар, які пра гэта не марыць, — вар’ят. І тут трэба паказвацца псіхіятру, а не пісаць для «сябе», «у стол». І яшчэ я мару, каб па маёй п’есе знялі фільм. Але я не ведаю, як дагрукацца да кіношнікаў, я не ўмею прасоўваць свае творы», — уздыхае Віталь Каралёў.</p>
      <h3>Я мару пра мільён даляраў</h3>
      <figure>
        <img src="https://nn.by/img/w924d4/photos/z_2019_11/_bun_nn_20191127-9651-y2kmq.jpg"/>
      </figure>
      <p>Віталь Каралёў упэўнены, што творчасцю драматурга ў Беларусі зарабіць немагчыма.</p>
      <p>«Я не ведаю такіх людзей, якія б зараблялі на жыццё толькі аднымі п’есамі. Драматургі ў Беларусі, якія зарабляюць дастаткова, пішуць сцэнары для расійскіх серыялаў. Я так не магу. У мяне былі дзве замовы ад буйных беларускіх тэатраў, але тыя тэмы, на якія яны прапанавалі напісаць п’есы, мяне не чаплялі. Таму я адмовіўся», — прызнаецца Віталь.</p>
      <p>І паўтарае: «Галоўнае для мяне свабода».</p>
      <p>«Я зарабляю на жыццё не літаратурай. Аднак я імкнуся рабіць тое, што мне цікава, тое, што мне прынясе ў тым ліку і фінансавую свабоду. Так, я імкнуся мець мільён даляраў. Але я іх не буду траціць на тое, каб купіць кватэру большую ці машыну лепшую, мне грошы патрэбныя, каб мець магчымасць займацца тым, чым я хачу, каб мець магчымасць падарожнічаць, бачыць свет. Я хачу пісаць свае п’есы ў доміку недзе на Кіпры. Ці здзейсніцца мая мара, я не ведаю, але я ведаю адно, што ніколі ў жыцці больш не вярнуся да працоўнага графіка з 8.00 да 17.00», — запэўнівае Віталь Каралёў.</p>
    </article>
  </body>
</html>