<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-marian-banas-nie-przyjdzie-na-posiedzenie-senackiej-komisji,nId,3378809"/>
    <meta property="og:site_name" content="RMF24"/>
    <meta property="article:published_time" content="2019-12-09T12:29:00+00:00"/>
    <meta property="og:title" content="Marian Banaś nie przyjdzie na posiedzenie senackiej komisji"/>
    <meta property="og:description" content="Prezes Najwyższej Izby Kontroli Maria Banaś nie przyjdzie na wtorkowe posiedzenie senackiej komisji Samorządu Terytorialnego i Administracji Państwowej – dowiedzieli się reporterzy RMF FM Krzysztof Zasada i Krzysztof Berenda. Opozycyjni senatorowie chcieli go zapytać o niejasności związane z jego majątkiem."/>
  </head>
  <body>
    <article>
      <h1>Marian Banaś nie przyjdzie na posiedzenie senackiej komisji</h1>
      <address><time datetime="2019-12-09T12:29:00+00:00">09 Dec 2019, 12:29</time> by <a rel="author" href="https://www.rmf24.pl/tylko-w-rmf24/krzysztof-zasada" target="_blank">Krzysztof Zasada</a></address>
      <p>
        <b>Prezes Najwyższej Izby Kontroli Maria Banaś nie przyjdzie na wtorkowe posiedzenie senackiej komisji Samorządu Terytorialnego i Administracji Państwowej – dowiedzieli się reporterzy RMF FM Krzysztof Zasada i Krzysztof Berenda. Opozycyjni senatorowie chcieli go zapytać o niejasności związane z jego majątkiem.</b>
      </p>
      <figure>
        <img src="https://i.iplsc.com/prezes-najwyzszej-izby-kontroli-marian-banas/0009G9RJ3O6USFQH-C123-F4.jpg"/>
        <figcaption>Prezes Najwyższej Izby Kontroli Marian Banaś<cite>/Mateusz Marek /PAP/EPA</cite></figcaption>
      </figure>
      <p>Marian Banaś nie zjawi się na posiedzeniu, bo nie musi. W piśmie do szefa senackiej komisji prezes NIK przytacza regulacje dotyczące obowiązków Izby wobec Senatu - Senat pojawia się w nich tylko jako organ wyrażający zgodę przy powoływaniu prezesa przez Sejm. <b>Senat może wezwać jedynie kandydata na stanowisko prezesa - przy jego powoływaniu, albo prezesa - ale tylko przy procedurze odwołania</b>. Jedynie wtedy może domagać się wyjaśnień oraz odpowiedzi na senatorskie pytania. </p>
      <figure>
        <img src="https://i.iplsc.com/pismo-szefa-nik-do-senatu/0009G9R3EJI0F5FP-C123-F4.png"/>
        <figcaption>Pismo szefa NIK do Senatu<cite>/NIK</cite></figcaption>
      </figure>
      <p>Marian Banaś dodaje też, że sprawa, która <b>interesuje senatorów, została skierowana do właściwych organów państwowych i one są od tego, by ją wyjaśniać.</b> <br/><br/>Na koniec listu NIK zapewnia, że jeśli chodzi o działalność kontrolną, Izba "dołoży wszelkich starań, aby współpraca z komisjami senackimi byłą owocna". </p>
      <p>Senacka komisja administracji i samorządu terytorialnego 27 listopada zdecydowała o zaproszeniu prezesa NIK Mariana Banasia na posiedzenie w dniu 10 grudnia.<br/><br/>Zaproszenie - jak wyjaśniał wtedy przewodniczący komisji Zygmunt Frankiewicz - wiązało się z wątpliwościami wobec prezesa NIK, jego działalności gospodarczej i działalności jako urzędnika państwowego. Szef komisji przyznał wtedy, że prezes NIK nie ma obowiązku stawić się na posiedzeniu.<br/><br/><i>Myślę, że to bardziej mieści się w granicach dobrych obyczajów niż obowiązku prawnego</i> - wyjaśnił Frankiewicz.</p>
      <p><b>NIE PRZEGAP:</b> <a href="https://www.rmf24.pl/raporty/raport-afera-mariana-banasia/fakty/news-nik-ostro-krytykuje-sztandarowy-program-patryka-jakiego-prac,nId,3378737"><u><b>NIK ostro krytykuje sztandarowy program Patryka Jakiego "Praca dla więźniów"</b></u></a></p>
      <h4>Afera Mariana Banasia</h4>
      <p>Kłopoty Mariana Banasia pojawiły się, gdy "Superwizjer" TVN wyemitował reportaż, w którym m.in. <b>ujawnił kontakty szefa Najwyższej Izby Kontroli ze znanymi w Krakowie przestępcami,</b> który w wynajmowanej od Banasia kamienicy na krakowskim Podgórzu prowadzili <b>pensjonat z pokojami na godziny.</b> Reportaż nagłośnił również sprawę <b>niejasności w oświadczeniach majątkowych</b> szefa NIK, których kontrolę prowadziło już wtedy Centralne Biuro Antykorupcyjne.<br/><br/>Kilka dni temu CBA poinformowało o zakończeniu kontroli oświadczeń majątkowych Mariana Banasia z lat 2015-19 i skierowaniu sprawy - z powodu stwierdzonych "nieprawidłowości" - do prokuratury.</p>
      <p>Prokuratura Regionalna w Białymstoku <b>wszczęła śledztwo dotyczące m.in. podejrzeń nieprawidłowości w oświadczeniach majątkowych i deklaracjach podatkowych Mariana Banasia.</b></p>
      <h4>Politycy PiS oczekują dymisji Mariana Banasia</h4>
      <p>Politycy Prawa i Sprawiedliwości długo bronili Mariana Banasia. Zmieniło się to w ostatnim czasie. <i>Jestem przekonany, że po rozmowie wczorajszej rozmowie pan prezes Banaś podejmie taką decyzję, jakiej oczekują władze partii PiS</i> - mówił w Porannej rozmowie w RMF FM 29 Stanisław Karczewski. Dzień wcześniej doszło do spotkania prezesa NIK z Jarosławem Kaczyńskim i Mariuszem Kamińskim. Wicemarszałek Senatu przyznał też, że oczekuje od szefa NIK-u "honorowej decyzji".</p>
      <figure>
        <video src="https://v-nocdn.iplsc.com/-/0009FB7AJ2N6UQ8V-V1.mp4"/>
        <figcaption>Karczewski: Znalazłem więcej niż rysę na wizerunku pana Jakub Rutka /RMF FM</figcaption>
      </figure>
      <p>Banaś wciąż chce pełnić swoją funkcję. 4 grudnia <a href="https://www.rmf24.pl/raporty/raport-afera-mariana-banasia/fakty/news-sensacyjne-oswiadczenie-mariana-banasia-bylem-gotow-zlozyc-u,nId,3370011?parametr=embed_tyt_zdj_lead"><u><b>wydał oświadczenie</b></u></a>, w którym wskazał, że "był gotów złożyć urząd prezesa NIK". Podkreślił jednak, że "z przykrością" stwierdził, że jego "osoba stała się przedmiotem brutalnej gry politycznej", i że "jako prezes Izby nie może pozwolić, by stała się ona przedmiotem politycznych rozgrywek i targów". <i>Dlatego w poczuciu odpowiedzialności za Najwyższą Izbę Kontroli będę kontynuował powierzoną mi przez parlament misję - </i>mówił. </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-radziwill-o-sprawie-banasia-opozycji-nie-zalezy-na-rozwiazan%2CnId%2C3378725%3Fparametr%3Dembed_linki">Radziwiłł o sprawie Banasia: Opozycji nie zależy na rozwiązaniu tego problemu</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Fporanna-rozmowa%2Fnews-karczewski-znalazlem-wiecej-niz-ryse-na-wizerunku-banasia-cz%2CnId%2C3359737%3Fparametr%3Dembed_linki">Karczewski: Znalazłem więcej niż rysę na wizerunku Banasia. Czekamy na honorową decyzję</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-banas-przechodzi-do-ofensywy-nik-opublikuje-raporty-o-getbac%2CnId%2C3373980%3Fparametr%3Dembed_linki">Banaś przechodzi do ofensywy. NIK opublikuje raporty o GetBack i KAS</a>
        </li>
      </ul>
    </article>
  </body>
</html>