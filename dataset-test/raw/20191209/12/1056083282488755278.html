<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813539/%DA%A9%D8%A7%D9%86%D8%AF%DB%8C%D8%AF%D8%A7%D9%87%D8%A7%DB%8C-%D9%85%D8%AC%D9%84%D8%B3-%D8%A7%D8%B2-%D9%81%D8%B6%D8%A7%D9%87%D8%A7%DB%8C-%D9%85%D8%AC%D8%A7%D8%B2%DB%8C-%D8%B4%D9%86%D8%A7%D8%B3%D9%86%D8%A7%D9%85%D9%87-%D8%AF%D8%A7%D8%B1-%D8%A8%D8%B1%D8%A7%DB%8C-%D8%AA%D8%A8%D9%84%DB%8C%D8%BA%D8%A7%D8%AA-%D8%A7%D8%B3%D8%AA%D9%81%D8%A7%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:28:24+00:00"/>
    <meta property="og:title" content="کاندیداهای مجلس از فضاهای مجازی شناسنامه‌دار برای تبلیغات استفاده کنند"/>
    <meta property="og:description" content="ایسنا/مرکزی رئیس دادگستری کل استان مرکزی بر ضرورت استفاده داوطلبان نمایندگی مجلس از فضاهای مجازی شناسنامه دار برای تبلیغات تاکید کرد."/>
  </head>
  <body>
    <article>
      <h6 class="kicker">رئیس کل دادگستری استان مرکزی:</h6>
      <h1>کاندیداهای مجلس از فضاهای مجازی شناسنامه‌دار برای تبلیغات استفاده کنند</h1>
      <address><time datetime="2019-12-09T12:28:24+00:00">09 Dec 2019, 12:28</time> by <a rel="author">یاسین یوسف پور</a></address>
      <p>ایسنا/مرکزی رئیس دادگستری کل استان مرکزی بر ضرورت استفاده داوطلبان نمایندگی مجلس از فضاهای مجازی شناسنامه دار برای تبلیغات تاکید کرد.</p>
      <p>حجت الاسلام قاسم عبداللهی در جلسه شورای پیشگیری از وقوع جرم و آسیب استان مرکزی، با بیان اینکه تا این لحظه ۳۸۸ نفر برای یازدهمین دوره انتخابات مجلس شورای اسلامی در سطح استان ثبت نام کرده اند، اظهار کرد: از این تعداد ۴۶ نفر زن و مابقی مرد هستند که در مقایسه با سال ۹۴، این تعداد با رشد ۱۳ درصدی همراه بوده است.</p>
      <p>وی افزود: از مجموع افرادی که برای انتخابات ثبت نام کرده اند، ۱۲ درصد دارای مدرک دکتری، ۷۵ درصد کارشناسی ارشد، ۸ درصد کارشناسی و ۴ درصد نیز دارای تحصیلات حوزوی هستند. همچنین حوزه انتخابی اراک، خنداب و کمیجان در این دوره بیشترین داوطلبان را به خود اختصاص داده است و محلات نیز از این حیث کمترین داوطلب را داشته است.</p>
      <p>رئیس دادگستری کل استان مرکزی با تاکید براینکه اعلام نظرات و استفاده از فضای مجازی، دو چالش اصلی این مجموعه در آستانه انتخابات یازدهمین دوره مجلس شورای اسلامی هستند، خاطرنشان کرد: بر اساس ماده ۶۰ قانون انتخابات، اعضای  هیأت های نظارت شورای نگهبان، رئیس جمهور، وزیر کشور و معاونان و مشاوران آنها، رئیس و اعضای ستاد انتخابات کشور و استان ها، استانداران، فرمانداران و معاونان و مشاوران آنها، اعضای هیأت های اجرایی انتخابات و سایر دست اندرکاران امور نظارتی و اجرایی نمی توانند به نفع یا به ضرر کاندیداها یا جریان انتخاباتی اعلام نظر کنند.</p>
      <p>وی با اشاره به ماده ۶۵ این قانون نیز تصریح کرد: در  تمامی فعالیت های تبلیغاتی، انتشار اعلام نظر مقامات و اشخاص ماده ۶۰ قانون، جرم محسوب می شود و افراد خاطی تحت پیگرد قانونی قرار می گیرند. همچنین بنابر ماده ۶۶، خرید و فروش رأی به صورت مستقیم یا غیر مستقیم، توزیع اقلامی که برای دریافت کننده جنبه انتفاعی داشته باشد و همچنین کمک های نقدی و غیر نقدی به اشخاص، اماکن عمومی و مذهبی و هیأت ها بعد از ثبت نام در انتخابات نیز جرم است و در صورت شناسایی به صورت جدی با متخلفان برخورد می شود.</p>
      <p>حجت الاسلام عبداللهی بر ضرورت استفاده داوطلبان نمایندگی مجلس از فضاهای مجازی شناسنامه دار برای تبلیغات تاکید کرد و گفت: بر اساس یک پیشنهاد، فعالیت کانون های انتخاباتی به منظور پیشگیری از وقوع جرم باید از سرورهای خارجی مانند تلگرام به سرورهای داخلی منتقل شود و از پیام رسان های داخلی برای ادامه فعالیت های تبلیغاتی خود استفاده کنند.</p>
      <p>سرپرست معاونت پیشگیری از وقوع جرم دادگستری کل استان مرکزی نیز در حاشیه این جلسه در جمع خبرنگاران، با اشاره به قانون حفظ کاربری اراضی زراغی و باغی، اظهار کرد: بر اساس این قانون، هرگونه ساخت و ساز در نواحی زراعی و باغی ممنوع است و تنها افرادی که مجوز داشته باشند، می توانند به چنین اقدامی دست بزنند. از آنجاکه مقابله و تخریب نیازمند پروسه ای طولانی مدت است، درصدد هستیم که در حوزه پیشگیری اقداماتی را انجام دهیم که ساخت و سازهای کمتری در این مناطق اتفاق بیفتد.</p>
      <p>وی تاکید کرد: ارائه این طرح، موضوع اصلی این جلسه بود که با اتفاق نظر اعضا مصوب شد و در نهایت شهرستان خنداب به عنوان پایلوت این طرح انتخاب شد.</p>
      <p>وی در پایان خاطرنشان کرد: همچنین در بحث انتخابات مقرر شد تمامی کاندیداها فضای مجازی تبلیغ خود را به صورت شناسنامه دار به دادگستری کل استان معرفی کنند و بدین منظور نیز باید از سرورهای داخلی کشور استفاده کنند.</p>
      <p>انتهای پیام</p>
    </article>
  </body>
</html>