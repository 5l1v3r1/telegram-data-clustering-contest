<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420630"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T12:55:00+00:00"/>
    <meta property="og:title" content="8.5 שנות מאסר לאנס שנתפס אחרי 11 שנה"/>
    <meta property="og:description" content="במשפט נדחתה טענת ההתיישנות שהעלה סנגורו של האנס, ובהמשך הוא הודה והורשע במסגרת הסדר טיעון בביצוע האונס האכזרי."/>
  </head>
  <body>
    <article>
      <h1>8.5 שנות מאסר לאנס שנתפס אחרי 11 שנה</h1>
      <address><time datetime="2019-12-09T12:55:00+00:00">09 Dec 2019, 12:55</time> by <a rel="author">ערוץ 7</a></address>
      <p>שופטי בית המשפט המחוזי בירושלים הרשיעו פלסטיני תושב יו"ש בעבירות אינוס, מעשה סדום בנסיבות מחמירות, מעשים מגונים בנסיבות מחמירות ושהייה בלתי חוקית בישראל, שביצע בשנת 2007.</p>
      <p>כתב האישום הוגש 11 שנים לאחר ביצוע האונס לאחר שהושגה התאמה לפרופיל ה-DNA שהופק מדגימה שנלקחה מבגדיה של הנאנסת לאחר האירוע.</p>
      <p>הפלסטיני הודה והורשע בכל העבירות המיוחסות לו במסגרת הסדר טיעון ובית המשפט גזר עליו עונש מאסר בפועל למשך שמונה שנים וחצי שנים, מאסר על תנאי למשך שנתיים ופיצוי כספי בסך 30 אלף ש"ח למתלוננת.</p>
      <p>כתב האישום, שהוגש על ידי פרקליטות מחוז ירושלים, מתאר אירוע אלים וחמור לפיו באוקטובר 2007 בשעה שהמתינה האשה לאוטובוס שהתמהמה, הציע לה הפלסטיני להתלוות אליו לתחנה סמוכה. בשלב מסוים ולאחר הליכתם המשותפת הגיעו השניים לאזור ריק מאדם.</p>
      <p>האשה חששה שהפלסטיני יפגע בה וביקשה לחזור על עקבותיה, אולם הוא אחז בידה תוך שהיא מתחילה לצעוק 'משטרה משטרה. יש מישהו ששומע אותי?'.</p>
      <p>הפלסטיני אמר לאשה שאין אף אחד שיכול לשמוע אותה. בהמשך, הרים אבן בידו, הצמידה לראשה, איים להרוג אותה ובהמשך ביצע בה את העבירות המיוחסות. האשה אמרה לפלסטיני שהיא כמו אמו, כמו אחותו, כמו אשתו. כמו כן, אמרה לו שיש לה ילדים, ואף הציעה לשלם לו כסף תמורת זה שיניח לה. למרות זאת הוא אנס אותה וביצע בה מעשים מגונים ומעשי סדום בנסיבות מחמירות בניגוד מוחלט לרצונה תוך שהוא מאיים עליה.</p>
      <p>הפלסטיני הוא כאמור תושב יו"ש שלא היה מורשה להיכנס לישראל, והוא נמלט לאחר המעשה. האשה, שלא הכירה את הפלסטיני, הגיעה לבית החולים לאחר האירוע, סיפרה את שאירע לה והמשטרה פתחה בחקירת המקרה.</p>
      <p>הבגדים שלבשה ועליהם זרעו של החשוד הועברו למעבדה הביולוגית במשטרה שם הופק פרופיל DNA ונכנס למאגר על מנת שתימצא התאמה וניתן יהיה לאתר את זהות החשוד בפשע. ביוני 2018 נעצר הפלסטיני בתל אביב בחשד לביצוע עבירה אחרת, וזמן קצר לאחר מכן התגלתה התאמה לפרופיל שהופק מהזרע בסוף 2007. כתב האישום נגדו הוגש בחלוף 11 שנים מביצוע העבירה.</p>
      <p>לאחר הגשת כתב האישום טען סנגורו של הפלסטיני כי חלפה תקופת ההתיישנות ועל כן לא ניתן להעמידו לדין. הפרקליטות טענה בתגובה כי השוואת הפרופיל שנלקח מדגימת הזרע כנגד פרופילים חדשים שהוכנסו למאגר יש בה כדי לעצור את מרוץ ההתיישנות, שכן פעולת חקירה שנועדה לאיתור עבריין עשויה להיות פעולה מתמשכת, כגון בדרך של מאגר הנתונים, ויש בה כדי לעצור את מניין תקופת ההתיישנות.</p>
      <p>עו"ד ג'ני אבני ועו"ד נועה עזרא-רחמני מפרקליטות מחוז ירושלים אשר ניהלו את התיק: "גזר הדין שניתן היום מבטא מאבק נחוש וחסר פשרות של רשויות האכיפה למיגור הפשיעה ולמיצוי הדין עם עברייני מין גם שנים רבות לאחר ביצוע העבירות. בית המשפט קיבל את עמדת הפרקליטות וקבע כי עבירות פשע חמור כמו אלה שביצע הנאשם דינן מאסר ממושך מאחורי סורג ובריח. עוד קבע בית המשפט כי גם עבריין שנמלט מאימת הדין ומי שהמשטרה מתקשה לאתרו- אינו יוצא נשכר ויישא בעונש הולם גם בחלוף שנים, ובמקרים מעין אלה עילת ההתיישנות אינה יכולה לשמש חומת מגן וחסינות לעבריינים".</p>
      <p>"הסדר הטיעון במסגרתו הודה הנאשם והורשע בכל העבירות נחתם מתוך התחשבות בקושי שהביעה המתלוננת בכל הנוגע לצורך להעיד במשפט שנים רבות לאחר האירוע. מדובר באירוע אלים וקשה אשר את השלכותיו נושאת המתלוננת עמה מאז אותו יום, אנו מבקשות לחזק את ידיה ומקוות שגזר הדין יהווה עבורה סגירת מעגל ונחמה מסוימת", הוסיפו עורכות הדין.</p>
    </article>
  </body>
</html>