<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/life-inedit/arabia-saudita-pune-capat-segregarii-de-gen-in-restaurante-18659948"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T12:25:00+00:00"/>
    <meta property="og:title" content="Arabia Saudită pune capăt segregării de gen în restaurante"/>
    <meta property="og:description" content="Guvernul Arabiei Saudite nu va mai solicita ca restaurantele să aibă intrări separate pentru familii şi femei, respectiv pentru bărbaţi singuri, anunţă BBC."/>
  </head>
  <body>
    <article>
      <h1>Arabia Saudită pune capăt segregării de gen în restaurante</h1>
      <h2>Guvernul Arabiei Saudite nu va mai solicita ca restaurantele să aibă intrări separate pentru familii şi femei, respectiv pentru bărbaţi singuri, anunţă BBC.</h2>
      <address><time datetime="2019-12-09T12:25:00+00:00">09 Dec 2019, 12:25</time> by <a rel="author" href="https://www.mediafax.ro/autor/bogdan-nicolai" target="_blank">Bogdan Nicolai</a></address>
      <p>Anterior, era obligatoriu să existe o intrare pentru femei şi copii şi o alta separată pentru bărbaţii singuri. Restricţiile au fost deja uşurate în practică, multe dintre restaurante, cafenele şi alte locuri de întâlnire renunţând în ultimii ani la intrările separate.</p>
      <p>La începutul acestui an, un decret regal le-a permis femeilor saudite să călătorească în străinătate fără permisiunea unui tutore masculin, iar, în 2018, regatul a pus capăt unei interdicţii valabile zeci de ani, dându-le voie persoanelor de sex feminin să obţină carnet de conducere.</p>
      <p>Dar activiştii se plâng că rămân în vigoare multe alte legi discriminatorii la adresa femeilor şi că importanţi apărători ai drepturilor acestora au fost arestaţi.</p>
      <p>Duminică, Arabia Saudită a anunţat că restaurantele nu vor mai avea nevoie să menţină intrări separate.</p>
      <p>De când Mohammed bin Salman a fost încoronat, în 2017, acesta a făcut demersuri pentru a deschide societatea extrem de conservatoare a Arabiei Saudite.</p>
      <p>Reformele sale au câştigat laude în comunitatea internaţională, dar au fost însoţite şi de valuri de represiune.</p>
      <p>Uciderea lui Jamal Khashoggi, un proeminent jurnalist saudit, în 2018, în consulatul Arabiei Saudite din Istanbul, a atras critici internaţionale intense, dar liderii mondiali cheie, inclusiv preşedintele american Donald Trump, au continuat să fie alături de regatul arab. Oficialii saudiţi au declarat că Jamal Khashoggi, un critic acid al guvernului din Riad, a fost ucis de o echipă de agenţi special trimişi pentru această operaţiune.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>