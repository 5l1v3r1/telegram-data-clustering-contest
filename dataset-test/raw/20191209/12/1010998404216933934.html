<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/arestuvanite-za-narkorazprostranenie-v-elin-pelin-sa-privlecheni-kam-nakazatelna-otgovornost.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T12:23:00+00:00"/>
    <meta property="og:title" content="Арестуваните за наркоразпространение в Елин Пелин са привлечени към наказателна отговорност"/>
    <meta property="og:description" content="Обвинението ще иска от съда най-тежката мярка за неотклонение към задържаните"/>
  </head>
  <body>
    <article>
      <h1>Арестуваните за наркоразпространение в Елин Пелин са привлечени към наказателна отговорност</h1>
      <h2>Обвинението ще иска от съда най-тежката мярка за неотклонение към задържаните</h2>
      <address>
        <time datetime="2019-12-09T12:23:00+00:00">09 Dec 2019, 12:23</time>
      </address>
      <p>Специализираната прокуратура привлече към наказателна отговорност за участие в организирана престъпна група за разпространение на наркотици четирите лица, арестувани на 7 декември в Елин Пелин и София.</p>
      <p>Те бяха задържани при съвместни действия по разследването на Специализираната прокуратура и ТС БОП – София област. Това е втората наркогрупа, действаща на територията на Елин Пелин и региона, неутрализирана в рамките на 4 денонощия.</p>
      <p>На 3 декември тази година след сделка с доставчици на наркотични вещества на едро от София бяха задържани четирима участници в друга престъпна структура в града, у които бяха намерени и иззети 1,8 кг канабис и 1,2 кг. амфетамини в различни разфасовки, подготвени за разпространение на черния пазар, пари, електронни везни.</p>
      <p>При извършените на 7 декември лични обиски и претърсвания в автомобили и 5 адреса, ползвани от новата разкрита наркогрупа, бяха намерени и иззети близо половин килограм амфетамини, 40 г. опиати, 320 г. марихуана, разфасована на дози за разпространение.</p>
      <p>Намерени и иззети бяха и 260 000 фалшиви еврови банкноти, електронни везни, тефтер със записки на клиенти, мобилни телефони, големи суми пари в брой.</p>
      <p>Събраните до момента доказателства сочат, че групата е била създадена и е действала от октомври 2018 година.</p>
      <p>На задържаните е наложено прокурорско задържане до 72 часа. Специализираната прокуратура ще внесе в Специализирания наказателен съд искане за налагане на най-тежката мярка за неотклонение „Задържане под стража“ за всеки от тях.</p>
    </article>
  </body>
</html>