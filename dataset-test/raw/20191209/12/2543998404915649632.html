<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/173950/detalji-hapsenja-srpkinje-sidneja-policija-upala-stan-ali-brdo-droge-nije-bilo-jedino-sto-tamo-nasli"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T12:47:00+00:00"/>
    <meta property="og:title" content="Detalji hapšenja Srpkinje iz Sidneja: Policija upala u stan, ali brdo droge nije bilo jedino što su tamo našli!"/>
    <meta property="og:description" content="Srpkinja Aleksija Vračar (24) uhapšena je u četvrtak u Sidneju zbog sumnje da je umešana u krijumčarenje narkotika, čija vrednost dostiže trista miliona dolara!"/>
  </head>
  <body>
    <article>
      <h1>Detalji hapšenja Srpkinje iz Sidneja: Policija upala u stan, ali brdo droge nije bilo jedino što su tamo našli!</h1>
      <h2>Srpkinja Aleksija Vračar (24) uhapšena je u četvrtak u Sidneju zbog sumnje da je umešana u krijumčarenje narkotika, čija vrednost dostiže trista miliona dolara!</h2>
      <address><time datetime="2019-12-09T12:47:00+00:00">09 Dec 2019, 12:47</time> by <a rel="author">kurir.rs</a></address>
      <p>Kako su preneli mediji iz Australije, sumnja se da je Aleksija, koja je rodom iz Banjaluke, bila deo organizovane kriminalne grupe koja je drogu uvozila iz SAD.</p>
      <p>- Istraga o kriminalnoj grupi, čiji je Srpkinja član, trajala je duže vreme, a lepa Aleksija je uhapšena kada je u Australiju stigla pošiljka ljutog sosa. Pogranična policija presrela je ovu pošiljku, a u bočicama čilija bilo je sakriveno 400 kilograma metilamfetamina, odnosno opasne droge poznatije kao "ajs" ili "led", čija se ulična vrednost procenjuje na trista miliona dolara - prenose mediji i dodaju da se sumnja da je Aleksija Vračar imala važnu ulogu u krijumčarenju.</p>
      <h3>Upali joj u stan</h3>
      <p>- Utvrđeno je da je ona, na osnovu falsifikovanih dokumenata, otvorila čak četiri firme za uvoz i na taj način olakšala promet droge s jednog na drugi kontinent - pišu australijski mediji.</p>
      <p>Prema njihovim navodima, policija je u četvrtak upala u Srpkinjin stan u Sidneju, u kom je pronađeno još droge, ali i oružje.</p>
      <figure>
        <img src="https://www.republika.rs/data/images/2019-12-08/126641_aleksia-censored_iff.jpg?1575891906"/>
        <figcaption>
          <cite>facebook.com/Aleksia Vračar</cite>
        </figcaption>
      </figure>
      <p>- Pronađeno je i oduzeto oružje, dva kilograma ekstazija, 250 grama kokaina, 340 grama kanabisa, izvesna količinu smeše za uvećavanje narkotika, ali i 650.000 dolara i lažna dokumenta. Takođe, u njenom stanu nađeno je i nekoliko SIM kartica - rekao je izvor.</p>
      <h3>Odbijena kaucija</h3>
      <p>Vračareva je optužena za nekoliko krivičnih dela.</p>
      <p>- Ona je ponudila kauciju, ali je sud to odbio, tako da će se pred sudom naći 30. januara. Pored Aleksije, za krijumčarenje narkotika optužena su još četvorica muškaraca od 30, 34, 36 i 45 godina - pišu mediji.</p>
      <p>Sudeći po Fejsbuk profilu uhapšene Aleksije Vračar, ona godinama živi u Australiji, ali svoje srpsko poreklo rado ističe. Često je kačila fotografije vezane za Srbiju, a na jednoj pozira pored srpske zastave.</p>
      <p>- Ona je vesela devojka, voli muziku, veselje. Ne možemo da verujemo da je uhapšena - rekao je jedan njen poznanik.</p>
      <related>
        <h4>Pročitajte još:</h4>
        <a href="http://republika.rs/hronika/hronika/173395/Kragujevcu-uhvacen-diler-dok-davao-mladicu-amfetamine-stanu-nadjeno-jos-droge"/>
        <a href="http://republika.rs/hronika/hronika/173809/Lepotica-Aleksia-otvarala-lazne-firme-prodavala-drogu"/>
        <a href="http://republika.rs/svet/svet/173738/Bosanka-htela-nadmudri-Australijance-kila-droge-umutila-boce-cilija"/>
        <a href="http://republika.rs/hronika/hronika/173397/Pao-ozbiljan-kriminalac-Policija-kod-Smederevca-pronasla-bombe-municiju-marihuanu"/>
      </related>
    </article>
  </body>
</html>