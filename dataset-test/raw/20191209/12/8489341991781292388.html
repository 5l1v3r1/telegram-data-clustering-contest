<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810974/%D8%AF%D8%A7%D9%86%D8%B4%E2%80%8C%D8%A8%D9%86%DB%8C%D8%A7%D9%86%DB%8C%E2%80%8C%D9%87%D8%A7-%D8%AA%D8%AC%D8%B1%D8%A8%D9%87%E2%80%8C%D9%87%D8%A7%DB%8C-%D8%B5%D8%A7%D8%AF%D8%B1%D8%A7%D8%AA%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D8%A7%D8%B4%D8%AA%D8%B1%D8%A7%DA%A9-%D9%85%DB%8C%E2%80%8C%DA%AF%D8%B0%D8%A7%D8%B1%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:15:00+00:00"/>
    <meta property="og:title" content="با حمایت معاونت علمی؛ دانش‌بنیانی‌ها تجربه‌های صادراتی خود را به اشتراک می‌گذارند"/>
    <meta property="og:description" content="معاونت علمی با ایجاد زمینه تعامل تمرکز شرکت‌ها و موسسات دانش بنیان نشست‌هایی برگزار می‌کند تا این گروه‌ها تجربه‌های صادراتی خود را به اشتراک گذارند."/>
  </head>
  <body>
    <article>
      <h1>با حمایت معاونت علمی؛ دانش‌بنیانی‌ها تجربه‌های صادراتی خود را به اشتراک می‌گذارند</h1>
      <h2>معاونت علمی با ایجاد زمینه تعامل تمرکز شرکت‌ها و موسسات دانش بنیان نشست‌هایی برگزار می‌کند تا این گروه‌ها تجربه‌های صادراتی خود را به اشتراک گذارند.</h2>
      <address>
        <time datetime="2019-12-09T12:15:00+00:00">09 Dec 2019, 12:15</time>
      </address>
      <p>به گزارش گروه فناوری خبرگزاری دانشجو به نقل از مرکز ارتباطات و اطلاع رسانی معانت علمی و فناوری ریاست جمهوری، مرکز شرکت‌ها و موسسات دانش بنیان معاونت علمی و فناوری ریاست جمهوری در راستای اهداف خود مبنی بر توانمندسازی شرکت‌های دانش‌بنیان، نشست‌های منظمی را جهت توسعه کسب و کار و رفع مشکلات شرکت‌های دانش بنیان برگزار می‌کند. تا کنون ۲۳ پنل و نشست پرسش و پاسخ برگزار شده است.<br/><br/>این دوره‌های آموزشی به عنوان بخشی از «خدمات توانمند سازی و تجاری سازی شرکت‌های دانش بنیان» عرضه می‌شود. کارشناسان خبره صادراتی، روسای دفاتر صادراتی در دیگر کشور‌ها و مدیران شرکت‌های موفق دانش بنیان که توانسته‌اند حجم قابل توجهی از محصولات دانش بنیان را به مقاصد صادراتی مختلف، ارسال کنند، در این نشست‌ها تجربیات خود را به ویژه در زمینه صادرات محصولات دانش بنیان با شرکت کنندگان در میان می‌گذارند.<br/><br/>در این رویداد‌های فشرده آموزشی همچنین بخش‌های جداگانه‌ای برای پرسش و پاسخ و بارش افکار مدیران شرکت‌های دانش بنیان در نظر گرفته شده است.<br/><br/>خدمات «توانمند سازی و تجاری سازی» مرکز شرکت‌ها و موسسات دانش بنیان معاونت علمی و فناوری ریاست جمهوری، موارد متعدد دیگری را نیز به جزء خدمات صادراتی در بر می‌گیرد.<br/><br/>کمک به طراحی صنعتی محصولات دانش بنیان، خدمات مالی و حسابداری، طراحی و ساخت نمونه نمایشی محصولات، حمایت از تدوین گزارش تحقیقات بازار، نیاز سنجی مجوز‌ها و گواهینامه‌ها، حمایت از تدوین قرارداد‌های حقوقی، ارزش گذاری فناوری و تدوین و اجرای برنامه ارزیابی از جمله این خدمات هستند.<br/><br/><b>تقسیم بندی شرکت‌های دانش بنیان</b><br/>شرکت‌های دانش بنیان در یک تقسیم بندی کلی به چهار نوع شرکت: نوپا نوع یک، نوپای نوع دو، تولیدی نوع یک و تولیدی نوع دو تقسیم می‌شوند.<br/><br/>شرکت نوپا نوع دو، شرکتی است که دارای کالا، خدمات، یا فرایندی دانش بنیان است. این شرکت باید حداقل از سطح فناوری نوع ۲ برخوردار باشد و دارای «نمونه آزمایشگاهی» از محصول باشد. شرکت‌های نوپا نوع یک باید از فناوری سطح یک برخوردار باشند.<br/><br/>شرکت‌های دانش بنیان «تولیدی نوع دو» نیز به شرکت‌های اطلاق می‌شود که دارای کالا و خدمات سطح یک یا دو باشد و در آخرین اظهار نامه مالیاتی درآمد عملیاتی را قید کرده باشد.<br/><br/>شرکت‌های تولیدی نوع یک به شرکت‌‎های گفته می‌شود که در اظهار نامه مالیاتی شرکت، حداقل ۵۰ درصد درآمد عملیاتی، از «فروش کالا و خدمات دانش بنیان سطح یک» به دست آمده باشد.<br/><br/>در واقع اگر شرکتی دارای کالا، خدمات و یا فرایندی دانش بنیان باشد و در اظهار نامه مالیاتی سال گذشته خود، درآمد عملیاتی نداشته باشد، می‌تواند به صورت شرکت نوپا تایید شود. در این حالت اگر محصول شرکت، اعم از کالا و خدمات سطح یک باشد، شرکت به عنوان نوپای نوع ۱ و اگر سطح ۲ باشد به عنوان شرکت نوپای نوع ۲ شناخته می‌شود.<br/><br/>کالا و خدمات سطح یک نیز به کالا و خدماتی گفته می‌شود که دارای سطح فناوری بالاتری نسبت به کالا و خدمات سطح ۲ هستند و به تبع، محققین شاغل به کار در شرکت، برای تولید این کالا و محصولات کار و تحقیق و توسعه بیشتری انجام دهند.</p>
    </article>
  </body>
</html>