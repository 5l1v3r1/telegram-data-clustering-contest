<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/franciya-ne-poslabit-poziciyi-ukrayini-na-normandskomu-samiti-predstavnik-yes-332329_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T12:02:00+00:00"/>
    <meta property="og:title" content="Франція не послабить позиції України на нормандському саміті — представник ЄС"/>
    <meta property="og:description" content="За словами представника ЄС, Європа в цьому повністю об'єднана."/>
  </head>
  <body>
    <article>
      <h1>Франція не послабить позиції України на нормандському саміті — представник ЄС</h1>
      <h2>За словами представника ЄС, Європа в цьому повністю об'єднана.</h2>
      <address>
        <time datetime="2019-12-09T12:02:00+00:00">09 Dec 2019, 12:02</time>
      </address>
      <p>Франція сподівається на продовження роботи у вирішенні російсько-українського конфлікту на <a href="https://dt.ua/POLITICS/normandskiy-samit-u-parizhi-plan-zustrichey-332322_.html"><b>нормандському саміті, який відбудеться в понеділок, 9 грудня, у Парижі</b></a>, повідомляє <a href="https://www.eurointegration.com.ua/rus/news/2019/12/9/7104001/">"Європейська правда"</a> з посиланням на верховного представника ЄС у закордонних справах і політиці безпеки Жозепа Борреля.</p>
      <p>"Ми думаємо, що на цій зустрічі ми зможемо продовжити працювати і просуватися до мирного та сталого рішення для вирішення українського конфлікту, що є одним з найважливіших пріоритетів, які ми повинні вирішити в Європейському Союзі", - зазначив Боррель перед засіданням Ради ЄС із закордонних справ у Брюсселі.</p>
      <p>За його словами, Франція не послабить свої позиції України на нормандському саміті.</p>
      <p>"Європа в цьому повністю об'єднана", - додав представник ЄС.</p>
      <p>Нагадаємо, 7 грудня Рада національної безпеки і оборони України провела в ОПУ закрите засідання, на якому <b><a href="https://dt.ua/POLITICS/na-zasidanni-schodo-samitu-zatverdzheno-osnovniy-scenariy-rozvitku-situaciyi-sekretar-rnbo-332240_.html">затвердила один із сценаріїв розвитку подій у зв'язку з майбутнім нормандським самітом</a></b>, який втілюватиметься в життя як основний.</p>
      <p>"Президент їде на Нормандський формат, озброєний певною інформацією, яка, я думаю, буде абсолютно з користю використана в інтересах нашої держави", - сказав за підсумками засідання секретар РНБО Олексій Данілов.</p>
      <p>Напередодні на Майдані Незалежності у Києві та в інших містах країни відбулося <b><a href="https://dt.ua/POLITICS/chervoni-liniyi-dlya-zelenskogo-tisyachi-lyudey-viyshli-na-vulici-lvova-harkova-dnipra-y-inshih-mist-ukrayini-332298_.html">Всеукраїнське віче "Червоні лінії для Зеленського"</a></b>, учасники якого закликали президента не домовлятися про мир ціною компромісу з агресором. Ініціаторами є партії "Європейська Солідарність", "Батьківщина" та "Голос". Також приєдналися ВО "Свобода" та "Демократична сокира".</p>
      <p>Як повідомлялося, Київ, Берлін, Париж і Москва підтвердили участь лідерів чотирьох держав у <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">"нормандському" саміті 9 грудня</a></b> в столиці Франції.</p>
      <p>Голова МЗС України <b><a href="https://dt.ua/POLITICS/pristayko-rozkriv-zmist-dokumenta-yakiy-pidgotuvali-do-normandskogo-samitu-331784_.html">Вадим Пристайко повідомив, що робочий варіант комюніке затвердили</a></b> на початку вересня. За підсумками саміту лідери чотирьох країн повинні дати позитивну оцінку розведенню військ на трьох ділянках та обміну утримуваними особами, а також схвалити продовження роботи в цих напрямках. Про зміну положень або черговість пунктів Мінських домовленостей не йдеться.</p>
      <p>Також <b><a href="https://dt.ua/POLITICS/pristayko-pererahuvav-chervoni-liniyi-dlya-zelenskogo-na-samiti-normandskoyi-chetvirki-331792_.html">Пристайко запевнив, що Зеленський не піде на поступки з ключових питань</a></b>, що стосуються суверенітету і національної безпеки.</p>
      <p>Докладніше про підготовку зустрічі читайте у статті Костянтина Єлісєєва "<b><a href="https://dt.ua/internal/parizkiy-samit-normandskoyi-chetvirki-vryatuvati-ukrayinu-vid-strategichnoyi-pomilki-331731_.html">Паризький саміт нормандської четвірки: врятувати Україну від стратегічної помилки</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>