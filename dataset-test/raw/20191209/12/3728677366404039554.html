<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216567/Gebruikers-Pepergasthuis-demonstreren-Het-mag-geen-bed-and-breakfast-worden"/>
    <meta property="og:site_name" content="RTV Noord"/>
    <meta property="article:published_time" content="2019-12-09T12:44:00+00:00"/>
    <meta property="og:title" content="Gebruikers Pepergasthuis demonstreren: 'Het mag geen bed and breakfast worden'"/>
    <meta property="og:description" content="Ruim twintig mensen zijn maandagmiddag vertrokken vanaf het Pepergasthuis naar het Cascadeplein in Stad. Ze demonstreren met borden tegen de verkoop van het Pepergasthuis."/>
  </head>
  <body>
    <article>
      <h1>Gebruikers Pepergasthuis demonstreren: 'Het mag geen bed and breakfast worden'</h1>
      <address>
        <time datetime="2019-12-09T12:44:00+00:00">09 Dec 2019, 12:44</time>
      </address>
      <p>'Verkopen mag wel, maar dan aan het Groninger Monumentenfonds', zegt een demonstrant. 'Dan kunnen wij blijven wonen en naar de kerk blijven gaan.'</p>
      <p>De demonstranten zijn bang dat de koper een bed and breakfast wil maken van het Pepergasthuis. Ook zijn ze bang dat de koper zelf in de, door hun geliefde, kerk gaat wonen. 'Dat zou een ramp zijn', aldus een andere demonstrant. 'Het mag geen bed and breakfast worden.'</p>
      <h3>Geschil</h3>
      <p>Er is al langer een geschil tussen de huidige eigenaar van het Pepergasthuis, woningbouwcorporatie Lefier, en de bewoners. Die willen, gesteund door de gemeente, niet dat het Pepergasthuis verkocht wordt.</p>
      <p>Lefier wil het juist verkopen omdat het onderhoud en de exploitatie te duur zouden zijn. Vastgoedondernemer Jan Berry Drenth heeft een voorlopig koopcontract met Lefier getekend.</p>
      <h3>Hoorzitting</h3>
      <p>Maandagmiddag wordt er een hoorzitting over het Pepergasthuis gehouden door de Autoriteit Woningcorporaties. De verschillende betrokken partijen houden dan hun verhaal over de verkoop.</p>
      <p>Later beslist de Autoriteit Woningcorporaties of de verkoop al dan niet doorgaat.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215821/Lefier-Goed-gesprek-met-koper-Pepergasthuis-deal-gaat-door"/>
        <a href="https://www.rtvnoord.nl/nieuws/208052/Onrust-groeit-rondom-verkoop-Pepergasthuis"/>
      </related>
    </article>
  </body>
</html>