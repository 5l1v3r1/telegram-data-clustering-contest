<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/troms/hovedmannen-i-den-store-amfetaminsaken-skal-mote-i-retten-1.14815315"/>
    <meta property="og:site_name" content="NRK"/>
    <meta property="article:published_time" content="2019-12-09T12:11:53+00:00"/>
    <meta property="og:title" content="Innrømmer å ha innført til sammen 47 kilo amfetamin til Norge"/>
    <meta property="og:description" content="Politiet har tatt ut en ny tiltale i en av Norgeshistoriens største narkotikasaker. Den tiltale mannen, en tysker i 30-årene, erkjenner at han har bidratt til å innføre nærmere 50 kilo amfetamin til Tromsø."/>
  </head>
  <body>
    <article>
      <h1>Innrømmer å ha innført til sammen 47 kilo amfetamin til Norge</h1>
      <h2>Politiet har tatt ut en ny tiltale i en av Norgeshistoriens største narkotikasaker. Den tiltale mannen, en tysker i 30-årene, erkjenner at han har bidratt til å innføre nærmere 50 kilo amfetamin til Tromsø.</h2>
      <address><time datetime="2019-12-09T12:11:53+00:00">09 Dec 2019, 12:11</time> by <a rel="author">Petter Strøm</a></address>
      <p>– Vi mener han har en sentral rolle i innføringen av begge amfetaminpartiene. Slik vi ser det har han organisert partiene som ble sendt fra Tyskland til Norge, i tillegg til å ha organisert salg og pengeinnkreving i Norge, sier statsadvokat Hugo Henstein.</p>
      <p>I høst gikk <a href="https://www.nrk.no/troms/narkosak-mot-to-advokater-1.14159312">en av Nord-Norges største narkotikasaker i Nord-Troms tingrett.</a> Fem menn, deriblant to advokater, var tiltalt for å ha innført 87 kilo amfetamin til Tromsø. Det skal ha skjedd via ett parti på 17 kilo i 2016, og ett på 70 kilo i 2017.</p>
      <aside>
        <a href="https://www.nrk.no/troms/nord-norges-storste-amfetaminsak-starter-i-retten.-slik-startet-det-hele-1.14708286">En rektor som trodde noen på skolen røyket hasj. Slik startet Nord-Norges største narkosak</a>
      </aside>
      <p>Under rettssaken dukket <a href="https://www.nrk.no/troms/vil-ikke-snakke-om-navngitt-tysker-1.14725137">navnet til en tysk mann i 30-årene opp flere ganger.</a> Men de tiltalte ønsket ikke å snakke om tyskeren. Én av de tiltalte forklarte at han <a href="https://www.nrk.no/troms/frykter-for-familien-1.14723132">fryktet det kunne få konsekvenser for familien hans.</a></p>
      <p>
        <b>Nå er det tatt ut tiltale mot tyskeren.</b>
      </p>
      <blockquote><b>Tiltalen mot den tyske bakmannen</b><br/>Den tiltalte er en tysk mann i 30-årene. <br/>Han er tiltalt for brudd på <a href="https://lovdata.no/lov/2005-05-20-28/%C2%A7232">straffelovens paragraf 232</a> som gjelder grov narkotikaovertredelse. På grunn av den store mengden i narkotika, risikerer han 21 år i fengsel.<br/>Tiltalen omfatter også brudd på <a href="https://lovdata.no/lov/2005-05-20-28/%C2%A779">straffelovens paragraf 79</a>, bokstav c. Den såkalte mafiaparagrafen, som tar for seg en straffbar handling som er utøvet som en del av en organisert kriminell gruppe. Strafferammen er tre års fengsel.<br/>Rettssaken starter i Nord-Troms tingrett den 6. januar. Det er satt av to og en halv uker til saken.</blockquote>
      <figure>
        <img src="https://gfx.nrk.no/bwREjNrQ12sEueo0q0MceAKPReJtrtYu-_mdu4H4utpg.jpg"/>
        <figcaption>STOR SAK: Statsadvokat Hugo Henstein skal føre saken mot tyskeren, sammen med Kirsti Jullum Jensen. <br/>Foto: Petter Strøm / NRK</figcaption>
      </figure>
      <p>Tyskerens forsvarer Ole Petter Drevland forteller at hans klient erkjenner delvis straffskyld ut fra tiltalen.</p>
      <p>
        <b>– Han erkjenner å ha medvirket til innføringen av partiet i 2016, og for å ha medvirket til innføringen av 30 kilo i 2017. Det var nemlig det han trodde skulle bli innført.</b>
      </p>
      <h3>Ville ikke forklare seg</h3>
      <p>Tyskeren ble faktisk pågrepet i Spania for rundt ett år siden, og politiet i Norge har jobbet lenge for å få ham utlevert til Norge.</p>
      <p>– Det skyldes først og fremst fordi utlevering fra Spania i utgangspunktet er litt omstendelig. Når Spania i tillegg sleit med å få på plass en regjering etter valget i april, ble det enda vanskeligere, sier Henstein.</p>
      <p>De hadde håpet å få den antatte bakmannen til å vitne i den store rettssaken tidligere i høst.</p>
      <p>– Men da han kom til Norge ønsket han ikke å avgi forklaring. Vi så det derfor som lite hensiktsmessig å føre han som vitne, sier Henstein.</p>
      <h3>Erkjenner delvis straffskyld</h3>
      <p>Forsvarer Ole Petter Drevland forteller at tyskeren hadde et ønske om å komme til rettssaken i høst.</p>
      <p>– Han gjorde det han kunne for å bli utlevert. Da han kom til Norge under rettssaken, hadde han behov for å gå gjennom sakens dokumenter. I tillegg måtte han hente seg inn, etter et tøft varetektsopphold i Spania, sier Drevland.</p>
      <blockquote><b>Rekordbeslaget i Tromsø</b><br/>I oktober 2017 <a href="https://www.nrk.no/troms/beslagla-narkotika-verdt-33-millioner-kroner-i-tromso-1.13929299">beslagla Troms politidistrikt 66 kilo amfetamin på et hotell i Tromsø sentrum. </a>Det er det største narkotikabeslaget i Nord-Norge gjennom tidene. Og det største amfetaminbeslaget i Norge det året.<br/>Politiet mener det aktuelle amfetaminpartiet var på totalt 70 kilo. Saken omhandler også et parti med amfetamin på 17 kilo, innført til Norge høsten 2016. Totalt er det altså snakk om 87 kilo amfetamin.<br/>Fem personer er tiltalt i saken som starter i Nord-Troms tingrett den 30.september. En tysker, en serber og tre nordmenn, deriblan to advokater.<br/>Tiltalten omhandler brudd på <a href="https://lovdata.no/lov/2005-05-20-28/%C2%A7232">straffelovens paragraf 232</a> annet ledd, grov narkotikaovertredelse, og har en strafferamme på inntil 15 års fengsel.<br/>Tiltalen gjelder også <a href="https://lovdata.no/lov/2005-05-20-28/%C2%A779">straffelovens paragraf 79</a>, første led bokstav c, den såkalte mafiaparagrafen. Den tar for seg en straffbar handling som er utøvet som en del av en organisert kriminell gruppe. Strafferammen er tre års fengsel.<br/>Tre av de tiltalte ble dømt til fengsel i tingretten. <a href="https://www.nrk.no/troms/narkotiltalte-advokater-ma-ikke-i-fengsel-1.14794552">Den ene av de to tiltalte advokatene ble frikjent, den andre ble dømt til samfunnsstraff.</a><br/>I januar må en sjette mann, en tysker i 30-årene, møte i tingretten. Han er tiltalt for medvirkning til innføringen av 87 kilo amfetamin. <a href="https://www.nrk.no/troms/hovedmannen-i-den-store-amfetaminsaken-skal-mote-i-retten-1.14815315">Tyskeren erkjenner delvis straffskyld.</a></blockquote>
      <h3>Kan få konsekvenser</h3>
      <p>I rettssaken som gikk i høst, ble tre av de tiltalte mennene dømt til fengsel. Den <a href="https://www.nrk.no/troms/narkotiltalte-advokater-ma-ikke-i-fengsel-1.14794552">ene av de to tiltalte advokatene ble frikjent, mens den andre ble dømt til samfunnsstraff. </a>Det er fortsatt ikke avgjort om saken blir anket.</p>
      <p>Hugo Henstein tror saken mot den antatte tyske bakmannen kan få konsekvenser for den andre rettssaken.</p>
      <p>
        <b>– Bevisbildet er det samme, samtidig kommer det inn en ny person med sin forklaring. Det vil komplimentere bevisbildet vi allerede har, mener Henstein.</b>
      </p>
      <blockquote><b>Rekordbeslaget i Tromsø</b><br/>I oktober 2017 <a href="https://www.nrk.no/troms/beslagla-narkotika-verdt-33-millioner-kroner-i-tromso-1.13929299">beslagla Troms politidistrikt 66 kilo amfetamin på et hotell i Tromsø sentrum. </a>Det er det største narkotikabeslaget i Nord-Norge gjennom tidene. Og det største amfetaminbeslaget i Norge det året.<br/>Politiet mener det aktuelle amfetaminpartiet var på totalt 70 kilo. Saken omhandler også et parti med amfetamin på 17 kilo, innført til Norge høsten 2016. Totalt er det altså snakk om 87 kilo amfetamin.<br/>Fem personer er tiltalt i saken som starter i Nord-Troms tingrett den 30.september. En tysker, en serber og tre nordmenn, deriblan to advokater.<br/>Tiltalten omhandler brudd på <a href="https://lovdata.no/lov/2005-05-20-28/%C2%A7232">straffelovens paragraf 232</a> annet ledd, grov narkotikaovertredelse, og har en strafferamme på inntil 15 års fengsel.<br/>Tiltalen gjelder også <a href="https://lovdata.no/lov/2005-05-20-28/%C2%A779">straffelovens paragraf 79</a>, første led bokstav c, den såkalte mafiaparagrafen. Den tar for seg en straffbar handling som er utøvet som en del av en organisert kriminell gruppe. Strafferammen er tre års fengsel.<br/>Tre av de tiltalte ble dømt til fengsel i tingretten. <a href="https://www.nrk.no/troms/narkotiltalte-advokater-ma-ikke-i-fengsel-1.14794552">Den ene av de to tiltalte advokatene ble frikjent, den andre ble dømt til samfunnsstraff.</a><br/>I januar må en sjette mann, en tysker i 30-årene, møte i tingretten. Han er tiltalt for medvirkning til innføringen av 87 kilo amfetamin. <a href="https://www.nrk.no/troms/hovedmannen-i-den-store-amfetaminsaken-skal-mote-i-retten-1.14815315">Tyskeren erkjenner delvis straffskyld.</a></blockquote>
    </article>
  </body>
</html>