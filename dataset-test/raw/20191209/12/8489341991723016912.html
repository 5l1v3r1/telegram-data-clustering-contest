<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811086/%D8%A7%D8%B9%D8%AA%D8%A8%D8%A7%D8%B1-%D9%81%D8%B1%D9%87%D9%86%DA%AF%DB%8C-%D8%AF%D8%B1-%D8%A8%D9%88%D8%AF%D8%AC%D9%87-%DB%B9%DB%B9-%DB%B1%DB%B0%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%DA%A9%D8%A7%D9%87%D8%B4-%D9%BE%DB%8C%D8%AF%D8%A7-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T12:58:00+00:00"/>
    <meta property="og:title" content="عاملی: اعتبار فرهنگی در بودجه ۹۹، ۱۰۰۰ میلیارد کاهش پیدا کرده است"/>
    <meta property="og:description" content="دبیر شورای عالی انقلاب فرهنگی با اشاره به کاهش ۱۰۰۰ میلیارد تومانی اعتبار حوزه فرهنگی کشور در لایحه بودجه ۹۹ گفت: ما نباید در عرصه فرهنگ جرم‌سازی کنیم، بلکه باید مسئولیت اجتماعی در عرصه فرهنگ تقویت شود."/>
  </head>
  <body>
    <article>
      <h1>عاملی: اعتبار فرهنگی در بودجه ۹۹، ۱۰۰۰ میلیارد کاهش پیدا کرده است</h1>
      <h2>دبیر شورای عالی انقلاب فرهنگی با اشاره به کاهش ۱۰۰۰ میلیارد تومانی اعتبار حوزه فرهنگی کشور در لایحه بودجه ۹۹ گفت: ما نباید در عرصه فرهنگ جرم‌سازی کنیم، بلکه باید مسئولیت اجتماعی در عرصه فرهنگ تقویت شود.</h2>
      <address>
        <time datetime="2019-12-09T12:58:00+00:00">09 Dec 2019, 12:58</time>
      </address>
      <p>به گزارش گروه دانشگاه خبرگزاری دانشجو، سید رضا عاملی دبیر شورای عالی انقلاب فرهنگی در نشست با معاونین فرهنگی دستگاه‌ها که امروز در شورای عالی انقلاب فرهنگی برگزار شد، با تاکید بر اینکه باید قلمرو‌های شاخص حوزه فرهنگ را به خوبی شناسایی کنیم، اظهار کرد: ما در حوزه‌های مختلف از جمله حوزه علم و فناوری نیز شاخص‌های قطعی نداریم و معمولا تولید مقاله و پایان‌نامه به منظور رتبه‌بندی‌های علمی به عنوان شاخص مطرح می‌شود. در حالی‌که بحث نشاط و شادابی در محیط دانشگاهی باید به عنوان یک شاخص کیفی حوزه علم و فناوری به شمار برود.<br/><br/>وی در ادامه تصریح کرد: وقتی از شاخص نشاط و شادابی در محیط دانشگاه‌ها صحبت می‌شود، معمولا برگزاری جشنواره‌های موسیقی، هنر، سینما یا رنگ‌آمیزی محیط دانشگاهی، فضای سبز و یا مبلمان دانشگاه را به عنوان شاخص در نظر می‌گیرند. در حالی‌که آنچه که در شادابی و نشاط این مراکز اهمیت دارد، قرارداد‌های پژوهشی آن دانشگاه است.<br/><br/>دبیر شورای عالی انقلاب فرهنگی تاکید کرد: هر دانشگاهی که قرارداد‌های پژوهشی گسترده‌تر داشته باشد، معمولا فضای بانشاط‌تر و شاداب‌تری دارند. چرا که این قراداد‌ها باعث ایجاد درآمد دانشگاه شده و نشست‌ها، سمینار‌ها و کنفرانس‌های مختلف را می‌توانند برگزار کنند و دانشگاه توانسته در راستای ماموریت خود قدمی بردارند.<br/><br/>عاملی همچنین تاکید کرد: دبیرخانه شورای عالی انقلاب فرهنگی به عنوان قرارگاه فرهنگی کشور بحث محوری سند مهندسی فرهنگی را در برنامه‌های کاری خود قرار داد و بر مبنای شاخص‌های این سند می‌توانیم عملکرد و فرآیند‌های این حوزه را بسنجیم؛ البته ما هم از نظر نیروی انسانی امکان این سنجش را نداریم و هم اینکه روش درستی به شمار نمی‌رود که بخواهیم در دستگاه‌ها گزارش تهیه کنیم و عملکرد فرهنگی آن‌ها را بسنجیم.<br/><br/>وی ادامه داد: تمامی دستگاه‌ها باید ضامن تهیه گزارش و سنجش عملکرد فرهنگی خود باشند و در این جهت نیز شورای عالی انقلاب فرهنگی همفکری و همکاری لازم را انجام می‌دهد. ضمن اینکه خانواده فرهنگ در کشور پیوند خورده یکدیگر هستند و رابطه بالا و پایین در این زمینه وجود ندارد. چرا که در این صورت شکننده خواهد بود. به همین جهت همه دستگاه‌ها باید در این حوزه با یکدیگر همکاری و به اولویت‌های حوزه فرهنگ توجه کنند.<br/><br/><b>بحث حجاب و عفاف از اولویت‌های فرهنگی جامعه</b><br/>عاملی بحث حجاب و عفاف را از اولویت‌های فرهنگی جامعه دانست و گفت: رهبری نیز تاکید کردند که اگر این قسمت فرهنگ دچار چالش شود، به امور دیگر نیز کشیده خواهد شد. به همین جهت برخی از راهکار‌های تحقق آن با قواعد و مقررات صورت می‌گیرد که شورای عالی انقلاب فرهنگی نیز در این زمینه چهار مصوبه داشته است.<br/><br/>دبیر شورای عالی انقلاب فرهنگی ادامه داد: در جلسه آخر شورا که در حوزه عفاف و حجاب برگزار شد، ما مسئولیت تامین حجاب و عفاف را بر عهده وزارت کشور گذاشتیم و این مسئولیت از وزارت ارشاد به وزارت کشور واگذار شد.<br/><br/>دکتر عاملی تاکید کرد: ما در حوزه حجاب و عفاف نباید فقط به قوانین و مقررات تکیه کنیم، بلکه توجه به بخش اقنایی هم لازم است و باید ذهنیت و نگرش جوانان در این حوزه اصلاح شود.<br/><br/><b>ضرورت توجه به "فرهنگ مصرف" در جامعه</b><br/><br/>وی همچنین بر ضرورت توجه به فرهنگ مصرف در جامعه تاکید کرد و گفت: در حال حاضر بودجه حاصل از یارانه‌ها ۱۲۰۰ میلیارد تومان است، اما کل بودجه سال ۹۹، ۴۰۰ هزار میلیارد تومان برآورد شده است یعنی دو برابر بودجه کشور ما بودجه یارانه داریم، اما به دلیل بی توجهی به فرهنگ مصرف بسیاری از بودجه‌ها در این زمینه هدر می‌رود و ما برای یک واحد انرژی شش واحد انرژی مصرف می‌کنیم و اگر به بخش فرهنگ توجه شود می‌توانیم شاهد معجزه اقتصادی در کشور شویم.<br/><br/>به گفته دبیر شورای عالی انقلاب فرهنگی ما در سند مهندسی فرهنگی ۱۳ راهبرد تدوین کردیم که راهبرد هشتم این سند به فرهنگ مصرف مربوط می‌شود و اگر این حوزه تقویت شود، اعتماد ملی نیز در جامعه شکل می‌گیرد.<br/><br/>عاملی خاطرنشان کرد: ما در کشور نیازمند کار جمعی در حوزه فرهنگ هستیم. ما کمیسیون فرهنگی را در شورا تشکیل دادیم و همه دستگاه‌ها با ابلاغ معاون اول رئیس جمهور مسئول فرهنگی خود را به این کمیسیون معرفی می‌کنند که مصوبات آن کمیسیون دستور کار ستاد مهندسی فرهنگی می‌شود.<br/><br/>وی با تاکید بر اینکه تعدد نهاد‌های فرهنگی در کشور ما یک مسئله است، گفت: در لایحه بودجه سال ۹۹، ۱۰۰۰ میلیارد تومان اعتبار فرهنگی کشور کاهش یافته است. اگر چه این کاهش منابع به دلیل کاهش اعتبار در کشور اتفاق افتاده است.<br/><br/><b>ضمانت‌های اجرایی در حوزه فرهنگ مهم است</b><br/>عاملی با تاکید بر اینکه سزاوار نیست متولی‌گری در حوزه فرهنگ داشته باشیم، گفت: نباید بخواهیم همه کار‌های این حوزه را خودمان انجام بدهیم. ضمن اینکه ضمانت‌های اجرایی در حوزه فرهنگ نیز مهم است و باید توجه کنیم.<br/><br/>وی با تاکید بر اینکه ما نباید در حوزه فرهنگ جرم‌سازی کنیم، گفت: باید در این حوزه جرم‌زدایی داشته باشیم، اما تشویق‌ها و تنبیه‌هایی نیز لازم است که در نظر گرفته شود؛ البته دیوان عدالت اداری می‌تواند در این زمینه کمک‌کننده باشد، اما از طرف دیگر جنبه مسئولیت اجتماعی باید تقویت شود.</p>
    </article>
  </body>
</html>