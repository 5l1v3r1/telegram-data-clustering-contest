<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191209_Vizsgalatot_indit_az_Ujszinhaz"/>
    <meta property="og:site_name" content="HVG.hu"/>
    <meta property="article:published_time" content="2019-12-09T12:42:00+00:00"/>
    <meta property="og:title" content="Vizsgálatot indít az Újszínház"/>
    <meta property="og:description" content="A hétfői rendkívüli társulati ülés után hivatalos közleményt adott ki a Dörner György vezette intézmény."/>
  </head>
  <body>
    <article>
      <h1>Vizsgálatot indít az Újszínház</h1>
      <address><time datetime="2019-12-09T12:42:00+00:00">09 Dec 2019, 12:42</time> by <a rel="author">hvg.hu</a></address>
      <p>
        <b>A hétfői rendkívüli társulati ülés után hivatalos közleményt adott ki a Dörner György vezette intézmény.</b>
      </p>
      <p>Mint arról a hvg.hu szombaton beszámolt, <a href="https://hvg.hu/elet/20191207_Zaklatasi_vad_az_Uj_Szinhazban_is"><b>szexuális visszaélés történhetett</b></a> még 2016-ban az Újszínházban. Úgy tudjuk, a színház egyik vezető színészét az intézmény egyik nem művész alkalmazottja vádolta meg. A dolgozó jelezte a vele történteket a főnökeinek, ám tudomásunk szerint csak annyi történt, hogy igazgatói kérésre többet nem dolgoztak együtt. Most a sértett panaszával a színház egyik korábbi munkatársa megkereste azt a színházi szakszervezetet, melynek a vád szerinti elkövető a vezető tisztségviselője.</p>
      <p>Később a Színházi Dolgozók Szakszervezetének <a href="https://hvg.hu/itthon/20191208_Megneveztek_az_Uj_Szinhazban_zaklatassal_vadolt_szineszt"><b>közleményéből derült ki</b></a>, hogy saját elnökük – Mihályi Győző – ügyében folytatnak etikai vizsgálatot.</p>
      <p>Az Újszínházban hétfőn reggel rendkívüli társulati ülést tartottak. Ez után az intézmény hivatalos közleményt adott ki, amelynek az átvételéhez csak abban az esetben járulnak hozzá, ha teljes terjedelemben közlésre kerül.</p>
      <p>Ez tehát a közlemény teljes terjedelmében.</p>
      <p>„Az Újszínház részére 2019. december 6-án megkeresés érkezett Budapest Főváros Önkormányzata, mint Fenntartó részéről, hogy tájékoztatást kér egy vagy több 2016-ban elkövetett szexuális zaklatás ügyében. A Fenntartó képviselőjét szóban és írásban is tájékoztattuk, hogy ilyenről nincs tudomásunk.</p>
      <p>Hivatalos bejelentés Színházunkhoz sem akkor, sem azóta nem érkezett. A sajtóban megjelent cikkek valóságtartalmát vitatjuk és visszautasítjuk.</p>
      <p>A bejelentő személye, valamint a bejelentés tartalma számunkra ismeretlen, mivel mi is a sajtóból értesültünk, hogy a Fenntartó, valamint a Színházi Dolgozók Szakszervezete részére ilyen jellegű bejelentés történt. Mind a két intézménytől a mai napon tájékoztatást kértünk.</p>
      <p>A mai napon rendkívüli társulati ülés alkalmával tájékoztattuk a társulatot, hogy az Etikai bizottság a sajtóban megjelent vádak miatt vizsgálatot indít. A társulatot biztosítottuk, arról, hogy amennyiben bárki bejelentést tesz, minden erővel az esetleges áldozatok megvédésére fog törekedni a színház.</p>
      <p>Az Újszínház több szabályzattal is rendelkezik, mely lehetőséget biztosít az ilyen és ehhez hasonló ügyek bejelentésére, valamint kivizsgálására.</p>
      <p>Szeretnénk megkérni a sajtó képviselőit, hogy tartsák tiszteletben a színház intézményét és tartózkodjanak a további feltételezéseken alapuló sajtóhírek megjelentetésétől.”</p>
      <related>
        <a href="https://hvg.hu/itthon/20191208_Megneveztek_az_Uj_Szinhazban_zaklatassal_vadolt_szineszt"/>
        <a href="https://hvg.hu/kultura/20191209_Ujszinhaz_rendkivuli_tarsulati_ules"/>
      </related>
    </article>
  </body>
</html>