<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/utazas/olcso-repulojegyek-tippek/"/>
    <meta property="og:site_name" content="FEMINA"/>
    <meta property="article:published_time" content="2019-12-09T12:26:03+00:00"/>
    <meta property="og:title" content="Így juthatsz olcsón egyébként drága repülőjegyhez – 5 trükk, amivel tízezreket spórolhatsz"/>
    <meta property="og:description" content="Az utazás tervezésekor fontos szempont, hogy minél olcsóbb legyen a repülőjegy, ehhez pedig szükség van egy kis kompromisszumra és rugalmasságra."/>
  </head>
  <body>
    <article>
      <h1>Így juthatsz olcsón egyébként drága repülőjegyhez – 5 trükk, amivel tízezreket spórolhatsz</h1>
      <h2>Az utazás tervezésekor fontos szempont, hogy minél olcsóbb legyen a repülőjegy, ehhez pedig szükség van egy kis kompromisszumra és rugalmasságra.</h2>
      <address><time datetime="2019-12-09T12:26:03+00:00">09 Dec 2019, 12:26</time> by <a rel="author">Vágó Júlia</a></address>
      <p>Manapság még mindig sokan megfizethetetlen utazási módnak tekintik a repülést, főként, ha kontinenseket átívelő, tengerentúli útról van szó: mélyen a zsebébe kell nyúlnia annak, aki egy ázsiai vagy amerikai nyaralást tűzött ki céljául, azonban vannak lehetőségek, amelyekkel több tízezer forinttal csökkentheted a végösszeget.</p>
      <p>Legyen szó Amerikáról vagy Európáról, a legtöbb ember számára a repülőjegy ára a legnagyobb visszatartó tényező. A talpraesettebb, szemfülesebb utazók akár több tízezret is spórolhatnak viszont egy-egy út során. Az alábbi lehetőségeket érdemes kipróbálni, hiszen velük csökkenthető az elsőre rémisztő repülőjegyár.</p>
      <h3>Fontos a rugalmasság</h3>
      <p>Ha nem tudsz sokat költeni az utazásra, és a nyaralás tervezésekor fontos szempont, hogy minél olcsóbb legyen a repülőjegy, lényeges, hogy az időpont tekintetében rugalmas legyél. A keresőoldalon a dátumnál állítsd be a +/- 3 napos opciót, így láthatod, milyen dátumkombinációval érhető el a legkedvezőbb ár. Gyakran egy-egy nap között több tízezer forintnyi különbség van. Ha már most tudod, hogy jövőre egy tengerentúli utazáson vennél részt például, de még nem fix az időpont, a kedvező jegyek esetében egy hónapos időintervallummal is kalkulálhatsz.</p>
      <figure>
        <img src="https://kep.cdn.indexvas.hu/1/0/2995/29956/299569/29956947_cefe80e00f0888468f3615066ffa02ea_wm.jpg"/>
      </figure>
      <p>Ha csak egy hétvégére ruccannál ki, de nem tudod, hova menj, egyszerűen foglalj oda repülőjegyet, ahová épp a legkedvezőbb áron kínálják.  Az ilyen jellegű tervezésben nagy segítséget nyújtanak a repjegykereső oldalak, ahol be lehet állítani a "bárhová", "bármikor" opciókat. Minél több helyen futtasd le a keresést, ugyanis a jegyárak minden oldalon különbözőek lehetnek. Próbáld ki például a <a href="https://www.skyscanner.hu/">skyscanner</a>, a <a href="https://www.pelikan.hu/hu">pelikan.hu</a>, a <a href="https://global.momondo.com/">momondo.com</a>, a <a href="http://matrix.itasoftware.com/">matrix.itasoftware.com</a> vagy a <a href="https://www.google.com/flights#flt=/m/095w_..2019-10-31*./m/095w_.2019-11-04;c:HUF;e:1;ls:1w;sd:0;t:h">google.com/flights</a> összehasonlító oldalakat, így több tízezer, sőt, akár százezer forintot is spórolhatsz a költségeken.</p>
      <h3>Nem mindegy, mikor veszed meg a jegyet</h3>
      <p>A kényelmetlen időpontban induló járatok, például a kora reggeli vagy késő esti indulások sokkal olcsóbbak a délelőtti és délutáni járatokhoz képest. Az sem mindegy, melyik nap veszed a jegyed: ha hétköznap utaznál - szombat éjszaka nélkül -, akkor a légitársaság úgy gondolhatja, üzleti úton vagy, így a legolcsóbb tarifákat ki is zárja, így érdemes egy hétvégi napot mindenképp belevenni az utazás megkezdéséhez.</p>
      <h3>Átszállással olcsóbb</h3>
      <p>Európán belül érdemesebb átszállás nélküli jegyet vásárolni egy fapados vagy nemzeti légitársaság járatára, de a tengerentúli, kontinenseket átívelő utazásnál van pár módszer, amit ilyenkor érdemes figyelembe venni.</p>
      <p>Ha például a Fülöp-szigetekre szeretnél utazni Budapestről, javulnak az esélyeid, ha nem a célállomás repterére, azaz Manilába veszed a jegyed, hanem Ázsiába érve a környező, nagyobb repülőterek vonatkozásában keresgélsz, és onnan repülsz tovább a Fülöp-szigetekre. Például hongkongi átszállással több tízezret spórolhatsz meg, mintha közvetlenül Manilába repültél volna. Ha viszont két külön repülőjeggyel utazol, érdemes több órát, esetleg egy napot rászánni az átszállásra az esetleges késések miatt. A köztes célállomáson pedig még be is iktathatsz egy városnézést, így nemcsak olcsóbb, de gazdagabb is lesz az utazás.</p>
      <h3>Multicity jegy</h3>
      <p>A kombinált repülőjegy, más néven multicity vagy openjaw jegyek megvételével még olcsóbban kijöhetsz, mintha retúr, oda-vissza jegyet vennél. Ez egy olyan foglalás, amikor az egyik kiinduló- vagy célállomás eltér: például Budapest-Bangkok oda, Phuket-Budapest vissza, vagy Budapest-Madrid oda, Madrid-Bécs vissza. Ezek a jegyek akkor lehetnek előnyösek, ha körutazást tervezel.  </p>
      <figure>
        <img src="https://kep.cdn.indexvas.hu/1/0/2995/29957/299572/29957239_c6ff261253f725df1596fd5e2c805fe2_wm.jpg"/>
      </figure>
      <h3>Ne utazz ünnepekkor!</h3>
      <p>Ünnepekkor, főként karácsonykor és húsvétkor a légitársaságok borsos árat kínálnak. Érdemesebb megkeresni azt a határt, amikor még van akciós jegy. Ez karácsony esetében például december 15-e lehet december 22-e helyett.</p>
      <p>
        <b>Reptereken készült vicces fotók</b>
      </p>
      <p>Az abszurd fotók megmosolyogtatóak, de lehet, hogy csak nekünk: más országban előfordulhat, hogy teljesen normális egy saját arcképpel díszített bőrönd, vagy hogy bemászol a csomagod után a biztonsági ellenőrzésnél.</p>
      <figure>
        <img src="https://kep.index.hu/1/0/2150/21508/215085/21508518_1381412_57f0ab5747cc4a3305f940b47a75dca7_wm.jpg"/>
        <figcaption>
          <a href="https://femina.hu/utazas/vicces-repteri-fotok/">Nézegess képeket! 9 kép<br/><b>A reptereken bármi megtörténhet, de ezek az emberek minket is megleptek</b></a>
        </figcaption>
      </figure>
      <p>
        <i>Borító-és ajánlóképek: Getty Images Hungary</i>
      </p>
    </article>
  </body>
</html>