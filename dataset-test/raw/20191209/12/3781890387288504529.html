<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/746068"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T12:05:00+00:00"/>
    <meta property="og:title" content="นักดับเพลิงอินเดียช่วยเหยื่อเพลิงนรกโรงงานเดลี"/>
    <meta property="og:description" content="เผยนักดับเพลิงอินเดีย 2 คนผู้ช่วยเหลือเหยื่อเพลิงนรกโรงงานเดลีออกมาได้ 27 คนจากเหตุเพลิงไหม้ครั้งร้ายแรงที่สุดในรอบหลายสิบปี มีผู้เสียชีวิต 43 ศพ"/>
  </head>
  <body>
    <article>
      <h1>นักดับเพลิงอินเดียช่วยเหยื่อเพลิงนรกโรงงานเดลี</h1>
      <address>
        <time datetime="2019-12-09T12:05:00+00:00">09 Dec 2019, 12:05</time>
      </address>
      <slideshow>
        <figure>
          <img src="https://www.dailynews.co.th/admin/upload/20191209/news_LlQlVHtvxi191642_533.jpg?v=20191210087"/>
        </figure>
        <figure>
          <img src="https://www.dailynews.co.th/admin/upload/20191209/news_dmXwPRguep191643_533.jpg?v=20191210087"/>
        </figure>
      </slideshow>
      <p>
        <b>เผยนักดับเพลิงอินเดีย 2 คนผู้ช่วยเหลือเหยื่อเพลิงนรกโรงงานเดลีออกมาได้ 27 คนจากเหตุเพลิงไหม้ครั้งร้ายแรงที่สุดในรอบหลายสิบปี มีผู้เสียชีวิต 43 ศพ</b>
      </p>
      <p>สำนักข่าวรอยเตอร์รายงานจากกรุงนิวเดลีประเทศอินเดียเมื่อวันที่ 9 ธ.ค.ว่า เหตุเพลิงไหม้อาคารโรงงานสูง 4 ชั้นในเขตเมืองเก่าของกรุงนิวเดลีเมื่อเช้ามืดของวันอาทิตย์ที่ผ่านมา ขณะที่มีคนงานจากต่างจังหวัดนอนหลับพักผ่อนอยู่ในโรงงาน เพลิงคร่าชีวิตผู้คนไป 43 ศพนั้น นายราเชษฐ์ ชุคลา เจ้าหน้าที่ดับเพลิงผู้สามารถช่วยเหลือนำคนงานออกมาได้ถึง 11 คนระหว่างเกิดเพลิงไหม้จนตัวเองได้รับบาดเจ็บ เปิดเผยกับหนังสือพิมพ์เดอะไทมส์ ออฟ อินเดียว่า เป็นปฏิบัติการที่อันตรายและยากลำบาก เพราะตัวโรงงานตั้งอยู่ในซอยแคบและเขาเองก็ตกใจมากเมื่อทราบว่ามีคนอยู่ในโรงงานจำนวนมาก โดยไม่มีใครแถวนั้นบอกกับเจ้าหน้าที่เลยว่า มีอยู่กี่คนในตัวอาคารโรงงาน ซึ่งตัวเขาเองเห็นว่ามีอยู่ราว 30 คนอยู่ในห้องบนชั้นสามส่วนใหญ่กำลังหลับอยู่ พบว่าสองถึงสามคนเสียชีวิตแล้ว เพราะพวกเขาเป็นแรงงานที่ทำงานเข้าเวรเป็นกะ ซึ่งถ้าเจ้าหน้าที่ดับเพลิงรู้ข้อมูลได้เร็วกว่านี้ก็อาจจะช่วยเหลือชีวิตผู้คนได้มากกว่านี้<br/>ขณะที่นายอชิ มาลิค เจ้าหน้าที่ดับเพลิงอีกคนหนึ่ง ซึ่งได้ช่วยเหลือคนงานออกมาได้ 16 คน บอกว่า เจ้าหน้าที่ดับเพลิงต้องเสี่ยงนำคนงานออกมาโดยใช้บันไดเท่านั้นบนพื้นที่กำลังจะพัง เจ้าหน้าที่ต้องแบกขึ้นบ่าหรือไม่ก็ลากออกมา<br/>ด้านนายฮาร์ดีป ซิงห์ ปุรี รัฐมนตรีการเคหะและพัฒนาพื้นที่เขตเมืองของอินเดีย กล่าวโจมตีรัฐบาลรัฐเดลีว่าเหตุใดถึงอนุญาตให้เจ้าของอาคารทำโรงงานขึ้นมาโดยไม่ถูกลงโทษ เพราะซอยก็แคบ มีสายไฟกับสายเคเบิ้ลพันกันเต็มไปหมด ตัวอาคารก็ไม่ผ่านการตรวจสอบด้านความปลอดภัยและอัคคีภัย<br/>ตำรวจได้จับกุมเจ้าของอาคารและผู้จัดการโรงงานแล้วในข้อหาประกอบกิจการโดยไม่ได้รับอนุญาตด้านมาตรฐานความปลอดภัยจากเพลิงไหม้ในโรงงานซึ่งมีหลายส่วนการผลิตด้วยกัน แรงงานบางคนได้รับจ้างเดือนละ 1,000 รูปี(14 ดอลลาร์สหรัฐหรือ 420 บาท)<br/>นายกรัฐมนตรีนเรนทรา โมดี ของอินเดีย กล่าวว่าเหตุเพลิงไหม้ครั้งที่รุนแรงที่สุดในกรุงนิวเดลีนับตั้งแต่เหตุเพลิงไหม้โรงภาพยนตร์ในปี 2540 มีผู้เสียชีวิต 59 ศพ เป็นเหตุอันน่าสะพรึงกลัวอย่างยิ่ง<br/><br/>เครดิตภาพAFP</p>
    </article>
  </body>
</html>