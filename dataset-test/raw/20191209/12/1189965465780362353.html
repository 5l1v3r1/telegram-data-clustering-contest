<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/262235/ektakto-emy-gia-kakokairia-i-dido-plisiasei-me-epikindyna-fainomena-tha-pliksei-kai-tin-attiki"/>
    <meta property="og:site_name" content="LiFO"/>
    <meta property="article:published_time" content="2019-12-09T12:16:00+00:00"/>
    <meta property="og:title" content="Έκτακτο ΕΜΥ για κακοκαιρία: Η Διδώ πλησιάζει με επικίνδυνα φαινόμενα - Θα πλήξει και την Αττική"/>
    <meta property="og:description" content="Έκτακτο δελτίο επικίνδυνων καιρικών φαινομένων"/>
  </head>
  <body>
    <article>
      <h1>Έκτακτο ΕΜΥ για κακοκαιρία: Η Διδώ πλησιάζει με επικίνδυνα φαινόμενα - Θα πλήξει και την Αττική</h1>
      <h2>Έκτακτο δελτίο επικίνδυνων καιρικών φαινομένων</h2>
      <address><time datetime="2019-12-09T12:16:00+00:00">09 Dec 2019, 12:16</time> by <a rel="author">NEWSROOM</a></address>
      <p>
        <b><a href="https://www.lifo.gr/tags/%CE%88%CE%BA%CF%84%CE%B1%CE%BA%CF%84%CE%BF+%CE%B4%CE%B5%CE%BB%CF%84%CE%AF%CE%BF+%CE%BA%CE%B1%CE%BA%CE%BF%CE%BA%CE%B1%CE%B9%CF%81%CE%AF%CE%B1%CF%82+%CE%95%CE%9C%CE%A5">Έκτακτο δελτίο για την κακοκαιρία εξέδωσε η ΕΜΥ </a>η οποία προειδοποιεί για την μεταβολή του καιρού με επικίνδυνα φαινόμενα. Ήδη από χθες υπάρχουν προειδοποιήσεις για την <a href="https://www.lifo.gr/tags/%CE%9A%CE%B1%CE%BA%CE%BF%CE%BA%CE%B1%CE%B9%CF%81%CE%AF%CE%B1+%CE%94%CE%B9%CE%B4%CF%8E">κακοκαιρία Διδώ</a>, αλλά η ΕΜΥ ενημερώνει συγκεκριμένα για το πώς θα κινηθούν τα φαινόμενα.</b>
      </p>
      <p>Μεταβολή του καιρού προβλέπεται από σήμερα τη νύχτα (Δευτέρα 09-12-2019) και από τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες και τους θυελλώδεις ανέμους.</p>
      <p>Πιο αναλυτικά σύμφωνα με το έκτακτο δελτίο της ΕΜΥ:</p>
      <p>1Α. ΤΗΝ ΤΡΙΤΗ (10-12-2019)</p>
      <p>Βροχές και καταιγίδες κατά τόπους ισχυρές προβλέπονται από τις πρώτες πρωινές ώρες στα νησιά του Ιονίου, την Ήπειρο και τη δυτική</p>
      <p>Στερεά (κυρίως τις παράκτιες περιοχές), την Πελοπόννησο, την Κρήτη, σταδιακά στις Κυκλάδες, την ανατολική Στερεά (συμπεριλαμβανομένης της Αττικής), την Εύβοια, από το απόγευμα στη Θεσσαλία, τις Σποράδες, την κεντρική Μακεδονία και από το βράδυ στα νησιά του ανατολικού Αιγαίου και τα Δωδεκάνησα. Τα φαινόμενα στη δυτική Ελλάδα από τις νυχτερινές ώρες θα εξασθενήσουν.</p>
      <p>1Β. ΤΗΝ ΤΕΤΑΡΤΗ (11-12-2019) ΚΑΙ ΤΗΝ ΠΕΜΠΤΗ (12-12-2019)</p>
      <p>α. Ισχυρές βροχές θα εκδηλωθούν στην ανατολική Στερεά, την Εύβοια, τη δυτική Μακεδονία, καθώς και στην κεντρική Μακεδονία, τη Θεσσαλία, και τις Σποράδες όπου κατά διαστήματα θα είναι πολύ ισχυρές. Τις πρώτες πρωινές ώρες της Πέμπτης τα έντονα φαινόμενα θα περιοριστούν στη Θεσσαλία και τις Σποράδες και θα εξασθενήσουν.</p>
      <p>β. Βροχές και καταιγίδες κατά τόπους ισχυρές προβλέπονται στις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα, μέχρι τις πρώτες πρωινές ώρες της Πέμπτης.</p>
      <p>1Γ. Ειδικότερα για την Αττική, βροχές και καταιγίδες κατά τόπους ισχυρές προβλέπεται να εκδηλωθούν από τις προμεσημβρινές ώρες της Τρίτης (10-12-2019) μέχρι τις πρώτες πρωινές ώρες της Τετάρτης (11-12-2019).</p>
      <p>2. Θυελλώδεις άνεμοι εντάσεως 8 μποφόρ θα πνέουν στα ανατολικά από το βράδυ της Τρίτης (10-12-2019) μέχρι και το απόγευμα της Τετάρτης (11-12-2019), που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης.</p>
      <p>
        <b>Meteo για κακοκαιρία Διδώ</b>
      </p>
      <p>Σύμφωνα με τα πρωινά προγνωστικά δεδομένα της Δευτέρας 9/12 το κύμα κακοκαιρίας Διδώ αναμένεται να αρχίσει να επηρεάζει από τις βραδινές ώρες τα δυτικά και νότια τμήματα της χώρας.</p>
      <p>Κατά το διήμερο Τρίτη 10/12 - Τετάρτη 11/12 τα φαινόμενα που θα συνοδεύουν το βαρομετρικό χαμηλό το οποίο θα προξενήσει την κακοκαιρία "Διδώ" θα είναι οι κατά τόπους ισχυρές βροχοπτώσεις και καταιγίδες, οι πυκνές χιονοπτώσεις στα ορεινά και οι τοπικά θυελλώδεις άνεμοι. Την Πέμπτη 12/12 τα φαινόμενα θα περιοριστούν σημαντικά και ο καιρός σε αρκετές περιοχές θα βελτιωθεί πρόσκαιρα.</p>
      <p>Στο βίντεο παρουσιάζονται προγνωστικοί χάρτες οι οποίοι δείχνουν την κίνηση του βαρομετρικού χαμηλού από τις βραδινές ώρες της Δευτέρας έως και τις βραδινές ώρες της Πέμπτης σύμφωνα με το παγκόσμιο προγνωστικό μοντέλο GFS, καθώς και προγνωστικοί χάρτες βροχών/καταιγίδων, για το ίδιο διάστημα, σύμφωνα με το περιοχικό προγνωστικό μοντέλο BOLAM.</p>
      <figure>
        <iframe src="https://www.youtube.com/embed/7c13ktawftI" width="560" height="315" data-service="Youtube" scrolling="no"/>
      </figure>
      <p>Επισημαίνεται ότι στο σύνολο της κακοκαιρίας, σε αρκετές περιοχές θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <p>Στον προγνωστικό χάρτη που ακολουθεί παρουσιάζονται οι αθροιστικές ποσότητες υετού (βροχές / καταιγίδες / χιονοπτώσεις) της "Διδούς", έως τις βραδινές ώρες της Πέμπτης 12/12.</p>
      <figure>
        <img src="https://www.lifo.gr/uploads/image/1576689/Dido_Total_02.jpg"/>
      </figure>
    </article>
  </body>
</html>