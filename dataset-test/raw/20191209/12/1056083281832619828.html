<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813565/%D8%A7%D9%81%D8%B2%D8%A7%DB%8C%D8%B4-%D9%85%D9%82%D8%A7%D9%88%D9%85%D8%AA-%D8%B3%D8%A7%DB%8C%D8%B4%DB%8C-%D9%88-%D8%AE%D9%88%D8%B1%D8%AF%DA%AF%DB%8C-%D8%A2%D9%84%D9%88%D9%85%DB%8C%D9%86%DB%8C%D9%88%D9%85-%D8%A8%D8%A7-%D9%BE%D9%88%D8%B4%D8%B4-%D9%87%D8%A7%DB%8C-%D9%86%D8%A7%D9%86%D9%88%D8%B3%D8%A7%D8%AE%D8%AA%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:54:02+00:00"/>
    <meta property="og:title" content="افزایش مقاومت سایشی و خوردگی آلومینیوم با پوشش‌های نانوساختار"/>
    <meta property="og:description" content="محققان یکی از شرکت‌های دانش‌بنیان، نانوپوشش‌هایی را معرفی کردند که کاربرد آن بر روی آلومینیوم خواص مقاومتی آن را افزایش می‌دهد و این محققان در تلاش هستند تا از این پوشش‌ها در تولید قابلمه استفاده کنند. "/>
  </head>
  <body>
    <article>
      <h1>افزایش مقاومت سایشی و خوردگی آلومینیوم با پوشش‌های نانوساختار</h1>
      <address><time datetime="2019-12-09T12:54:02+00:00">09 Dec 2019, 12:54</time> by <a rel="author">مریم رضایی</a></address>
      <p>محققان یکی از شرکت‌های دانش‌بنیان، نانوپوشش‌هایی را معرفی کردند که کاربرد آن بر روی آلومینیوم خواص مقاومتی آن را افزایش می‌دهد و این محققان در تلاش هستند تا از این پوشش‌ها در تولید قابلمه استفاده کنند. </p>
      <p><b>به گزارش ایسنا، </b>محمدرضا نصیری‌زاده، مدیر فروش این شرکت دانش‌بنیان در حاشیه بازدید خبرنگاران در تور رسانه‌ای ستاد توسعه فناوری نانو در جمع خبرنگاران گفت: امروزه به علت تمایل داشتن ساختمان های بلند، پیشرفت صنعت خودرو سازی و اهمیت روز افزون مصرف انرژی ، افزایش استفاده از ماهواره ها و سفینه های فضایی و تمایل به حمل و نقل هوایی، وزن سازه ها از اهمیت خاصی برخوردار شده است.</p>
      <p>وی با تاکید بر اهمیت ضرورت توجه به استحکام به وزن در صنایع بزرگ، اظهار کرد: بر این اساس آلومینیوم و آلیاژهای آن به خاطر استحکام به وزن بالا و فرم‌پذیری خوبی که دارند، در بسیاری از کاربردهای مهندسی استفاده می‌شوند.<br/><br/>این محقق اضافه کرد: در صورتی که آلومینیوم توسط پوشش‌های اکسیدی نانو ساختار پوشیده شود، مقاومت به خوردگی، سایش و سختی سطح آن به صورت چشمگیری افزایش یافته و دامنه کاربرد آن گسترش می‌یابد.</p>
      <p>نصیری‌زاده کلکتورهای آلومینیومی پوشش داده شده با نانو ساختارها را از یافته‌های دانش‌بنیان این شرکت دانست و خاطرنشان کرد: این محصول برای انشعاب آب به کار می‌رود.<br/><br/>نصیری‌زاده وزن کم، استحکام و سختی بالا، زیست‌سازگار بودن پوشش‌های نانو ساختار، نداشتن میل به واکنش و مقاومت بالا در برابر سایش را از مزایای این محصول ذکر کرد.</p>
      <p>وی اضافه کرد: ما با استفاده از تجهیزات پیشرفته از جمله رکتیفایرهای سوئیچینگ قادرریم کنترل دقیقی در ایجاد این نوع پوشش‌ها داشته باشیم و پوشش‌هایی با خواص مهندسی مطلوب با کاربرد مورد نظر ایجاد کنیم.<br/><br/>این محقق اضافه کرد: این نانوپوشش‌ها در پوشش‌دهی ظروف آشپزخانه نیز به صورت آزمایشی اعمال شد که خواص مقاومت این ظروف افزایش یافت و قرار است از این پوشش‌ها در خط تولید قابلمه یکی از شرکت‌های تولیدی استفاده شود.</p>
      <p>انتهای پیام</p>
    </article>
  </body>
</html>