<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/region/uhapsenima-u-akciji-familija-sudice-se-u-hrvatskoj_1074347.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T12:44:00+00:00"/>
    <meta property="og:title" content="Ухапшенима у акцији &quot;Фамилија&quot; судиће се у Хрватској"/>
    <meta property="og:description" content="Ухапшенима за кријумчарење 600 килограма кокаина из Јужне Америке у Европу и Далеки исток, у акцији Фамилија, биће суђено у Хрватској, јер, како је оцењено, та земља има најбољу процесну позицију за кривични..."/>
  </head>
  <body>
    <article>
      <h1>Ухапшенима у акцији "Фамилија" судиће се у Хрватској</h1>
      <h2>БЕОГРАД - Ухапшенима за кријумчарење 600 килограма кокаина из Јужне Америке у Европу и Далеки исток, у акцији "Фамилија", биће суђено у Хрватској, јер, како је оцењено, та земља има најбољу процесну позицију за кривични прогон, саопштио је УСКОК.</h2>
      <address>
        <time datetime="2019-12-09T12:44:00+00:00">09 Dec 2019, 12:44</time>
      </address>
      <p>То је оцењено у оквиру договора с представницима надлежних тела свих земаља учесница у тој акцији.</p>
      <p>Међу ухапшенима има и хрватских држављана, а на састанку у Евроџасту учествовали су и представници италијанских, француски и швајцарских тужилаца.</p>
      <p>У делу међународне акције у Базелу су 13. јула ухапшени црногорски држављанин Мишел Доковић, чешки држављанин Алеш Соколик и хрватски држављанин Силвио Бељевић, а који су у новембру изручени Хрватској.</p>
      <figure>
        <img src="http://www.rtv.rs/sr_ci/region/slike/2019/05/09/presuda-sudjenje-pravda.jpg"/>
        <figcaption>pixabay.com, илустрација</figcaption>
      </figure>
      <p>Окривљени се, заједно с још пет особа, терете за злочиначко удруживање, кријумчарење дроге, злоупотребу положаја и власти, фалсификовање исправа и недозвољено поседовање оружја.</p>
      <p>Доковићу се ставља на терет да је устројио злочиначку организацију која је млазњацима кријумчарила велике количине кокаина из Јужне Америке у Европу и Далеки исток. Доковић је рођен као Иљмија Фркључић у Подгорици, а отад је користио бројне псеудониме и у више наврата био је предмет обраде америчких безбедносних служби.</p>
      <p>О Доковићу су у неколико наврата писали амерички медији који истичу да је он једна од првих особа која се у САД-у бавила интернет преварама, а повезивали су га и са групом која је одговорна за подметање пожара, преваре с осигурањима и банковне преваре, крађе пошиљки, трговину дрогом и пљачке златара.</p>
      <p>Изручењем три окривљеника из Швајцарске, Хрватској је у овом тренутку доступно петоро окривљених из овог предмета, а траже се још две особе из Србије и једна особа из Босне и Херцеговине, пренела је Хина.</p>
      <p>Србија је покренула поступак уступања кривичног прогона Хрватској у односу на кривични предмет који је формирала за потребе ове оперативне акције.</p>
      <p>Кривични поступак поводом оперативне акције "Фамилиа" спроводи се и у Чешкој и то против чешког држављанина, преосталог припадника ове криминалне групације, ухапшеог у тој земљи.</p>
      <p>Оперативну акцију "Фамилиа" реализиовала су надлежна тела Хрватске у сарадњи с надлежнима Чешке, Србије, Швајцарске и Француске.</p>
      <p>Допринос током истраге дале су Словенија, Белгија и Холандија, а сарадња је остварена и с Италијом.</p>
      <p>Спровођење ове сложене акције на територији више држава резултирала је и запленом милион евра у готовини и луксузних предмета у вредности од неколико стотина хиљада евра пронађених у Доковићевом аутомобилу и кући у загребачким Шестинама.</p>
      <p>На основу резултата ове оперативне акције у Хонг Конгу је пронађен и одузет још 421 килограм кокаина.</p>
    </article>
  </body>
</html>