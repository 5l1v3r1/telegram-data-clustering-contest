<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/rusada---en-tragedie-for-rene-utovere/71910631"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T12:29:26+00:00"/>
    <meta property="og:title" content="RUSADA: - En tragedie for rene utøvere"/>
    <meta property="og:description" content="Sjefen for Russlands antidopingbyrå, Jurij Ganus, sier enkelte utøvere vurderer å forlate Russland for å få konkurrere etter WADAs utestengelse."/>
  </head>
  <body>
    <article>
      <h1>RUSADA: - En tragedie for rene utøvere</h1>
      <h2>Sjefen for Russlands antidopingbyrå, Jurij Ganus, sier enkelte utøvere vurderer å forlate Russland for å få konkurrere etter WADAs utestengelse.</h2>
      <address><time datetime="2019-12-09T12:29:26+00:00">09 Dec 2019, 12:29</time> by <a rel="author">NTB I</a></address>
      <p>Mandag ble Russland utestengt fra globale idrettsmesterskap de neste fire årene på grunn av landets dopinghistorikk de siste årene etter OL i Sotsji i 2014. Russland har mulighet til å anke avgjørelsen inn for Idrettens voldgiftsrett (CAS), men Ganus har liten tro på at en anke vil føre fram.</p>
      <p>- Det finnes ingen mulighet for å vinne dette i retten. Dette er en tragedie, sier Ganus til AFP og snakker om alle russiske utøvere som faktisk er rene.</p>
      <p>Han forteller at enkelte utøvere vurderer å forlate Russland, eller med andre ord konkurrere for andre nasjoner.</p>
      <h3>Ikke overraskende</h3>
      <p>Selve WADA-avgjørelsen kom ikke overraskende på det russiske antidopingbyrået RUSADA.</p>
      <p>- Avgjørelsen fra WADA er forventet. Jeg er ikke overrasket over at den var enstemmig, sier viseadministrerende direktør Margarita Pakjnotskaja i RUSADA.</p>
      <p>- Så vidt jeg vet var det ingen av ekspertkomiteens medlemmer som tok Russland i forsvar, sier hun til nyhetsbyrået TASS.</p>
      <p>Mandagens beslutning fra Verdens antidopingbyrå (WADA) var i tråd med innstillingen fra byråets uavhengige regeletterlevelseskomité (CRC). Komiteen mener at russerne har manipulert datamaterialet de har utlevert fra sitt mye omtalte antidopinglaboratorium i Moskva.</p>
      <h3>Vil anke</h3>
      <p>Som følge av utestengelsen får Russland ikke arrangere store internasjonale mesterskap i løpet av fireårsperioden, og det russiske flagget skal ikke benyttes i store internasjonale konkurranser. Russiske utøvere som kan sannsynliggjøre at de ikke har hatt befatning med doping, skal derimot kunne delta som «nøytrale utøvere».</p>
      <p>RUSADA-styret skal møtes 19. desember for å avgjøre hvordan de vil gå videre i saken, det vil si om avgjørelsen skal ankes eller ikke. Ifølge den tidligere skøyteløperen Svetlana Zjurova, som nå sitter i utenrikskomiteen i det russiske underhuset, vil WADAs avgjørelse trolig bli anket til CAS.</p>
      <p>- Jeg er 100 prosent sikker på at Russland vil anke, fordi vi må forsvare våre utøvere, sier Zjurova.</p>
    </article>
  </body>
</html>