<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4002996_svurzano_s_valentin_zlatev_obedinenie_specheli_sporna/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T12:45:00+00:00"/>
    <meta property="og:title" content="Свързано с Валентин Златев обединение спечели спорна обществена поръчка"/>
    <meta property="og:description" content="Консорциумът &quot;Обединение логистика&quot; ще получи близо 3 млн. лв. за организиране на събития, като при отделни дейности разликата между най-ниската и спечелилата оферта достига 140 пъти."/>
  </head>
  <body>
    <article>
      <h1>Свързано с Валентин Златев обединение спечели спорна обществена поръчка</h1>
      <address><time datetime="2019-12-09T12:45:00+00:00">09 Dec 2019, 12:45</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Центърът за развитие на човешките ресурси е сключил договор със свързано с Валентин Златев обединение, по който ще организира близо 200 събития за нелогично висока сума, <a href="https://www.segabg.com/category-first-page/firma-na-valentin-zlatev-shte-vzeme-milioni-za-absurdno-skupi-subitiya">написа в. "Сега"</a>. Консорциумът "Обединение логистика" ще получи близо 3 млн. лв., като при отделни дейности разликата между най-ниската и спечелилата оферта достига 140 пъти.</p>
      <p>Договорът се финансира по европейската програма "Еразъм+". В поръчката са се включили 12 дружества и обединения. Четири са отстранени още на ниво документи, а 8 са допуснати до отваряне на ценовите оферти.</p>
      <p>В крайна сметка след искане на обосновка на цените са отстранени 7 от 8-те участника. Така победител става ДЗЗД "Обединение логистика", в което влизат "Хорнит" ООД с действителен собственик Валентин Златев, "Ем енд Марк" ООД, "Обучителен център Преслав" ООД и "България Евентс" ЕООД.</p>
      <p>В публикацията се отбелязва, че то предлага нереално високи цени, особено по отношение наема на техника. Така например обединението е заложило 190 лв. за осигуряването на екран за прожектиране на презентации за 4 часа при 8 лв. най-ниска оферта или 120 лева за ползването на един лаптоп за 4 часа при 17 лв. най-ниска оферта и т.н. Цената за "дискусионна система" на избрания изпълнител е 1120 лв. за 4 часа - при 8 лв. в най-ниската оферта. Очаквано, цялата обществена поръчка е обжалвана.</p>
      <p>Интересното в поръчката е, че при нея не е известно точното количество дейности, което предполага използването на друг тип поръчка за избор на изпълнител - сключване на рамково споразумение. При него се подбират една или няколко фирми, покриващи дадени критерии, а самите дейности се възлагат при вътрешна конкуренция между тях с отделни покани. Такава е била практиката на Центъра за развитие на човешките ресурси при предходната поръчка със същия предмет - организиране на събития от 2015 г. Тогава са избрани три рамкови партньора и конкретните възлагания са много на брой.</p>
      <p>След като почти 20 години Валентин Златев оглавяваше българското поделение на "Лукойл", през пролетта той <a href="https://www.dnevnik.bg/biznes/2019/04/19/3422562_valentin_zlatev_izliza_ot_operativnoto_rukovodstvo_na/">излезе от оперативното ръководство на компанията</a> и стана председател на контролния съвет на дружеството.</p>
    </article>
  </body>
</html>