<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840269-v-ofisi-prezidenta-pidtverdili-zustrich-zelenskogo-i-putina"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T12:31:00+00:00"/>
    <meta property="og:title" content="В Офісі Президента підтвердили зустріч Зеленського і Путіна"/>
    <meta property="og:description" content="ПАРИЖ-КИЇВ. 9 грудня. УНН. Двостороння зустріч між Президентом України Володимиром Зеленським та президентом Російської Федерації Володимиром Путіним …"/>
  </head>
  <body>
    <article>
      <h1>В Офісі Президента підтвердили зустріч Зеленського і Путіна</h1>
      <address><time datetime="2019-12-09T12:31:00+00:00">09 Dec 2019, 12:31</time> by <a rel="author">Саша Картер</a></address>
      <p><b>ПАРИЖ-КИЇВ. 9 грудня. УНН.</b> Двостороння зустріч між Президентом України Володимиром Зеленським та президентом Російської Федерації Володимиром Путіним відбудеться після зустрічі "нормандської четвірки" у Парижі 9 грудня. Про це заявив заступник керівника Офісу Президента України Кирило Тимошенко під час брифінгу, передає кореспондент <b>УНН</b>.</p>
      <p>"Учора делегація України на чолі з Володимиром Зеленським прибула до Парижу в рамках підготовки до зустрічі у нормандському форматі. Щодо планів на сьогодні – спочатку Президент Зеленський проведе дві двосторонні зустрічі - з президентом Франції Еммануелем Макроном, після цього з канцлером Німеччини Ангелою Меркель, і далі вже буде зустріч в нормандському форматі чотирьох лідерів", - зазначив він.</p>
      <p>"Після зустрічі у нормандському форматі чотирьох лідерів Президент України Володимир Зеленський проведе двосторонню зустріч з президентом РФ Володимиром Путіним", - вказав Тимошенко.</p>
      <p>Як повідомляв <b>УНН</b>, 9 грудня відбудеться зустріч Президента України Володимира Зеленського із своїми колегами з Франції, Німеччини та Росії - у “нормандському <a href="https://www.unn.com.ua/uk/news/1840208-samit-normandskoyi-chetvirki-proyde-sogodni-u-parizhi">форматі</a>” - у Парижі.</p>
      <p>Згідно з графіком очікується, що о 14:55 <a href="https://www.unn.com.ua/uk/news/1840208-samit-normandskoyi-chetvirki-proyde-sogodni-u-parizhi">Зеленський</a> прибуде до Єлисейського палацу. Перед безпосереднім початком зустрічі лідерів у “нормандському форматі” Президент України зустрінеться зі своїм колегою з Франції Еммануелем Макроном о 15:05. Очікується, що пізніше Зеленський проведе аналогічну зустріч з канцлером Німеччини Ангелою Меркель о 15:30.</p>
      <p>Вже безпосередньо о 16:00 має початися зустріч лідерів країн-учасниць “нормандського формату”. Після цього, о 18:45 відбудеться зустріч лідерів країн-учасниць “нормандського формату” з представниками ЗМІ.</p>
    </article>
  </body>
</html>