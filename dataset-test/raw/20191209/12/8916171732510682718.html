<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443592/Sto-godina-ULUS-a"/>
    <meta property="og:site_name" content="Politika Online"/>
    <meta property="article:published_time" content="2019-12-09T12:01:00+00:00"/>
    <meta property="og:title" content="Сто година УЛУС-а"/>
    <meta property="og:description" content="Насловна страна публикације Изложбу поводом сто година Удружења ликовних уметника Србије, која је у Уметничком павиљону „Цвијета Зузорић” и Галерији УЛУС јавност управо подсетила на велике ствараоце који су током тог дугог времена радили под окриљем удружења, прати и репрезентативан каталог „100 година, 100 уметника, 100 дела”. Његова промоција биће одржана вечерас у 19 сати у „Цвијети Зузорић”. Овај ауторски пројекат Наталије Церовић, историчарке уметности, настао је као израз захвалности и поштовања према напорима оснивача овог удружења који су покушали да оснивањем еснафске организације заштите своја професионална права и створе услове за развитак ликовне уметности на овим просторима. Каталог представља омаж њима и њиховим племенитим намерама па се у њему може пронаћи"/>
  </head>
  <body>
    <article>
      <h1>Сто година УЛУС-а</h1>
      <address><time datetime="2019-12-09T12:01:00+00:00">09 Dec 2019, 12:01</time> by <a rel="author">Милица Димитријевић</a></address>
      <p>Изложбу поводом сто година Удружења ликовних уметника Србије, која је у Уметничком павиљону „Цвијета Зузорић” и Галерији УЛУС јавност управо подсетила на велике ствараоце који су током тог дугог времена радили под окриљем удружења, прати и репрезентативан каталог „100 година, 100 уметника, 100 дела”. Његова промоција биће одржана вечерас у 19 сати у „Цвијети Зузорић”.</p>
      <p>Овај ауторски пројекат Наталије Церовић, историчарке уметности, настао је као израз захвалности и поштовања према напорима оснивача овог удружења који су покушали да оснивањем еснафске организације заштите своја професионална права и створе услове за развитак ликовне уметности на овим просторима. Каталог представља омаж њима и њиховим племенитим намерама па се у њему може пронаћи први пут детаљан и свеобухватан историјат целог века постојања удружења. Уз текст, биографије и личне фотографије уметника и репродукције свих сто одабраних радова, каталог обухвата низ докумената која осветљавају историју о којој се можда не зна довољно.</p>
      <hr/>
      <figure>
        <img src="http://www.politika.rs/upload/CKEditor/ULUS.jpg"/>
      </figure>
      <p>Насловна страна публикације</p>
      <hr/>
      <p>„На изложбама УЛУС-а приказиван је највећи збир свега што улази у уметнички живот, из чега је тек после следило одабирање и класификација. Oтворена за све самом својом организационом структуром, ова посебна институција је окупљала основне и почетне креативне енергије око себе да би их усмерила ка њиховој даљој судбини, што доказује чињеница да је велики број еминентних уметника заступљених у овом каталогу започео каријеру управо излагањима у галеријским просторима удружења”, каже Наталија Церовић.</p>
      <p>Она додаје да увид у детаљан и потпун историјат удружења обезбеђује драгоцене смернице за његову будућност и да је каталог прилика да се историјска грађа о првом веку постојања прикупи, анализира, провери, хронолошки поређа и остане забележена у целини на једном месту, уз наду да ће то инспирисати младе истраживаче да детаљно анализирају архивски материјал УЛУС-а, који се још налази у почетној фази обраде. Велика прича која је расута међу правилницима, записницима са састанака, списковима, уговорима, каталозима, кореспонденцијом и годишњим извештајима тек треба да буде систематизована и представљена јавности. </p>
    </article>
  </body>
</html>