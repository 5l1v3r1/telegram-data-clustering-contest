<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/zivkovic-odluka-agencije-za-borbu-protiv-korupcije-je-farsa/"/>
    <meta property="og:site_name" content="Krstarica"/>
    <meta property="article:published_time" content="2019-12-09T12:45:05+00:00"/>
    <meta property="og:title" content="Živković: Odluka Agencije za borbu protiv korupcije je farsa"/>
    <meta property="og:description" content="Lider Nove stranke Zoran Živković ocenio je u Beogradu da je farsa odluka Agencije za borbu protiv korupcije da nema uslova za pokretanje postupka protiv"/>
  </head>
  <body>
    <article>
      <h1>Živković: Odluka Agencije za borbu protiv korupcije je farsa</h1>
      <address><time datetime="2019-12-09T12:45:05+00:00">09 Dec 2019, 12:45</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/12/Beta-j1k0yf396p.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Lider Nove stranke Zoran Živković ocenio je u Beogradu da je farsa odluka Agencije za borbu protiv korupcije da nema uslova za pokretanje postupka protiv oca ministra unutrašnjih poslova Branka Stefanovića jer nikada nije bio formalno zaposlen u firmi GIM koja trguje oružjem.</p>
      <p>Na konferenciji za novinare u Skupštini Srbije, Živković je rekao da ipak ima mnogo razloga da se postupak sprovede i da je odluka Agencije samo posledica činjenice da ne postoji formalna veza, na papiru, izmedju GIM-a i Stefanovića.</p>
      <p>„To znači da neko može da dodje sa ulice, da nema nikakav papir i nikakav ugovor, da natera nekoga u Javnom preduzeću da njemu bliskim osobama da nešto što košta 100 dinara po ceni od 50 dinara, ili da mu odloži neko plaćanje, i agencija će vispreno da zaključi da nema uslova, i da prekine dalje istraživanje. A naravno da ima puno razloga za to“, rekao je Živković.</p>
      <p>On je rekao da je „druga današnja farsa“ odluka člana Predsedništva SNS Miloša Vučevića da podnese krivičnu prijavu protiv predsednika Srbije i SNS Aleksandra Vučića i njegovog brata Andreja zbog afere sa uzgajanjem marihuane „Jovanjica“.</p>
      <p>„To je tek farsa par ekselans. Posebno jer se on već predstavio kao advokat odbrane braće Vučić, što farsu diže na viši nivo. To je besmislen igrokaz“, rekao je on.</p>
      <p>Živković je podsetio da je uzbunjivač iz Krušika Aleksandar Obradović i dalje u kućnom pritvoru u Valjevu i ocenio da on mora da bude pušten što pre. </p>
      <p>„Nema razloga da više bude u pritvoru. Ako je uradio bilo šta, to je trebalo već da bude obradjeno i da on ili bude pušten ili da predje u neku drugu vrstu pritvora“, rekao je Živković.</p>
      <p>Komentarišući akciju lidera Pokreta Dveri Boška Obradovića i pokušaj upada u Skupštinu Srbije, Živković je rekao da je „Obradović već pet puta pokušavao da negde udje, ali da je sve to bilo neuspešno“.</p>
      <p>„Dva puta je kucao na vrata RTS-a, jednom u Predsedništvu, jednom u sedištu Policije i sada ovo. I sve je bilo neuspešno. I dalo je, bojim se, motiv da odgovor režima bude brutalan. Ali oni ne bi mogli to da govore da nije bilo povoda koje je dao Obradović“, rekao je on.</p>
      <p>(Beta)</p>
    </article>
  </body>
</html>