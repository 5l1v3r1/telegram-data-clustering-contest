<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11054319"/>
    <meta property="og:site_name" content="TV 2"/>
    <meta property="article:published_time" content="2019-12-09T12:13:26+00:00"/>
    <meta property="og:title" content="Høyesterett skal gi nye retningslinjer for barnevernssaker"/>
    <meta property="og:description" content="Etter at Norge er domfelt i Den europeiske menneskerettighetsdomstolen (EMD) i flere barnevernssaker, skal Høyesterett trekke opp nye retningslinjer."/>
  </head>
  <body>
    <article>
      <h1>Høyesterett skal gi nye retningslinjer for barnevernssaker</h1>
      <h2>Etter at Norge er domfelt i Den europeiske menneskerettighetsdomstolen (EMD) i flere barnevernssaker, skal Høyesterett trekke opp nye retningslinjer.</h2>
      <address><time datetime="2019-12-09T12:13:26+00:00">09 Dec 2019, 12:13</time> by <a rel="author">NTB</a></address>
      <p>I begynnelsen av februar skal Høyesteretts storkammer behandle i alt fire ankesaker, blant annet en dom om omsorgsovertakelse og omfanget av samvær. De tre andre sakene gjelder avslag på ankebehandling i lagmannsretten.</p>
      <p>Høyesteretts avgjørelse kan føre til en ny praksis i både tingretten og lagmannsretten i slike saker framover, særlig når det gjelder samværsbetingelser, ifølge førstelagmann i Borgarting lagmannsrett, Marianne Vollan.</p>
      <h3>Nye føringer</h3>
      <p>– Vi vil få en prinsipiell tilnærming. Jeg har stor tillit til at vi vil få nye føringer som blir viktige for vårt videre arbeid med disse sakene, sier Vollan til NTB.</p>
      <p>I september i år slo EMD fast at Norge krenket menneskerettskonvensjonen i en sak som gjaldt tvangsadopsjon av et barnevernsbarn. I november fikk Norge en ny korreks i en sak der et foreldrepar ble fratatt omsorgen for sin nyfødte datter i 2015. Ytterligere drøyt 20 klager er kommunisert fra EMD til Norge.</p>
      <p>EMD har vært særlig kritisk til den norske praksisen med strenge betingelser for samvær ved omsorgsovertakelse.</p>
      <h3>Stor betydning</h3>
      <p>– Dommene fra EMD får direkte betydning for praksis i behandlingen av nye saker, sier Vollan, som framholder at det er iverksatt flere tiltak for å heve kompetansen hos dommere.</p>
      <p>Ved behandling i storkammer settes Høyesterett med elleve dommere i stedet for fem, som er det vanlige. Behandling i storkammer kan etter loven besluttes i saker av «særlig viktighet».</p>
      <p>De fire ankesakene skal behandles samlet fra 4.–7. februar.</p>
      <p>(©NTB)</p>
    </article>
  </body>
</html>