<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/hirek/2019/12/09/mclaren-620r/"/>
    <meta property="og:site_name" content="Vezess"/>
    <meta property="article:published_time" content="2019-12-09T12:24:43+00:00"/>
    <meta property="og:title" content="Utcára szelídítették a McLaren versenyautóját"/>
    <meta property="og:description" content="A McLaren elkészítette az 570S GT4 versenyautó közúti kiadását. A limitált kiadású 620R mindent tud, amit a pályaautó, sőt, annál is többet."/>
  </head>
  <body>
    <article>
      <h1>Utcára szelídítették a McLaren versenyautóját</h1>
      <address><time datetime="2019-12-09T12:24:43+00:00">09 Dec 2019, 12:24</time> by <a rel="author" href="https://www.vezess.hu/author/svekus-gergo/" target="_blank">Svékus Gergő</a></address>
      <p>
        <b>A McLaren elkészítette az 570S GT4 versenyautó közúti kiadását. A limitált kiadású 620R mindent tud, amit a pályaautó, sőt, annál is többet.</b>
      </p>
      <p>Mindössze 350 darabot készít legújabb extrém modelljéből a McLaren, egyenként negyedmillió angol fontos indulóáron. Nem kétséges, hogy mégis gazdára talál az összes (ha már most el nem adták mindet), mert a 620R egy utcára szelídített – vagy inkább közútra vadított – versenyautó.</p>
      <p>Ahelyett ugyanis, hogy visszafogták volna az 570S GT4 képességeit, feloldozták a versenyautót az FIA szabályrendszere által rákényszerített béklyókból.</p>
      <slideshow>
        <figure>
          <img src="https://vezess2.p3k.hu/app/uploads/2019/12/09-mclaren-620r-04.jpg"/>
          <figcaption>Az 570S GT4 szénszálas szárnya 32 centiméteres talpon áll bele a menetszélbe. Féklámpát szereltek rá, így közúton is használható.</figcaption>
        </figure>
        <figure>
          <img src="https://vezess2.p3k.hu/app/uploads/2019/12/01-mclaren-620r-09.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/03-mclaren-620r-01.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/04-mclaren-620r-03.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/05-mclaren-620r-02.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/07-mclaren-620r-07.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/08-mclaren-620r-08.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/10-mclaren-620r-05.jpg"/>
        </figure>
        <figure>
          <img src="https://vezess2.p3k.hu/app/uploads/2019/12/11-mclaren-620r-11.jpg"/>
          <figcaption>Unreal Engine Demo</figcaption>
        </figure>
        <figure>
          <img src="https://vezess2.p3k.hu/app/uploads/2019/12/12-mclaren-620r-12.jpg"/>
          <figcaption>Unreal Engine Demo</figcaption>
        </figure>
      </slideshow>
      <p>Az aerodinamika és a futómű lényegében a versenyautóból származik; 250 km/óránál 185 kg leszorítóerő préseli az aszfalthoz az autót.</p>
      <p>Álló helyzetből 100 km/órára 2,9 másodperc, 200 km/órára 8,1 másodperc alatt gyorsul a 620R, végsebessége 322 km/óra.</p>
      <p>A gyári Pirelli P Zero Trofeo R utcai abroncsok helyett Pirelli slick gumikat is rendelhet az ügyfél – ezek természetesen csak zárt pályán használhatók.</p>
      <figure>
        <img src="https://vezess2.p3k.hu/app/uploads/2019/12/06-mclaren-620r-06.jpg"/>
      </figure>
      <p>A modell karbon-kerámia fékeket, kisebb hasmagasságot, szélesebb nyomtávot kapott, a lengéscsillapítók ugyanazok a kézzel állítható darabok, amiket a GT4-es modellben alkalmaznak.</p>
      <p>Az utastérben szénszálas versenyülések és hatpontos versenyövek várják a komoly bevetést, de azért normál hárompontos övet is szereltek be, ha csak a postára gurulnánk el feladni a csekkeket.</p>
      <p>Az autó első példányait jövő februárban kaphatják meg a szerencsés vásárlók.</p>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/igy-keruld-el-a-plusz-kilokat-az-unnepek-alatt/">
              <pic src="https://vezess2.p3k.hu/app/uploads/2019/11/fogyos-ember-196x131.jpg"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/igy-keruld-el-a-plusz-kilokat-az-unnepek-alatt/">
              <b>Így kerüld el a plusz kilókat az ünnepek alatt<br/></b>
            </a>
            <a href="https://www.vezess.hu/firstclass/2019/11/25/igy-keruld-el-a-plusz-kilokat-az-unnepek-alatt/">Kevés olyan ember akad az országban, aki decemberben nem…</a>
          </td>
        </tr>
      </table>
      <footer>Forrás: McLaren</footer>
    </article>
  </body>
</html>