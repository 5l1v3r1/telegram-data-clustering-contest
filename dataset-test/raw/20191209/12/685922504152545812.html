<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483365"/>
    <meta property="og:site_name" content="طرفداری"/>
    <meta property="article:published_time" content="2019-12-09T12:10:09+00:00"/>
    <meta property="og:title" content="گابریل کالدرون: مشکلی مشابه به استراماچونی دارم، اما تا نیم فصل بر روی پرسپولیس تمرکز می کنم"/>
    <meta property="og:description" content="طرفداری - گابریل کالدرون در کنفرانس مطبوعاتی پیش از دیدار پرسپولیس و گل گهر سیرجان شرکت کرد و به سوالات خبرنگاران پاسخ داد. به گزارش خبرگزاری فارس، وی در ابتدا در خصوص این دیدار گفت:"/>
  </head>
  <body>
    <article>
      <h1>گابریل کالدرون: مشکلی مشابه به استراماچونی دارم، اما تا نیم فصل بر روی پرسپولیس تمرکز می کنم</h1>
      <h2>هدفم از تبریک قهرمانی به بحرین، سیاسی نبود؛ پس از نیم فصل در خصوص پیشنهادات فکر خواهم کرد</h2>
      <address><time datetime="2019-12-09T12:10:09+00:00">09 Dec 2019, 12:10</time> by <a rel="author" href="https://www.tarafdari.com/%D8%B4%D9%87%D8%B1%D9%88%D8%B2-%D8%AD%D8%AF%D8%A7%D8%AF%DB%8C%D8%A7%D9%86/6984" target="_blank">شهروز حدادیان</a></address>
      <pre>سرمربی آرژانتینی پرسپولیس می گوید با وجود اینکه از باشگاه طلبکار است، اما تا پایان نیم فصل تمامی تمرکزش بر روی تیمش است.</pre>
      <p><b><a href="https://www.tarafdari.com/">طرفداری </a></b>- گابریل کالدرون در کنفرانس مطبوعاتی پیش از دیدار پرسپولیس و گل گهر سیرجان شرکت کرد و به سوالات خبرنگاران پاسخ داد. به گزارش خبرگزاری فارس، وی در ابتدا در خصوص این دیدار گفت:</p>
      <blockquote>بازی فردا مثل همه بازی‌ها سخت است. شما دیدید که این تیم چطور دفاع می‌کند. استقلال و شهرخودرو برای بازی مقابل این تیم مشکل داشتند اما ما فردا در خانه بازی می‌کنیم و بازی برای ما سخت خواهد بود. فردا بازی‌مان سخت خواهد بود. می‌دانیم که فردا حتما باید برنده شویم و این بازی هم مثل همه بازی‌ها سخت است تا اولین گل را بزنیم. البته ما به همه حریفان احترام می‌گذاریم ولی باید سه امتیاز را بگیریم. تغییر در ترکیب تیم؟ اگر تغییری باشد فردا در تیم می‌بینید. همه بازیکنان ما آماده هستند و روحیه خوبی دارند.</blockquote>
      <p>سرمربی تیم فوتبال پرسپولیس در خصوص مشکلات مالی باشگاه پرسپولیس افزود:</p>
      <blockquote>شرایط ما خوب نیست و بچه‌ها پاداش‌هایشان را نگرفته‌اند. بشار از سال قبل طلب دارد و من و هم دستیاران برای کریسمس می‌خواهیم به کشورمان برویم باید از جیب خودمان بلیت بخریم. از قسط اول 40 درصد طلبکارم و تا 5 روز دیگر تاریخ قسط دوم هم فرا می‌رسد. چیزی که من را نگران می‌کند پاداش معوقه و طلب بازیکنان است، اما من و بازیکنانم به کارمان ادامه می‌دهیم و سعی می‌کنیم همکاری کنیم تا مشکلات حل شود.</blockquote>
      <p>کالدرون در مورد اینکه <a href="https://www.tarafdari.com/node/1482749">اگر مثل استراماچونی پول شما پرداخت نشود</a> از پرسپولیس می‌روید، گفت:</p>
      <blockquote>استراماچونی در استقلال کار بزرگی انجام داده من جزئیات اتفاقات را نمی‌دانم و تقریبا همان مشکل را دارم اما به خاطر احترامی که برای خودم قائل هستم و اصول و ارزش‌هایی که برایشان احترام قائلم و همچنین احترام به هواداران پرسپولیس این کار را امروز انجام نمی‌دهم و تا دسامبر کار می‌کنم. من هرگز تیم را سه روز قبل از بازی رها نمی‌کنم اما 26 دسامبر (5 دی) که پایان نیم فصل است و زمان برای تصمیم‌گیری داریم این کار را نمی‌کنم. در آن موقع زمان داریم که مشکلات را حل کنیم و اگر به نتیجه نرسیم باشگاه زمان کافی خواهد داشت تا مشکلات را حل کند. ولی حالا امیدوارم مشکلات حل شود، اما آن چیزی که مهمتر‌ است بازی فردا و سه امتیاز است.</blockquote>
      <p>سرمربی پرسپولیس در خصوص کنار گذاشتن امید عالیشاه و سیامک نعمتی از لیست پرسپولیس برای بازی با گل‌گهر سیرجان افزود:</p>
      <blockquote>من برای این دو بازیکن بعد از آن درگیری یک جریمه در نظر گرفتم و آن این بود که در لیست بازیکنان ذوب‌آهن نباشند و در اولین تمرین بعد از بازی اختصاصی کار کنند. جریمه من بعد از این مسئله تمام شداما اینکه آنها در لیست پرسپولیس باشند تصمیم من است و ربطی به درگیری آنها ندارد. این انتخاب شخصی ام است و تصمیم می‌گیرم چه کسی در لیست 18 نفره یا ترکیب 11 نفره باشد.</blockquote>
      <p>کالدرون درباره پستی که از او در فضای مجازی منتشر شده و <a href="https://www.tarafdari.com/node/1483279">به تیم ملی بحرین بابت قهرمانی در مسابقات جام خلیج فارس تبریک گفته</a>،‌ افزود:</p>
      <blockquote>من شخصا این قضایا را پیگیری نمی‌کنم، اما اگر کسی ناراحت شده و یا کسی احساس می‌کند به او بی‌احترامی شده، عذرخواهی می‌کنم. من در بحرین مربی بودم و صرفا تبریک من یک تبریک ورزشی بود چرا که در این کشور با من رفتار خوبی شد. اگر روزی هم به یکی از کشورهای عربی بروم و پرسپولیس قهرمان شود حتما به این تیم تبریک می‌گویم چون اینجا هم با من رفتار خوبی شد. هدف من از این پیام سیاسی نبود چرا که هیچ وقت سیاسی نبودم.</blockquote>
      <p>وی در مورد اینکه پیشنهاد تیم ملی امارات چقدر جدی است،‌ گفت:</p>
      <blockquote>من تا 26 دسامبر (5 دی) تمام تمرکزم روی تیم خودم خواهد بود و اگر اتفاقی بیفتد بعد از آن تاریخ رخ می‌دهد. در حال حاضر 200 درصد در اختیار تیم و بازیکنان و هواداران خواهم بود. هر پیشنهادی که باشد تشکر می‌کنم اما الان 200 درصد وجودم اینجاست.</blockquote>
    </article>
  </body>
</html>