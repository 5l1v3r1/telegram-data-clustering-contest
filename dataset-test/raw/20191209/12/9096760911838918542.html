<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=364109"/>
    <meta property="og:site_name" content="Voetbalzone"/>
    <meta property="article:published_time" content="2019-12-09T12:18:00+00:00"/>
    <meta property="og:title" content="‘WBA is wachten beu en stapt naar FIFA om 260.000 euro van Barcelona’"/>
    <meta property="og:description" content="Barcelona nam afgelopen zomer de talentvolle aanvaller Louie Barry over van West Bromwich Albion, maar is nog altijd niet over de brug gekomen met de transfersom van circa 260.000 euro. De Engelse club wacht sinds september op de compensatie en is nu naar de wereldvoetbalbond FIFA gestapt om het proces te bevorderen, zo meldt de Birmingham Mail."/>
  </head>
  <body>
    <article>
      <h1>‘WBA is wachten beu en stapt naar FIFA om 260.000 euro van Barcelona’</h1>
      <address>
        <time datetime="2019-12-09T12:18:00+00:00">09 Dec 2019, 12:18</time>
      </address>
      <p>
        <b><a href="https://www.voetbalzone.nl/club.asp?uid=160">Barcelona</a> nam afgelopen zomer de talentvolle aanvaller Louie Barry over van <a href="https://www.voetbalzone.nl/club.asp?uid=141">West Bromwich Albion</a>, maar is nog altijd niet over de brug gekomen met de transfersom van circa 260.000 euro. De Engelse club wacht sinds september op de compensatie en is nu naar de wereldvoetbalbond FIFA gestapt om het proces te bevorderen, zo meldt de <i>Birmingham Mail</i>.</b>
      </p>
      <p>De zestienjarige Engels jeugdinternational had afgelopen zomer de keuze uit diverse Europese topclubs. Onder meer Paris Saint-Germain hoopte hem over te nemen van West Bromwich Albion, maar de spits koos voor een overstap naar Barcelona, waar hij dit seizoen uitkomt voor Onder-19. Barry stond nog niet onder contract bij West Bromwich en maakte derhalve transfervrij de overstap naar La Masía.</p>
      <p>Echter, een compensatiesom van 260.000 euro is verplicht voor clubs die talenten jonger dan 23 jaar weghalen uit het Verenigd Koninkrijk, zo schrijft de <i>Birmingham Mail</i>. WBA klopte bij Barcelona diverse keren aan met de vraag om het openstaande bedrag over te maken, maar tot dusver heeft de Spaanse club dat nagelaten. De koploper van de Engelse Championship is het wachten beu en is daarom naar de wereldvoetbalbond gestapt.</p>
      <p>Barcelona investeerde afgelopen zomer veel in jonge talenten. Zo werd bijvoorbeeld Ludovit Reis voor miljoenen overgenomen van FC Groningen, werd de Nederlandse vleugelverdediger Mike van Beijnen transfervrij overgenomen van NAC Breda en kwam Xavier Mbuyamba over van MVV Maastricht. Voor het eerste elftal werden onder meer Frenkie de Jong (Ajax), Neto (Valencia), Antoine Griezmann (Atlético Madrid) en Emerson (Atlético Mineiro) naar het Camp Nou gehaald.</p>
    </article>
  </body>
</html>