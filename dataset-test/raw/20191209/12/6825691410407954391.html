<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/verslas/ekonomika/apie-naujus-mokescius-kada-bus-tinkamas-laikas-jiems-ivesti-943265"/>
    <meta property="og:site_name" content="Kauno diena"/>
    <meta property="article:published_time" content="2019-12-09T12:09:00+00:00"/>
    <meta property="og:title" content="Apie naujus mokesčius: kada bus tinkamas laikas jiems įvesti?"/>
    <meta property="og:description" content="Lietuvos pramonininkų konfederacijos (LPK) viceprezidentas ir „BOD Group“ valdybos pirmininkas Vidmantas Janulevičius sako, kad šiuo metu nėra tinkamas laikas įvesti naujus mokesčius, nes jiems reikia ruoštis iš anksto."/>
  </head>
  <body>
    <article>
      <h1>Apie naujus mokesčius: kada bus tinkamas laikas jiems įvesti?</h1>
      <address><time datetime="2019-12-09T12:09:00+00:00">09 Dec 2019, 12:09</time> by <a rel="author" href="https://kauno.diena.lt/autoriai/malvina-bauzyte" target="_blank">Malvina Baužytė, ELTA</a></address>
      <p>
        <b>Lietuvos pramonininkų konfederacijos (LPK) viceprezidentas ir „BOD Group“ valdybos pirmininkas Vidmantas Janulevičius sako, kad šiuo metu nėra tinkamas laikas įvesti naujus mokesčius, nes jiems reikia ruoštis iš anksto.</b>
      </p>
      <p>„Manau, kad ne laikas šiuo metu įvedinėti naujus mokesčius, tai reikėjo daryti arba anksčiau (...), arba palaukti naujų laikų, pamatyti, kur einame. (...) Aišku, kad socialinė nelygybė egzistuoja ir ji yra, noras yra (...) pagelbėti tiems žmonėms ir padidinti vidinį vartojimą, tuo pačiu padidinti mokesčių surinkimą, bet čia galima kitą kartą ir perspausti“, – „Žinių radijo“ laidoje „Verslo pozicija“ teigė jis.</p>
      <p>Pasak V. Janulevičiaus, Lietuvos ekonomikos sąstingis ir lėtėjimas gali netrukus pasijusti dėl mažėjančių užsakymų skaičiaus iš Vokietijos.</p>
      <blockquote>Aš linkęs tikėti, kad galbūt nebus tokios sukrečiančios krizės, kokia buvo 2008-2009 metais, nes ten viskas vyko labai greitai.</blockquote>
      <p>„Kol kas sakyti, kad Lietuvoje jaučiame tikrą sąstingį ir lėtėjimą... Signalai yra pirmieji, ypač tų šalių, kurios truputį daugiau dirba su Vokietija, nes mažėjantys Vokietijos užsakymai kelia, ko gero, didžiausią nerimą. Lietuva eksportuoja į Vokietiją daugiausiai. Tai nėra taip jau labai ženklu kol kas, bet laikui atėjus, manau, tai pasijaus žymiai sparčiau, nes daugelis mūsų pramonės šakų per antrines grandines yra tiekėjai tai pačiai Vokietijos automobilių pramonei“, – sakė LPK viceprezidentas.</p>
      <figure>
        <img src="https://kauno.diena.lt/sites/default/files/Vilniausdiena/Vartotoju%20zona/i.serniene/rodyti_2_38.jpg"/>
      </figure>
      <p>M. Morkevičiaus / ELTOS nuotr.</p>
      <p>V. Janulevičiaus teigimu, dabartinis laikotarpis nėra tinkamas valdžios pažadams įgyvendinti, vietoje to reikia daugiau fiskalinės drausmės.</p>
      <p>„Aš linkęs tikėti, kad galbūt nebus tokios sukrečiančios krizės, kokia buvo 2008-2009 metais, nes ten viskas vyko labai greitai. Tas (ekonomikos. – ELTA) sulėtėjimas... Jau kalbame apie pusę metų ir, tikėtina, kad kažkas vasarą galbūt pasimatys, kokia yra ta reali situacija. Kalbant apie Lietuvą, (...) daugiau reikia fiskalinės drausmės ir galbūt ne laikas dabar visiems pažadams įgyvendinti“, – teigė jis.</p>
      <p>Galimam sunkmečiui, anot jo, reikia ruoštis kaupiant rezervines lėšas.</p>
      <p>„Čia turbūt ir finansų ministras puikiai žino, kad reikia turėti tam tikrų rezervų, kurie galėtų leisti mums tuo galimu sunkmečiu (...) tiesiog būti pasiruošusiems, turėti rezervinių šaltinių pensijoms, socialinėms reikmėms, kad neapsikartotų ta situacija, kuri buvo 2008 metais“, – pirmadienį laidoje sakė V. Janulevičius.</p>
    </article>
  </body>
</html>