<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/putin-bere-na-zustrich-iz-zelenskim-potuzhnu-grupu-pidtrimki-332332_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T12:16:00+00:00"/>
    <meta property="og:title" content="Путін бере на зустріч із Зеленським потужну &quot;групу підтримки&quot;"/>
    <meta property="og:description" content="Участь у двосторонніх переговорах візьмуть міністр енергетики, голова Газпрому та інші російські високопосадовці."/>
  </head>
  <body>
    <article>
      <h1>Путін бере на зустріч із Зеленським потужну "групу підтримки"</h1>
      <h2>Участь у двосторонніх переговорах візьмуть міністр енергетики, голова "Газпрому" та інші російські високопосадовці.</h2>
      <address>
        <time datetime="2019-12-09T12:16:00+00:00">09 Dec 2019, 12:16</time>
      </address>
      <p>У двосторонній <b><a href="https://dt.ua/POLITICS/zelenskiy-i-putin-zustrinutsya-u-parizhi-pislya-publichnoyi-chastini-samitu-332318_.html">зустрічі президентів України і Росії</a></b> на саміті нормандської четвірки у Парижі візьме участь низка російських високопосадовців, повідомляють "РИА Новости".</p>
      <p>Йдеться про міністра енергетики Олександра Новака, голову "Газпрому" Олексія Міллера, очільника  МЗС Сергія Лаврова, прессекретарі президента Дмитра Пєскова і помічника президента Владислава Суркова. Донедавна саме Сурков курирував діяльність бандформувань "Л-ДНР" на сході України.</p>
      <p>Зустріч Володимира Зеленського і Володимира Путіна відбудеться після завершення офіційних заходів саміту і пресконференції лідерів країн-учасниць переговорів.</p>
      <p>За попередніми даними, на ній обговорюватиметься укладення нового контракту про транзит російського газу до Європи через українську ГТС. Участь у переговорах Міллера та Новака лише підтверджують таку ймовірність.</p>
      <p>Напередодні Офіс президента України оприлюднив <b><a href="https://dt.ua/POLITICS/normandskiy-samit-u-parizhi-plan-zustrichey-332322_.html">графік Володимира Зеленського на нормандському саміті в Парижі</a></b>. Зеленський прибуде в Єлисейський палац о 14:55 за місцевим часом (15:55 за Києвом), зустрінеться з президентом Франції і канцлеркою Німеччини, після чого розпочнуться офіційні чотирьохсторонні переговори.</p>
      <p>Голова МЗС України <b><a href="https://dt.ua/POLITICS/pristayko-rozkriv-zmist-dokumenta-yakiy-pidgotuvali-do-normandskogo-samitu-331784_.html">Вадим Пристайко повідомив, що робочий варіант комюніке затвердили</a></b> на початку вересня. За підсумками саміту лідери чотирьох країн повинні дати позитивну оцінку розведенню військ на трьох ділянках та обміну утримуваними особами, а також схвалити продовження роботи в цих напрямках. Про зміну положень або черговість пунктів Мінських домовленостей не йдеться.</p>
      <p>Також <a href="https://dt.ua/POLITICS/pristayko-pererahuvav-chervoni-liniyi-dlya-zelenskogo-na-samiti-normandskoyi-chetvirki-331792_.html"><b>Пристайко запевнив, що Зеленський не піде на поступки з ключових питань</b></a>, що стосуються суверенітету і національної безпеки.</p>
      <p>Докладніше про підготовку зустрічі читайте у статті Костянтина Єлісєєва "<b><a href="https://dt.ua/internal/parizkiy-samit-normandskoyi-chetvirki-vryatuvati-ukrayinu-vid-strategichnoyi-pomilki-331731_.html">Паризький саміт нормандської четвірки: врятувати Україну від стратегічної помилки</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>