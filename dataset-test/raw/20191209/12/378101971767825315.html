<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1690386/maledetti-amici-miei-rai-2-ultima-puntata-ospiti"/>
    <meta property="og:site_name" content="Tvblog"/>
    <meta property="article:published_time" content="2019-12-09T12:27:16+00:00"/>
    <meta property="og:title" content="Maledetti amici miei, l'ultima puntata su Rai 2: ospiti e anticipazioni"/>
    <meta property="og:description" content="Maledetti Amici Miei, ultima puntata su Rai 2 in prima serata."/>
  </head>
  <body>
    <article>
      <h1>Maledetti amici miei, l'ultima puntata su Rai 2: ospiti e anticipazioni</h1>
      <h2>Dopo una vera e propria 'agonia' (ingiustificata) si conclude, quasi in sordina, l'esperimento teatral-tv.</h2>
      <address><time datetime="2019-12-09T12:27:16+00:00">09 Dec 2019, 12:27</time> by <a rel="author" href="https://www.tvblog.it/author/3143/giorgia-iovane" target="_blank">Giorgia Iovane</a></address>
      <p>Sembra davvero che la Rai non veda l'ora di mettere una lapide su <b>Maledetti amici miei</b>, atteso show prodotto con Ballandi che ha portato in tv un poker di fuoriclasse dello spettacolo e della scrittura - <b>Alessandro Haber, Rocco Papaleo, Sergio Rubini, Giovanni Veronesi</b> -, ma che non ha evidentemente raccolto quanto sperato dalla Rete. Trattasi di <b>Rai 2</b>, ormai orfana della direzione di Carlo Freccero, che ospita stasera l'ultima delle sei puntate dello show, spostato, ritardato e ora accompagnato alla sua conclusione senza neanche una nota stampa che ne annunci gli ospiti.</p>
      <p>Diciamo che tra i nomi presenti in questa sesta e ultima puntata, in onda stasera - lunedì 9 dicembre 2019 - alle 21.10 su Rai 2 ci dovrebbero essere <b>Nino Frassica, Vinicio Capossela, Ubaldo Pantani, Ornella Muti e Giuliano Sangiorgi</b>, cgià presente anche nella prima in qualità di autore della canzone di chusura. L'apertura è invece affidata a Paolo Conte. E come abbiamo sempre detto, dovrebbe bastare questo a farne un cult. Con i quattro protagonisti ritroviamo gli 'ospiti' fissi, ovvero <b>Margherita Buy</b> e un sempre troppo sottoutilizzato <b>Max Tortora</b>.</p>
      <p>Ricordiamo che Maledetti amici miei è un programma di Alessandro Haber, Rocco Papaleo, Sergio Rubini, Giovanni Veronesi, scritto con Sandro Veronesi, Luca Rea, Giuliano Rinaldi, Simone Di Rosa, Cristiano D'Alisera, che firma anche la regia. La scenografia è di Flaminia Suri, mentre il progetto grafico è di Bruno Bucci e Andrea Giusti è il direttore della fotografia.</p>
    </article>
  </body>
</html>