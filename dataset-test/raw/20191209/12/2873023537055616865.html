<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/222449_anaskopisi-diethnoys-typoy-09122019"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T12:24:09+00:00"/>
    <meta property="og:title" content="Ανασκόπηση διεθνούς Τύπου 09.12.2019"/>
    <meta property="og:description" content="Η αδυναμία Συντηρητικών και Εργατικών να αναμορφώσουν το καταρρέον Εθνικό Σύστημα Υγείας της Βρετανίας, η συνεχιζόμενη κοινωνική αναταραχή στη Γαλλία απέναντι στη συνταξιοδοτική μεταρρύθμιση του Μακρόν, καθώς και οι δηλώσεις του προέδρου της Βόρειας Μακεδονίας Πενταρόφσκι προς τον γερμανικό Τύπο για την ενταξιακή προοπτική της χώρας του, συνιστούν ορισμένες από τις σημαντικότερες ειδήσεις της ημέρας που γράφουν πρωτοσέλιδα στο διεθνή Τύπο."/>
  </head>
  <body>
    <article>
      <h1>Ανασκόπηση διεθνούς Τύπου 09.12.2019</h1>
      <address><time datetime="2019-12-09T12:24:09+00:00">09 Dec 2019, 12:24</time> by <a rel="author">Δημήτρης Φαναριώτης</a></address>
      <p>Η αδυναμία Συντηρητικών και Εργατικών να αναμορφώσουν το καταρρέον Εθνικό Σύστημα Υγείας της Βρετανίας, η συνεχιζόμενη κοινωνική αναταραχή στη Γαλλία απέναντι στη συνταξιοδοτική μεταρρύθμιση του Μακρόν, καθώς και οι δηλώσεις του προέδρου της Βόρειας Μακεδονίας Πενταρόφσκι προς τον γερμανικό Τύπο για την ενταξιακή προοπτική της χώρας του, συνιστούν ορισμένες από τις σημαντικότερες ειδήσεις της ημέρας που γράφουν πρωτοσέλιδα στο διεθνή Τύπο.</p>
      <p>Στη Βρετανία, ο Independent γράφει στο αποκλειστικό του πρωτοσέλιδο άρθρο: «Οι υποσχέσεις των πολιτικών για το Εθνικό Σύστημα Υγείας δεν μπορούν να πραγματοποιηθούν» και στο σχετικό ρεπορτάζ αναφέρει ότι σύμφωνα με τις δηλώσεις του δόκτορος Γκόνταρντ, προέδρου του Βασιλικού Κολεγίου των Χειρουργών, οι ασθενείς στα νοσοκομεία θα πρέπει να συνηθίσουν τις μεγάλες καθυστερήσεις στα ιατρικά ραντεβού, καθώς το Εθνικό Σύστημα Υγείας έχει φθάσει στα όριά του. Ο Γκόνταρντ μάλιστα υπογράμμισε ότι, τόσο οι προτάσεις των Τόρις,  όσο και των Εργατικών δεν μπορούν να πραγματοποιηθούν.</p>
      <p>Στο έτερο πρωτοσέλιδο θέμα της η εφημερίδα έχει τίτλο «Ο Κόρμπιν ελπίζει σε ένα φώτο φίνις» και στο κύριο άρθρο υπογραμμίζει ότι, καθώς το κόμμα του δεν έχει καταφέρει να παρουσιάσει άνοδο στις δημοσκοπήσεις, ελπίζει πλέον σε μια έκπληξη της τελευταίας στιγμής, καθώς απομένουν πλέον μόλις τρία 24ωρα για τη διεξαγωγή των βουλευτικών εκλογών στη Βρετανία.</p>
      <figure>
        <img src="https://www.efsyn.gr/sites/default/files/images/2019/12/the_independent.750_1_0.jpg"/>
      </figure>
      <p>Στη Γαλλία, η Le Figaro έχει βασικό τίτλο : «Συνταξιοδοτική μεταρρύθμιση : η εβδομάδα της αλήθειας» και στο κύριο άρθρο τονίζει ότι καθώς οι κινητοποιήσεις των συνδικάτων συνεχίζονται δυναμικά, η κυβέρνηση βάζει τις τελευταίες πινελιές στο νομοσχέδιο για το συνταξιοδοτικό πριν την συνολική του παρουσίασή του μεθαύριο Τετάρτη από τον πρωθυπουργό Εντουάρ Φιλίπ.</p>
      <p>Η Liberation από την πλευρά της έχει τίτλο ένα λογοπαίγνιο «Μακρόν. Μεταρρύθμιση ή σύνταξη» και στο σχετικό ρεπορτάζ τονίζει ότι καθώς τα Μέσα Μαζικής Μεταφοράς συνεχίζουν την απεργία, αύριο είναι μια ακόμη ημέρα μαζικών κινητοποιήσεων και τονίζει ότι η εβδομάδα που ξεκίνησε αποτελεί ένα στοίχημα του τύπου «όλα ή τίποτα» για τον Μακρόν, ο οποίος γνωρίζει ότι οι κινητοποιήσεις θα καθορίσουν σε σημαντικό βαθμό το μέλλον της θητείας του.</p>
      <figure>
        <img src="https://www.efsyn.gr/sites/default/files/images/2019/12/liberation.750_1_0.jpg"/>
      </figure>
      <p>Στη Γερμανία, στην ενταξιακή προοπτική της Βόρειας Μακεδονίας μετά τη γαλλική άρνηση αναφέρεται σε δηλώσεις του προς την Süddeutsche Zeitung, o πρόεδρος της χώρας Στέβο Πεντάροφσκι, προχωρώντας την ίδια ώρα σε μια ιδιότυπη πρόταση. «Γιατί να μην αποπέμπονται νέα μέλη όταν παρεκκλίνουν από τη δημοκρατία;» είπε ο Πεντάροφσκι στην εφημερίδα. Την πρόταση αυτή, όπως αναφέρει ο ίδιος, είχε υποβάλει στον Γάλλο πρόεδρο Εμανουέλ Μακρόν μετά το βέτο του τελευταίου στην έναρξη ενταξιακών διαπραγματεύσεων με Βόρεια Μακεδονία και Αλβανία». Αναφερόμενος στη γαλλική άρνηση, ο Πενταρόφσκι κάνει μεν λόγο για μια «δυσάρεστη έκπληξη», την ίδια ώρα όμως εκφράζει κατανόηση στην κριτική που ασκεί ο Γάλλος πρόεδρος στις ενταξιακές διαδικασίες.</p>
      <p>Κριτική ασκεί όμως ο ίδιος στη συγκυρία της σχετικής απόφασης. «Εδώ και χρόνια η ΕΕ διαβεβαιώνει "ότι η χώρα μας πληροί όλα τα κριτήρια για την έναρξη των διαπραγματεύσεων, πλην εκείνου που αφορά τη διαμάχη με την Ελλάδα για το όνομα». Αυτό όμως έχει πλέον λυθεί όπως λέει». Παρά τη δυσμενή εξέλιξη όσον αφορά την ενταξιακή διαδικασία πάντως, ο ίδιος «δεν θεωρεί λάθος την αλλαγή του ονόματος της χώρας αφού άνοιξε το δρόμο και για την ένταξη στο ΝΑΤΟ που από τη δεκαετία του 1990 ήταν προτεραιότητα για τη χώρα του».</p>
      <figure>
        <img src="https://www.efsyn.gr/sites/default/files/images/2019/12/washington_post.750_1_0.jpg"/>
      </figure>
      <p>Στις ΗΠΑ τέλος, η Washington Post έχει κεντρικό τίτλο «Το δημοκρατικό κίνημα στο Χονγκ Κονγκ  δείχνει ότι εξακολουθεί να έχει δύναμη», με το κύριο άρθρο να επισημαίνει ότι χθες εκατοντάδες χιλιάδες νέοι πλημμύρισαν εκ νέου τους δρόμους της πρώην βρετανικής αποικίας πραγματοποιώντας μια ειρηνική πορεία. Γράφει ακόμη ότι η χθεσινή πορεία ήταν από τις μεγαλύτερες που έχουν καταγραφεί από τον Ιούνιο, οπότε ξεκίνησε το κίνημα που ζητά περιορισμό του όλο και μεγαλύτερου ελέγχου που ασκεί η Κίνα στο Χονγκ Κονγκ.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/222058_anaskopisi-diethnoys-typoy-6122019"/>
        <a href="https://www.efsyn.gr/kosmos/221909_anaskopisi-diethnoys-typoy-5122019"/>
        <a href="https://www.efsyn.gr/kosmos/221745_anaskopisi-diethnoys-typoy-4122019"/>
        <a href="https://www.efsyn.gr/kosmos/221591_anaskopisi-diethnoys-typoy-3122019"/>
        <a href="https://www.efsyn.gr/kosmos/221438_anaskopisi-diethnoys-typoy-2122019"/>
        <a href="https://www.efsyn.gr/kosmos/221075_anaskopisi-diethnoys-typoy-29112019"/>
      </related>
    </article>
  </body>
</html>