<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813530/%DA%AF%D9%81%D8%AA-%D9%88%DA%AF%D9%88-%D8%AD%D9%84%D9%82%D9%87-%DB%8C-%D9%85%D9%81%D9%82%D9%88%D8%AF%D9%87-%D8%AA%D9%85%D8%A7%D9%85-%D9%85%D8%AD%D8%A7%D9%81%D9%84-%D8%B3%DB%8C%D8%A7%D8%B3%DB%8C-%D9%88-%D8%A7%D8%AC%D8%AA%D9%85%D8%A7%D8%B9%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T12:20:22+00:00"/>
    <meta property="og:title" content="گفت‌وگو حلقه‌ی مفقوده تمام محافل سیاسی و اجتماعی است"/>
    <meta property="og:description" content="ایسنا/فارس استاندار فارس گفت‌وگو را حلقه‌ی مفقوده، تمام محافل سیاسی، اجتماعی و فرهنگی ما دانست و گفت: ما باید گفت‌وگو و تحمل ایده یکدیگر را به افراد بیاموزیم"/>
  </head>
  <body>
    <article>
      <h6 class="kicker">استاندار فارس:</h6>
      <h1>گفت‌وگو حلقه‌ی مفقوده تمام محافل سیاسی و اجتماعی است</h1>
      <address><time datetime="2019-12-09T12:20:22+00:00">09 Dec 2019, 12:20</time> by <a rel="author">زینب شهریاری</a></address>
      <p>ایسنا/فارس استاندار فارس گفت‌وگو را حلقه‌ی مفقوده، تمام محافل سیاسی، اجتماعی و فرهنگی ما دانست و گفت: ما باید گفت‌وگو و تحمل ایده یکدیگر را به افراد بیاموزیم</p>
      <p>عنایت‌الله رحیمی دوشنبه ۱۸ آذر در دیدار با نمایندگان نهمین دوره مجلس دانش آموزی استان فارس با تاکید بر اهمیت تشکل‌ها و سازمان‌های مردم نهاد عنوان کرد: اعتقاداتی همچون مردم سالاری دینی  و تعلق حاکمیت به مردم در صورتی تحقق می‌یابد که سخنان همه اقشار مردم به گوش حاکمیت برسد و شنیده شود.</p>
      <p>وی با بیان اینکه تشکلها، اتحادیه‌ها و سازمان‌های مردم نهاد فرصتی مغتنم برای انتقال صدای مردم به حاکمیت هستند، افزود: قطعا هر گونه تشکلی که بتواند خواسته‌های جامعه را در چارچوب  قانون  به حاکمیت ارائه دهد باید تقویت شود، گفت: چنین جامعه ‌ای می‌تواند مسیر رشد را به خوبی طی کند.</p>
      <p>رحیمی با تاکید بر اهمیت پاسخگویی به مطالبات مردمی، اضافه کرد: در مواردی که تحقق مطالبه و درخواست مطرح شده امکان پذیر نیست پاسخ منفی باید با ارائه دلایل و قانع کردن مردم همراه باشد.</p>
      <p>او فعالیت تشکل‌های مردم نهاد و مبتنی برر آرا مردم را از شاخص‌های کشورهای توسعه یافته برشمرد و گفت: تقویت این فعالیت‌ها در چارچوب اعتقادات فرهنگی و مذهبی جامعه باید دنبال شود.</p>
      <p>رحیمی ادامه داد: هر یک از ما در جامعه رسالتی را بر عهده داریم؛ شما به عنوان نماینده دانش‌آموزان علاوه بر کارهایی که دنبال می‌کنید باید علم و آموختن دانش را به عنوان یک رسالت مهم مورد توجه قرار دهید.</p>
      <p>او با تاکید بر اینکه جامعه اخلاق محور کمترین آسیب را می‌بیند، از نمایندگان مجلس دانش اموزی استان خواست در راستای ترویج اخلاق گرایی در جامعه دانش آموزی کوشا باشند.</p>
      <p>استاندار فارس تقویت مسئولیت پذیری اجتماعی را از دیگر نیازهای جامعه امروز برشمرد و خاطرنشان کرد: باید بیاموزیم که منافع ملی بر منافع شخصی، ارجح است و اگر قانونمداری و رعایت قانون و مصلحت گروهی را در خود نهادینه کنیم می‌توانیم به موفقیت اجتماعی دست یابیم.</p>
      <p>رحیمی حضور دانش‌آموزان در فضای سیاسی، اجتماعی همچون مجلس دانش‌آموزی را امری حائز اهمیت دانست  و افزود: حضور و انگیزه و نشاط شما ما را به داشتن جامعه‌ای پویا و پرنشاط در آینده امیدوار می‌کند.</p>
      <p>او از آنان خواست تا برای رسیدن به جامعه‌ای ایده‌آل، تغییرات را از خود شروع کنند و خودسازی کنند و به پیشرفت تحصیلی خود  توجه ویژه  داشته باشند تا بتوانند در اداره امور کشور سهیم باشند.</p>
      <p>استاندار فارس همچنین اعلام کرد فرماندارن در سراسر این استان باید نمایندگان مجلس دانش‌آموزی را به عنوان مشاور خود انتخاب کنند.</p>
      <p>همچنین قرار شد که یکی از دختران نماینده مجلس دانش آموزی به عنوان مشاور مدیرکل امور بانوان و خانواده استانداری فارس و فرد دیگری از این نمایندگان به عنوان مشاور مدیرکل دفتر اجتماعی استانداری فارس منصوب شوند.</p>
      <p>انتهای پیام</p>
    </article>
  </body>
</html>