<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sprava-dudky-bessarabova-krym/30315899.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T12:53:56+00:00"/>
    <meta property="og:title" content="Засуджені у справі «українських диверсантів» перебувають у російському П’ятигорську – рідні"/>
    <meta property="og:description" content="Засуджені в анексованому Севастополі в справі «українських диверсантів» кримчани Володимир Дудка й Олексій Бессарабов станом на 8 грудня перебували в російському П’ятигорську, повідомив проєкту Радіо"/>
  </head>
  <body>
    <article>
      <h1>Засуджені у справі «українських диверсантів» перебувають у російському П’ятигорську – рідні</h1>
      <address>
        <time datetime="2019-12-09T12:53:56+00:00">09 Dec 2019, 12:53</time>
      </address>
      <p>Засуджені в анексованому Севастополі в справі «українських диверсантів» кримчани Володимир Дудка й Олексій Бессарабов станом на 8 грудня перебували в російському П’ятигорську, повідомив проєкту Радіо Свобода <a href="https://ru.krymr.com/a/news-osugdennue-divetsantu-nahoditsa-v-patigorske/30315768.html">Крим.Реалії</a> син Дудки Ілля Каверник.</p>
      <p>«Станом на вчорашній день вони були ще в П’ятигорську. Їх етапують кудись у Ставропольський край. Імовірно, або перша, або 11-а колонія. Більше нічого не знаю», – сказав Каверник 9 грудня.</p>
      <p>Адвокат засуджених Оксана Железняк наразі не коментувала ситуацію.</p>
      <p>5 грудня Кримська правозахисна група з посиланням на відповідь російського омбудсмена Тетяни Москалькової на запит українського омбудсмена Людмили Денісової повідомила, що Володимир Дудка буде <a href="https://www.radiosvoboda.org/a/news-krym-dudka-bessarabov-pokarannia/30293142.html">відбувати покарання</a> в колонії Ставропольського краю Росії. За інформацією правозахисників, «з великою часткою ймовірності Бессарабов також буде доставлений в одну з колоній Ставропольського краю» Росії.</p>
      <p>23 жовтня стало відомо, що засуджених російським судом у так званій «справі українських диверсантів» Володимира Дудку та Олексія Бессарабова <a href="https://www.radiosvoboda.org/a/news-dudka-bessarabov-sizo-krym/30232910.html">етапували з СІЗО</a> «Матроська тиша» в Москві в невідомому напрямку.</p>
      <p>9 листопада 2016 року в Севастополі затримали співробітників кримського аналітичного центру «Номос» Дмитра Штиблікова і Олексія Бессарабова, а також їхнього близького друга Володимира Дудку. Усіх трьох звинуватили в підготовці диверсій в анексованому Криму на замовлення української розвідки.</p>
      <p>Севастопольський міський суд 4 квітня цього року засудив Дудку і Бессарабова <a href="https://www.radiosvoboda.org/a/news-sprava-dyversantiv-krym-vyrok/29860379.html">до 14 років в’язниці</a>. Суд також призначив кожному штраф. Верховний суд Росії 15 жовтня <a href="https://www.radiosvoboda.org/a/news-dudka-bessarabov-vyrok/30217753.html">відхилив скаргу </a>захисту і затвердив вирок Дудці і Бессарабову.</p>
    </article>
  </body>
</html>