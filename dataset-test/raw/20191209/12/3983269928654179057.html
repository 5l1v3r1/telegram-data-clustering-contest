<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/els-mestres-substituts-contractats-el-desembre-no-cobraran-fins-a-finals-de-gener/noticia/2969611/"/>
    <meta property="og:site_name" content="CCMA"/>
    <meta property="article:published_time" content="2019-12-09T12:57:00+00:00"/>
    <meta property="og:title" content="Els mestres substituts contractats al desembre no cobraran fins a finals de gener"/>
    <meta property="og:description" content="El personal docent que ha començat a treballar aquest desembre no cobrarà abans de dos mesos, a finals de gener. Els mestres afectats han rebut un mail del Departament d'Educació on se'ls informa d'aquesta situació."/>
  </head>
  <body>
    <article>
      <h1>Els mestres substituts contractats al desembre no cobraran fins a finals de gener</h1>
      <address><time datetime="2019-12-09T12:57:00+00:00">09 Dec 2019, 12:57</time> by <a rel="author">Redacció</a></address>
      <p>El personal docent que ha començat a treballar aquest desembre<b> no cobrarà abans de dos mesos, a finals de gener</b>. Els mestres afectats han rebut un mail del Departament d'Educació on se'ls informa d'aquesta situació.</p>
      <p>Segons ha pogut saber Catalunya Ràdio, aquests correus indiquen que, davant la situació de pròrroga pressupostària, la Conselleria de Vicepresidència i Economia<b> ha tancat les nòmines el 2 de desembre, un dia abans que els contractessin.</b></p>
      <figure>
        <iframe data-src="https://twitter.com/Catinformacio/status/1204018902579195904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>De moment hi ha 302 afectats, que són els substituts nomenats la setmana passada. Però els sindicats apunten que la xifra creixerà, ja que <b>també afectarà tots els nomenaments que es facin aquest dimecres 11, </b>abans de parar per les vacances de Nadal. <b>L'any passat, durant el desembre, es van contractar 628 substituts.</b></p>
      <p>Educació assegura que això passa cada any al mes de desembre, que és quan es tanquen els pressupostos anuals. L'única diferència, diu, és que aquesta vegada afecta més gent perquè s'ha avançat uns dies el tancament anual.<br/> </p>
      <p><b>Els sindicats denuncien que és una situació insòlita</b> que no s'havia donat ni en els pitjors anys de crisi, i que s'acarnissa amb els treballadors més precaris. Ramon Font, president de la USTEC, <b>ho qualifica de "sadisme institucional":</b></p>
      <blockquote>"Això és sadisme institucional perquè tractar així el professorat i, en concret, el més precari, és una prova de la manca de sensibilitat de l'administració i del govern que tenim amb els seus treballadors i treballadores, i en particular amb el personal substitut, a qui s'ha dit que no cobraria fins al gener."</blockquote>
      <p>Des de la USTEC també denuncien l'opacitat dels consellers Aragonès i Bargalló, que no han informat amb antelació d'aquesta situació els afectats i ho han fet posteriorment i per correu electrònic.</p>
      <p>També <b>critiquen que no s'hagi deixat escollir al personal docent si acceptaven aquestes condicions</b> ja que, segons la normativa, els substituts estan obligats a acceptar el nomenament si no volen que se'ls expulsi de la borsa de treball.</p>
    </article>
  </body>
</html>