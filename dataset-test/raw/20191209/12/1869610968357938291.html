<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/liga-studentilor-din-iasi-se-opune-candidaturii-lui-tudorel-toader-pentru-un-alt-mandat-de-rector-18659962"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T12:29:00+00:00"/>
    <meta property="og:title" content="Liga Studenţilor din Iaşi se opune candidaturii lui Tudorel Toader pentru un alt mandat de rector"/>
    <meta property="og:description" content="Liga Studenţilor din Iaşi se opune candidaturii lui Tudorel Toader pentru un an doilea mandat la conducerea Universităţii „Alexandru Ioan Cuza”. Studenţii îl acuză că a adus prejudicii şcolii, are o..."/>
  </head>
  <body>
    <article>
      <h1>Liga Studenţilor din Iaşi se opune candidaturii lui Tudorel Toader pentru un alt mandat de rector</h1>
      <h2>Liga Studenţilor din Iaşi se opune candidaturii lui Tudorel Toader pentru un an doilea mandat la conducerea Universităţii „Alexandru Ioan Cuza”. Studenţii îl acuză că a adus prejudicii şcolii, are o „atitudine totalitară” şi „a creat o reţea de bully-ing academic”.</h2>
      <address><time datetime="2019-12-09T12:29:00+00:00">09 Dec 2019, 12:29</time> by <a rel="author" href="https://www.mediafax.ro/autor/ilinca-nazarie" target="_blank">Ilinca Nazarie</a></address>
      <p>Organizaţia studenţească anunţă, într-un comunicat de presă, că se opune candidaturii lui Tudorel Toader, deoarece actualul rector „a adus grave prejudicii de imagine instituţiei de învăţământ pe care o conduce” şi invocă „imaginea nefastă pe care o are în spaţiul public românesc, comportamentele sale totalitare şi folosirea funcţiei în scop personal".</p>
      <p>„Sub conducerea lui Tudorel Toader, calitatea învăţământului şi vizibilitatea ştiinţifică a Universităţii Cuza a scăzut în mod constant, conform clasamentelor internaţionale, ajungând ca, în acest an, cea mai veche universitate din România să nu facă parte nici măcar din clasamentul primelor 1000 de universităţi la nivel mondial, Universitatea Babeş-Bolyai din Cluj-Napoca şi Universitatea din Bucureşti fiind singurele instituţii de învăţământ superior prezente în clasamentul internaţional QS Rankings. Mai mult, acesta a înţeles să se folosească de funcţia universitară şi ministerială pentru a-şi promova membri ai familiei sau pentru a promova persoane apropiate sau loiale lui, în detrimentul unor profesionişti care au ales să îl critice sau, cel puţin, să nu îl susţină", se arată în comunicatul transmis luni de către Liga Studenţilor.</p>
      <p>Potrivit sursei citate, Tudorel Toader ar fi mai mult un director general administrativ, decât un rector: „Preocupările sale manageriale în calitate de rector se circumscriu mai mult atribuţiilor unui director general administrativ, decât unui părinte al universităţii, Toader fiind preocupat mai mult de chestiuni administrativ-gospodăreşti decât de dezvoltarea membrilor comunităţii academice, de calitatea educaţiei, de rezultatele cercetării sau de respectarea obligaţiei legale a răspunderii publice pe care o are universitatea".</p>
      <p>Studenţii invocă şi „atitudinea totalitară” a actualului rector, care „pune mari semne de întrebare cu privire la calitalitatea sa morală de a conduce în continuare destinele universităţii".</p>
      <p>În comunicat este amintit şi faptul că Tudorel Toader a refuzat să acrediteze jurnaliştii critici la adresa sa şi faptul că sunt şterse comentariile negative de pe pagina sa de Facebook.</p>
      <p>„A restricţionat accesul studenţilor în cadrul unor întâlniri academice, a folosit în mod abuziv serviciul de pază al universităţii şi a creat o reţea de bully-ing academic prin care toţi opozanţii săi sunt supuşi unui proces de detractare continuă în rândul studenţilor, în special, dar şi al comunităţii academice, în general. Aducem aici în vedere şi faptul că, iniţial, a interzis membrilor Senatului UAIC să se abţină de la vot, încercând să-i constrângă să voteze fie pro, fie contra iniţiativelor sale", se mai arată în comunicat.</p>
      <p>„Prin urmare, Liga Sudenţilor consideră nelegitimă candidatura lui Tudorel Toader, care nu are nici statura morală, nici viziunea managerială, nici imaginea publică şi nici capacitatea necesară readucerii Universităţii ,,Alexandru Ioan Cuza”, măcar în primele 1000 de universităţi ale lumii, recuperând, astfel, cele 300 de poziţii pierdute în clasamentele internaţionale, precum şi reparării imaginii şi prestigiului moral al instituţiei în urma acţiunilor sale reprobabile", susţin semnatarii comunicatului.</p>
      <p>Fostul ministru al Justiţiei şi actualul rector al Universităţii „Alexandru Ioan Cuza” din Iaşi, Tudorel Toader, a anunţat recent că vrea să candideze pentru un nou mandat la conducerea instituţiei de învăţământ superior.</p>
      <p>Tudorel Toader a fost numit rector al Universităţii Alexandru Ioan Cuza în aprilie 2014, în urma alegerilor ce au avut loc în instituţia de învăţământ. Mandatul acestuia a fost suspendat în perioada în care a fost ministru al Justiţiei.</p>
      <p>Alegerile pentru conducerea UAIC Iaşi vor avea loc la începutul anului viitor.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>