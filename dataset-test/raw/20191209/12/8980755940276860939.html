<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/sarri-rivoluzione-a-meta-ma-i-calciatori-sono-con-lui-10322"/>
    <meta property="og:site_name" content="il BiancoNero"/>
    <meta property="article:published_time" content="2019-12-09T12:00:00+00:00"/>
    <meta property="og:title" content="Sarri, rivoluzione a metà: messaggi di Chiellini e Bonucci, la squadra è con lui?"/>
    <meta property="og:description" content="Una rivoluzione che c'è e non c'è. Che l'avventura di Sarri alla Juve non sarebbe stata semplice si sapeva fin dall'inizio. I bianconeri, infatti, arrivano da quasi un decennio"/>
  </head>
  <body>
    <article>
      <h1>Sarri, rivoluzione a metà: messaggi di Chiellini e Bonucci, la squadra è con lui?</h1>
      <address><time datetime="2019-12-09T12:00:00+00:00">09 Dec 2019, 12:00</time> by <a rel="author">Lorenzo Bettoni</a></address>
      <p>Una rivoluzione che c'è e non c'è. Che l'avventura di Sarri alla Juve non sarebbe stata semplice si sapeva fin dall'inizio. I bianconeri, infatti, arrivano da quasi un decennio di successi: otto scudetti di fila, cinque dei quali con la firma di Max Allegri, <b>un pragmatico, non un esteta.</b> Per vincere, insomma, la Juve aveva già la ricetta ma mandare via Allegri per prendere Sarri voleva e vuol dire solo una cosa: vincere non basta più, bisogna farlo "giocando bene". <b>In questo la rivoluzione di Sarri è rimasta a metà, almeno per ora.</b> Il tecnico toscano sta cambiando i concetti su cui si sono basati i successi sotto la gestione Allegri: pressing e difesa alta, gioco nello stretto, esaltazione del concetto di squadra più che dei singoli. Tutto l'opposto rispetto alla filosofia allegriana.</p>
      <p><b>NODO DIFESA -</b> C'è un problema, serio, che rispetto al passato recente emerge in maniera dirompente: la tendenza della Juve a farsi sempre rimontare. <b>Quando è andata in vantaggio in campionato è stata ripresa in ben otto occasioni. Alla fine, poi, l'ha quasi sempre spuntata, vincendo la partita,</b> ma i numeri dicono che se la Juve va avanti poi finisce quasi sempre per prendere il gol del pari. Arrivati quasi a metà campionato sta diventando un trend dovuto anche all'atteggiamento della squadra che fatica a difendere bassa, ad esaltarsi quando viene messa in difficoltà dagli avversari e quando viene spinta dentro la propria area. <b>Quando succede la Juve prima o poi prende gol, con Allegri invece c'era la sensazione che in alcune partite gli avversari potessero giocare anche 100 minuti</b> ma il gol non l'avrebbero mai fatto.</p>
      <p><b>SPOGLIATOIO - </b>Mentre Sarri lavora per sistemare questa problematica non da poco, ci si interroga anche sull'appoggio da parte dello spogliatoio. Se la scorsa settimana Chiellini aveva spronato la squadra dicendo che "​bisogna dare un upgrade ai concetti su cui abbiamo lavorato in questi mesi per valorizzare il bel gioco" e che "<b>bisogna avere più emozione nel bel gioco e cercare di farlo un po' di più</b>", dopo la sconfitta contro la Lazio Bonucci ha avvertito la ciurma: ​"Dobbiamo ritrovare la voglia di saper soffrire nei momenti in cui c'è da soffrire, <b>va bene costruire bel calcio ma dobbiamo anche trovare in noi quella determinazione e quella fame di non voler subire</b>". C'è poi una parte di spogliatoio che non apprezza, come è normale che sia, le reiterate panchine: oltre a Demiral e Rugani il caso più rumoroso è quello di Emre Can che non ha sembra avere tutta questa voglia di gettarsi nel fuoco per la Juve e il suo allenatore. Su di lui l'esclusione dalla lista Champions ha pesato ma è una scelta che Sarri ha dovuto fare per forza, vista la rosa extralarge a disposizione. <b>Non fosse stato lui sarebbe toccato ad un altro, magari un nuovo arrivato che avrebbe avuto il rischio di venir subito bruciato.</b> In tutto, questo, comunque, la Juve ha perso solo una partita su 20, ha finito in testa in girone di Champions ed è soli due punti dalla capolista Inter. Tempo per migliorare ce n'è eccome, prima dell'inizio della fase ad eliminazione diretta in Champions, tra dicembre e febbraio, Sarri avrà più tempo per far attecchire i suoi concetti e farli accettare al gruppo ma tutti dovranno remare dalla stessa parte.</p>
      <p>
        <i>@lorebetto</i>
      </p>
    </article>
  </body>
</html>