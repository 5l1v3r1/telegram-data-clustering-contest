<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/gerapetritis-na-apoktisoun-oi-polites-empistosyni-sto-kratos-sti-dioikisi-kai-stous-thesmous/2932792/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T15:24:51+00:00"/>
    <meta property="og:title" content="Γεραπετρίτης: Να αποκτήσουν οι πολίτες εμπιστοσύνη στο κράτος, στη διοίκηση και στους θεσμούς"/>
    <meta property="og:description" content="Ο υπουργός Επικρατείας Γιώργος Γεραπετρίτης αναφέρθηκε στους στόχους της βελτίωσης των δεικτών διαφθοράς της Ελλάδας, αλλά και της βελτίωσης της εμπιστοσύνης των πολιτών προς τους θεσμούς."/>
  </head>
  <body>
    <article>
      <h1>Γεραπετρίτης: Να αποκτήσουν οι πολίτες εμπιστοσύνη στο κράτος, στη διοίκηση και στους θεσμούς</h1>
      <h2>Ο υπουργός Επικρατείας Γιώργος Γεραπετρίτης αναφέρθηκε στους στόχους της βελτίωσης των δεικτών διαφθοράς της Ελλάδας, αλλά και της βελτίωσης της εμπιστοσύνης των πολιτών προς τους θεσμούς.</h2>
      <address><time datetime="2019-12-09T15:24:51+00:00">09 Dec 2019, 15:24</time> by <a rel="author">Newsit Newsroom</a></address>
      <p>Ο κ. Γεραπετρίτης μίλησε ημερίδα της Εθνικής Αρχής Διαφάνειας, με αφορμή την Παγκόσμια Ημέρα κατά της Διαφθοράς και όπως τόνισε “υπάρχει μεγάλη δυσκολία να πεισθεί ο πολίτης για την ακεραιότητα της πολιτικής και δημόσιας διοίκησης. Είναι καιρός να ανατρέψουμε τη φόρα αυτή, ώστε οι πολίτες να αρχίσουν σταδιακά να αποκτούν εμπιστοσύνη στο κράτος, στη διοίκηση και στους θεσμούς”.</p>
      <p>Ακόμη ο κ. Γεραπετρίτης σημείωσε πως με την υιοθέτηση της Εθνικής Αρχής Διαφάνειας, εισάγεται για πρώτη φορά μια αρχή, που συμπυκνώνει τον ουσιαστικό αλληλοέλεγχο, με τη διάκριση λειτουργιών στο εσωτερικό της.</p>
      <p>Συγκεκριμένα, «δημιουργούνται αντίβαρα, ώστε να μην συγκεντρώνεται εξουσία σε καμία από τις δομές αυτές. Τα αντίβαρα αυτά είναι πέντε επιμέρους πυλώνες: ο διοικητής, το πενταμελές διοικητικό συμβούλιο διοίκησης που έχει τη δυνατότητα ακόμη και να καθαιρεί τον διοικητή, η Επιτροπή Θεσμών και Διαφάνειας της Βουλής και η δ/νση εσωτερικού ελέγχου, αλλά και το σύστημα εξωτερικού ελέγχου.</p>
      <p>Όλο αυτό το σύστημα, όπως είπε, παράγει ένα νέο μοντέλο, με κύριο χαρακτηριστικό την αποπολιτικοποίηση του συστήματος ελέγχου της δημόσιας διοίκησης, καθώς η κυβέρνηση δεν θα έχει κανέναν απολύτως λόγο στους ελέγχους εντός της δημόσιας διοίκησης. Το δεύτερο είναι ότι δημιουργούνται πρότυπα ελέγχων. Τίποτα δεν αφήνεται σε τυχαιότητα και τίποτα δεν γίνεται στη βάση επιμέρους συγκεκριμένων ελέγχων, διευκρίνισε ο υπουργός Επικρατείας, αλλά όπως είπε, υπάρχει απόλυτη προτυποποίηση συστημάτων. «Το τρίτο είναι ότι ο πολίτης έρχεται στο επίκεντρο των ελέγχων της δημόσιας διοίκησης. Κατέληξε, λέγοντας ότι θα παρασχεθεί στην Εθνική Αρχή Διαφάνειας η λειτουργική ανεξαρτησία για να μπορέσει να επιτελέσει τον υψηλό στόχο της», κατέληξε ο κ.Γεραπετρίτης.</p>
    </article>
  </body>
</html>