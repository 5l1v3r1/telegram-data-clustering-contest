<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/proiectul-de-lege-ce-prevede-ratificarea-scrisorii-privind-avansul-bird-pentru-cartierul-justitiei-a-fost-adoptat-in-senat-18660506"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T15:47:29+00:00"/>
    <meta property="og:title" content="Proiectul de lege ce prevede ratificarea Scrisorii privind avansul BIRD pentru Cartierul Justiţiei a fost adoptat în Senat"/>
    <meta property="og:description" content="Senatul a adoptat, luni, în unanimitate, în calitate de for decizional, proiectul de lege ce prevede ratificarea Scrisorii de înţelegere privind avansul de la Banca Internaţională pentru Reconstrucţie şi Dezvoltare, pentru proiectul „Cartierul pentru Justiţie”, în valoare de 2,5 milioane de dolari."/>
  </head>
  <body>
    <article>
      <h1>Proiectul de lege ce prevede ratificarea Scrisorii privind avansul BIRD pentru Cartierul Justiţiei a fost adoptat în Senat</h1>
      <address><time datetime="2019-12-09T15:47:29+00:00">09 Dec 2019, 15:47</time> by <a rel="author">Elena Crangasu, Mediafax</a></address>
      <p>Senatul a adoptat, luni, în unanimitate, în calitate de for decizional, proiectul de lege ce prevede ratificarea Scrisorii de înţelegere privind avansul de la Banca Internaţională pentru Reconstrucţie şi Dezvoltare, pentru proiectul „Cartierul pentru Justiţie”, în valoare de 2,5 milioane de dolari.</p>
      <p>Plenul Senatului a adoptat, luni, în unanimitate, cu 92 de voturi, proiectul de lege pentru ratificarea Scrisorii de întelegere privind avansul pentru pregătirea Proiectului de dezvoltare propus, „Cartierul pentru justitie ", dintre România şi Banca Internaţională pentru Reconstrucţie şi Dezvoltare, semnată la Bruxelles la 30 mai 2019 si la Bucuresti la 6 iunie 2019.</p>
      <p>Obiectul de reglementare al proiectului de lege îl reprezintă ratificarea scrisorii de înţelegere privind avansul pentru pregătirea proiectului de dezvoltare propus, „Cartierul pentru justiţie”, dintre România şi Banca Internaţională pentru Reconstrucţie şi Dezvltare, semnată la Bruxelles la 30 mai 2019 şi la Bucureşti la 6 iunie 2019, în valoare de 2,5 milioane USD.</p>
      <p>„Se ratifică Scrisoarea de înţelegere privind avansul pentru pregătirea Proiectului de dezvoltare propus, „Cartierul pentru Justiţie”, dintre România şi Banca Internaţională pentru Reconstrucţie şi Dezvoltare, semnată la Bruxelles la 30 mai 2019 şi la Bucureşti la 6 iunie 2019, în valoare de 2,5 milioane USD”, se arată în proiectul de lege.</p>
      <p>„Ministerul Justiţiei este desemnat agenţie de implementare şi, în această calitate, i se deleagă întreaga autoritate şi responsabilitate în aplicarea prevederilor Scrisorii de înţelegere privind avansul şi în realizarea activităţilor de pregătirre pentru care s-a contractat avansul. Miniserul Justiţiei va implementa activităţile aferente avansului prin Direcţia de Implementare a proiectelor finanţate din împrumuturi externe”, mai prevede documentul.</p>
      <p>Proiectul mai prevede că Ministerul Finanţelor va încheia cu Ministerul Justiţiei un acord subsidiar, prin care se vor stabili drepturile şi obligaţiile părţilor în aplicarea scrisorii de înţelegere privind avansului.</p>
      <p>Totodată, cheltuielile reprezentând echivalentul în lei al valorii avansului vor fi cuprinse în bugetul Ministerului Justiţiei, în limita sumelor alocate anual cu această destinaţie de la bugetul de stat.</p>
      <p>Executivul a adoptat pe 2 august 2018 un memorandum privind amplasarea Cartierului pentru Justiţie pe un teren de aproximativ cinci hectare în centrul Capitalei. În Cartierul pentru Justiţie urmează să fie reunite toate instituţiile juridice din Bucureşti.</p>
    </article>
  </body>
</html>