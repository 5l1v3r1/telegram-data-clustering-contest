<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hoie-henger-i-en-tynn-trad/71911452"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T15:32:55+00:00"/>
    <meta property="og:title" content="Høie henger i en tynn tråd"/>
    <meta property="og:description" content="Turbulensen rundt helseministeren tiltar i styrke. Tilliten til Høie er så tynnslitt at havari og nødlanding kan bli utfallet. Overfor Dagbladet beklager helseministeren nå saken."/>
  </head>
  <body>
    <article>
      <h1>Høie henger i en tynn tråd</h1>
      <h2>Turbulensen rundt helseministeren tiltar i styrke. Tilliten til Høie er så tynnslitt at havari og nødlanding kan bli utfallet. Overfor Dagbladet beklager helseministeren nå saken.</h2>
      <address><time datetime="2019-12-09T15:32:55+00:00">09 Dec 2019, 15:32</time> by <a rel="author">Steinar Solås Suvatne</a></address>
      <p>Helseminister Bent Høie (H) erkjenner at han siden august har visst om tekniske problemer ved flere av luftambulanseflyene i Nord-Norge.</p>
      <p>
        <b>I opposisjonen havarerer nå tilliten til Bent Høie, etter timevis med kritikk i Stortinget i dag.</b>
      </p>
      <p>- Han er ikke vår helseminister, svarer Ingvild Kjerkol (Ap) på Dagbladets spørsmål om tillit til Høie.</p>
      <p>- SV vurderer nå å fremme mistillit mot helseminister Bent Høie etter hans dårlige håndtering av denne krisen. Vår tillit til statsråden er tynnslitt, sier SVs Torgeir Knag Fylkesnes til Dagbladet.</p>
      <p>Lørdag ble det kjent at fem ambulansefly i Nord-Norge var satt på bakken. Flyene skal ha mistet motorkraft under landing. Selskapet Babcock vet ikke når feilen vil være løst.</p>
      <p>- Dette har de sagt mange ganger tidligere. Min hovedprioritet er å sørge for at vi setter ned nødvendige tiltak for å avbøte situasjonen, kontrer Bent Høie til Dagbladet.</p>
      <h3>Bent beklager</h3>
      <p>Han ber likevel om unnskyldning til dem som er rammet av ambulansekrisa i nord.</p>
      <p>
        <b>- Det er veldig beklagelig at vi igjen har kommet i denne alvorlige situasjonen og jeg forstår veldig godt frustrasjonen som er i Nord-Norge.</b>
      </p>
      <p>
        <i>- Du sier det er beklagelig, men beklager du?</i>
      </p>
      <p>- Ja, selvfølgelig. Jeg beklager at dette har skjedd.</p>
      <h3>- Maktarrogante Høie</h3>
      <p>SVs Torgeir Knag Fylkesnes går enda lengre enn Kjerkol. Han kaller Høie «maktarrogant».</p>
      <p>- Vår tillit til Høie er så tynnslipt som du kan få den. Maktarrogansen han utviser overfor bekymra folk og helsepersonell gjør det ikke bedre. Jeg tror ikke du finner noen i Nord-Norge som tror at det vil bli bedre med Høie. Det er alvorlig, sier Fylkesnes til Dagbladet.</p>
      <p>- Vi kommer til å følge nøye med på Høie oppførsel i tida som kommer, legger Fylkesnes til fra talerstolen i Stortinget.</p>
      <p>
        <b>På Dagbladets spørsmål om tillit til Høie rister også Rødt-leder Bjørnar Moxnes på hodet.</b>
      </p>
      <p>- Vi har ikke tillit til noen av statsrådene i denne regjeringen, sier han.</p>
      <h3>Erna-refs</h3>
      <p>I dag ble det kjent at også statsminister Erna Solberg refser Babcock for selskapets håndtering av saken.</p>
      <p>- Heller ikke jeg er fornøyd med situasjonen som den er i dag, og forventer at operatøren leverer i henhold til kontrakten, forteller Solberg til Dagbladet.</p>
      <p>Arbeiderpartiet <a href="https://www.dagbladet.no/nyheter/vil-at-staten-skal-ta-over/71908968">forteller Dagbladet at saken medfører et kontraktsbrudd fra Babcock sin side</a>. De vil at staten skal overta den omdiskuterte kontrakten for drift av luftambulansen i nord.</p>
      <p>- La det være klart at jeg heller ikke er fornøyd, sier Høie.</p>
      <h3>Ingen krisesnakk</h3>
      <p>Det ble rabalder i Nord-Norge da svenske Babcock vant kontrakten framfor Lufttransport, som hadde drevet tjenesten i årevis. Mange advarte umiddelbart om det kaoset som ville oppstå, men Bent Høie og regjeringen avviste dette som tull.</p>
      <p>
        <b>Høie vil i dag ikke ta ordet krise i sin munn, selv om Helse Nord har satt krisestab.</b>
      </p>
      <p>- Dette er en alvorlig situasjon, sier Høie til Stortinget.</p>
      <p>I en rapport fra Universitetssykehuset i Nord-Norge (UNN) er det <a href="https://www.dagbladet.no/nyheter/atte-uonskede-hendelser/71908248">registrert åtte uønskede hendelser det siste døgnet</a>, som følge av <a href="https://www.dagbladet.no/nyheter/na-er-det-nok/71905490">mangel på ambulansefly i Nord-Norge</a>.</p>
      <p>
        <b>I sommer slo Høie fast at «det ikke er noen krise» i luftambulansen i Nord-Norge. Statsråden beskyldte Senterpartiet og andre for å fiske stemmer gjennom krisesnakk.</b>
      </p>
    </article>
  </body>
</html>