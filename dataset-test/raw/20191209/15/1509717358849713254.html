<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tamil.adaderana.lk/news.php?nid=123210"/>
    <meta property="og:site_name" content="tamil.adaderana.lk"/>
    <meta property="article:published_time" content="2019-12-09T15:46:00+00:00"/>
    <meta property="og:title" content="அரசியலமைப்பு சபை உறுப்பினர்களில் மாற்றம்"/>
    <meta property="og:description" content="அரசியலமைப்புச் சபைக்கு மேலும் சில உறுப்பினர்களை புதிதாக நியமிக்க வேண்டும் என பாராளுமன்ற தொடர்பாடல் திணைக்களம் தெரிவித்துள்ளது"/>
  </head>
  <body>
    <article>
      <h1>அரசியலமைப்பு சபை உறுப்பினர்களில் மாற்றம்</h1>
      <address>
        <time datetime="2019-12-09T15:46:00+00:00">09 Dec 2019, 15:46</time>
      </address>
      <p>அரசியலமைப்புச் சபைக்கு மேலும் சில உறுப்பினர்களை புதிதாக நியமிக்க வேண்டும் என பாராளுமன்ற தொடர்பாடல் திணைக்களம் தெரிவித்துள்ளது. <br/><br/>19 ஆவது அரசியலமைப்பு திருத்தத்திற்கு அமைய அரசியலமைப்புச் சபைக்கு ஜனாதிபதியால் பாராளுமன்ற உறுப்பினர் ஒருவர் பெயரிடப்பட வேண்டும். <br/><br/>பிரதமர் மற்றும் எதிர்க்கட்சித் தலைவர்கள் மாறியுள்ளதால் அவர்களின் பரிந்துரையின் கீழ் 05 பேர் ஜனாதிபதியால் நியமிக்கப்பட வேண்டும். <br/><br/>அவர்களில் இருவர் பாராளுமன்ற உறுப்பினராக இருக்க வேண்டும் என அரசியலமைப்பில் குறிப்பிடப்பட்டுள்ளது. <br/><br/>பிரதமர் மற்றும் எதிர்க்கட்சித் தலைவருக்கு உரிய அரசியல் கட்சியிலோ அல்லது சுயாதீன அணி அல்லாத பாராளுமன்றத்தினை பிரதிநிதித்துவப்படுத்தும் மற்றைய அரசியல் கட்சிகளின் பெரும்பான்மை இணக்கத்துடன் மேலுமொரு பாராளுமன்ற உறுப்பினர் அரசியலமைப்பு சபைக்கு நியமிக்கப்பட வேண்டும். <br/><br/>பிரதமர், சபாநாயகர் மற்றும் எதிர்க்கட்சித் தலைவரின் உத்தியோகபூர்வ அதிகாரத்தின் கீழ் அரசியலமைப்பு சபை உறுப்பினர்கள் உள்ள நிலையில் அதன் தவிசாளராக சபாநாயகர் காணப்படுகிறார். <br/><br/>இதேவேளை, அரசியலமைப்பு சபை எதிர்வரும் வியாழக்கிழமை முற்பகல் 11.00 மணியளவில் சபாநாயகர் தலைமையில் கூடவுள்ளது. <br/><br/>அதற்கு முன்னர் குறித்த உறுப்பினர்கள் பெயரிடப்படக்கூடும் என பாராளுமன்ற தொடர்பாடல் திணைக்களம் குறிப்பிட்டுள்ளது.</p>
    </article>
  </body>
</html>