<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/in-lume/instructor-roman-yoga-banuit-trafic-carne-vie-uruguay-individul-legaturi-gregorian-bivolaru-1_5dee6a7b5163ec4271da431f/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T15:50:21+00:00"/>
    <meta property="og:title" content="Instructor român de yoga, bănuit de trafic de carne vie în Uruguay. Individul are legături cu Gregorian Bivolaru"/>
    <meta property="og:description" content="O şcoală de yoga din capitala Uruguayului, Montevideo, are legături cu Gregorian Bivolaru, liderul Mişcării de Integrare Spirituală în Absolut (MISA), cel care are pe numele său un mandat internaţional de arestare pentru trafic de carne vie."/>
  </head>
  <body>
    <article>
      <h1>Instructor român de yoga, bănuit de trafic de carne vie în Uruguay. Individul are legături cu Gregorian Bivolaru</h1>
      <address><time datetime="2019-12-09T15:50:21+00:00">09 Dec 2019, 15:50</time> by <a rel="author">George-Andrei Cristescu</a></address>
      <h4>O şcoală de yoga din capitala Uruguayului, Montevideo, are legături cu Gregorian Bivolaru, liderul Mişcării de Integrare Spirituală în Absolut (MISA), cel care are pe numele său un mandat internaţional de arestare pentru trafic de carne vie.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/resita/mii-yoghini-30-tari-asteptati-herculane-tabara-anuala-misa-programate-celebrele-spirale-1_5cbec9cd445219c57edcd1c6/index.html"/>
        <a href="https://adevarul.ro/news/eveniment/gregorian-bivolaru-castigat-cedo-romania-trebue-sa-i-plateasca-daune-liderului-misa-1_5bb34672df52022f7513d335/index.html"/>
        <a href="https://adevarul.ro/news/eveniment/misa-gregorian-bivolaru-nu-nicio-restrictie-parasi-tara-confrunta-noi-abuzuri-flagrante-1_59c790315ab6550cb87b6c26/index.html"/>
      </related>
      <p>Vineri, autoritatea uruguayană privind crima organizată va decide dacă va deschide, la cererea procurorilor, o anchetă penală privind traficul de persoane care vizează un instructor de yoga, potrivit site-ului argentinian de ştiri <a href="http://www.telenoche.com.uy/nacionales/se-reactiva-investigacion-ante-una-posible-secta?fbclid=IwAR2_MdMLct232A1pLTqgI_Quaq5uZrFttPxnVuDAf5GkVoq7O1ywhwqZfuY">Telenoche</a>.</p>
      <p>Cazul este în atenţia departamentului de crimă organizată din Uruguay de un an şi a fost intens investigat de poliţie.</p>
      <p>Ancheta a fost demarată în urma unei plângeri anonime. O persoană a reclamat la Interpol un posibil caz de trafic de fiinţe umane. Denunţătorul a explicat că instructorul unei academii de yoga din Uruguay pregătea o călătorie cu trei studente, către România, pentru a participa la o tabără a Mişcării de Integrare Spirituală în Absolut (MISA).</p>
      <p>Tinerelor femei care aveau să călătorească în România li s-ar fi cerut fotografii şi analize medicale pentru HIV, sifilis şi alte boli cu transmitere sexuală. În dosarul procuraturii se menţionează că odată ajunse în România, mai multe tinere ar fi trebuit să participe la experienţe erotice şi pornografice, ca parte a căutării spirituale şi sexuale.</p>
      <p>În plus, acestea urmau să fie filmate fără consimţământul lor, ulterior materialele fiind distribuite ca filme în circuitul pornografic.</p>
      <p>Pe 10 august, 2018, justiţia a decis ca instructorul de yoga să primească interdicţie de a intra în ţară, pentru 180 de zile şi de a avea contact cu vreuna din studentele care trebuiau să călătorească în România.</p>
      <p>MISA a fost înfiinţată de către guru român Gregorian Bivolaru în anii ’90. În prezent, acesta este unul dintre cei mai căutaţi oameni de către Europol, având la activ nouă acuzaţii pentru abuz sexual şi trafic de carne vie. Bivolaru este căutat de către Interpol în toată lumea. El este şi liderul spiritual al academiei din Uruguay şi în 2009 a acordat titlul de instructor de yoga suspectului, care este şi el de origine română, notează Telenoche.</p>
      <hr/>
    </article>
  </body>
</html>