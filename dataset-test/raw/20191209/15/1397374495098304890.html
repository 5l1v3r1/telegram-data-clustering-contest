<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/kad-se-sve-sabere-i-oduzme-da-li-zvezda-zasluzuje-evropsko-prolece-394982.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Kad se sve sabere i oduzme, da li Zvezda zaslužuje evropsko proleće?"/>
    <meta property="og:description" content="Fudbaler Crvene zvezde Nemanja Milunović rekao je danas da je njegova ekipa, po svemu prikazanom u ovoj polusezoni, zalužila &quot;evropsko proleće&quot;."/>
  </head>
  <body>
    <article>
      <h1>Kad se sve sabere i oduzme, da li Zvezda zaslužuje evropsko proleće?</h1>
      <h2>Fudbaler Crvene zvezde Nemanja Milunović rekao je danas da je njegova ekipa, po svemu prikazanom u ovoj polusezoni, zalužila "evropsko proleće".</h2>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author">Beta</a></address>
      <p>Fudbaler Crvene zvezde Nemanja Milunović rekao je danas da je njegova ekipa, po svemu prikazanom u ovoj polusezoni, zalužila "evropsko proleće".<br/><br/><b><i>"Znamo šta nam donosi meč protiv Olimpijakosa, bićemo maksimalno koncentrisani i daćemo sve od sebe za pozitivan rezultat. Realno, prema svemu što smo prikazali ove sezone zaslužujemo da igramo Evropu",</i></b> rekao je Milunović za klupski sajt.<br/><br/>Crvena zvezda u sredu od 21.00 igra u Atini odlučujući meč poslednjeg kola grupne faze Lige šampiona protiv Olimpijakosa gde je samo pozitivan rezultat vodi u nokaut fazu Lige Evropa.<br/><br/>Crveno-beli će u Atini odigrati 35. meč od jula.<br/><br/><b><i>"Ne osvrćemo se na broj mečeva koji smo odigrali do sada, već samo na važnost ove utakmice. Znamo da nas posle Atine očekuje samo još duel sa Čukaričkim, pa zaslužen odmor i zato moramo dati maksimum. Ne treba se štedeti i siguran sam da će ekipa to i uraditi. Neka psihološka iscrpljenost je u ovom slučaju u drugom planu. Svi mi želimo posle dve godine da Zvezda dočeka proleće u Evropi, izuzetno motivisani idemo u Atinu po pozitivan rezultat</i></b>", dodao je on.<br/><br/>Olimpijakos ove sezone većinu golova primio je iz prekida, dva baš u duelu sa Zvezdom. Drugi gol posle kornera u pobedi od 3:1 postigao je baš Milunović u 87. minutu.<br/><br/><b><i>"Ako neko primi dva gola iz prekida u Beogradu kao Olimpijakos sigurno je da će akcenat baciti baš na taj segment igre. U Beogradu smo došli do golova iz prekida, oni su sastavni deo fudbala, mogu da budu odlučujući i da rešavaju meč. Medjutim, mislim da bi trebalo i iz igre da pravimo šanse, da pokušamo na taj način da dodjemo do rezultata"</i></b>, rekao je on.<br/><br/>Zvezdin štoper je naveo da je uveren da će atmosfera na stadionu "Karaiskakis" biti vrhunska.<br/><br/><b><i>"Lepo je kad ceo stadion peva istu pesmu... Podrška navijača će nam značiti kao i uvek i nadam se da ćemo ih mi obradovati dobrim rezultatom i plasmanom u Ligu Evrope</i></b>", rekao je Milunović.<br/><br/>Crvena zvezda je posle pet kola treća u Grupi B sa tri boda, dok je Olimpijakos poslednji sa samo jednim.<br/><br/>Zvezdi je dovoljan i remi za ostanak na toj poziciji i plasman u šesnaestinu finala Lige Evropa, dok grčkom klubu odgovara samo pobeda. Utakmicu će suditi Italijan Danijele Orsato.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/zvezda-shvatila-gresku-vraca-bivseg-kapitena-394970.html"/>
        <a href="https://www.sportske.net/vest/domaci-fudbal/svaka-cast-olimpijakosu-ali-zvezda-se-pita-u-atini-394939.html"/>
        <a href="https://www.sportske.net/vest/domaci-fudbal/razlika-evidentna-zvezda-najbolja-u-srbiji-394830.html"/>
        <a href="https://www.sportske.net/vest/domaci-fudbal/zvezdina-cetiri-perfektna-spica-394820.html"/>
        <a href="https://www.sportske.net/vest/domaci-fudbal/zvezda-efikasna-pred-olimpijakos-skripi-u-odbrani-borjan-besneo-na-saigrace-394803.html"/>
      </related>
    </article>
  </body>
</html>