<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793410/%D9%85%D8%AF%D8%A7%D8%B1%D8%B3-%D8%AF%D9%88%D9%84%D8%AA%DB%8C-%D9%88%D8%BA%DB%8C%D8%B1%D8%AF%D9%88%D9%84%D8%AA%DB%8C-%D9%85%D8%AA%D9%82%D8%A7%D8%B6%DB%8C-%D9%BE%D8%A7%DB%8C%DA%AF%D8%A7%D9%87-%D8%AA%D8%BA%D8%B0%DB%8C%D9%87-%D8%B3%D8%A7%D9%84%D9%85-%D9%85%D8%AC%D9%88%D8%B2%D9%81%D8%B9%D8%A7%D9%84%DB%8C%D8%AA-%D8%A7%D8%AE%D8%B0%DA%A9%D9%86%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T15:57:01+00:00"/>
    <meta property="og:title" content="مدیر سازمان دانش‌آموزی کهگیلویه و بویراحمد: مدارس دولتی وغیردولتی متقاضی پایگاه تغذیه سالم مجوزفعالیت اخذکنند"/>
    <meta property="og:description" content="یاسوج- مدیر سازمان دانش‌آموزی کهگیلویه و بویراحمد گفت: تمامی مدارس دولتی و غیر دولتی متقاضی پایگاه تغذیه سالم یا بوفه باید مطابق دستورالعمل وزارتی از سازمان دانش آموزی مجوز فعالیت اخذ کنند."/>
  </head>
  <body>
    <article>
      <h1>مدیر سازمان دانش‌آموزی کهگیلویه و بویراحمد: مدارس دولتی وغیردولتی متقاضی پایگاه تغذیه سالم مجوزفعالیت اخذکنند</h1>
      <address>
        <time datetime="2019-12-09T15:57:01+00:00">09 Dec 2019, 15:57</time>
      </address>
      <p>به گزارش <a href="https://www.mehrnews.com/">خبرنگار مهر</a>، نظام مرادی بعدازظهر دوشنبه در نشست کمیته ی استانی طرح نظارت بر تسهیلات بهداشتی و پایگاههای تغذیه سالم مدارس افزود: پایگاه تغذیه یا بوفه در مدارس در چهار سطح تقسیم بندی می شود.</p>
      <p>وی بیان داشت: پایگاه تغذیه نوع اول، بوفه‌هایی هستند که فقط مواد غذایی بسته‌بندی شده دارای مجوز عرضه می‌کنند که نیاز به نگهداری در شرایط ویژه مثل یخچال را ندارند.</p>
      <p>مرادی با بیان اینکه قبیل بوفه مدارس، بیشتر شامل مناطق محروم و دوردست کشور و مدارسی که زیر ۱۰۰ نفر دانش آموز دارند، می شود، گفت: دسته دوم بوفه مدارس، یخچال دارند و علاوه بر مواد غذایی دسته اول، می توانند، مواد غذایی مثل شیر پاستوریزه ارائه کنند که نیاز به نگهداری در یخچال دارد.</p>
      <p>وی افزود: دسته سوم بوفه مدارس نیز که لازم است حتما تجهیزات گرم کننده را داشته باشند، علاوه بر داشتن مواد غذایی بوفه های نوع اول و دوم، غذاهای آمادهای همچون عدسی و لوبیا ارائه می دهند که احتیاج به گرم نگه داشتن دارند.</p>
      <p>مرادی اظهار داشت: بوفه نوع چهارم نیز که در برخی مراکز آموزشی وجود دارد، همان سلف سرویسها بوده که محلی برای طبخ غذا هستند.</p>
      <p>وی با بیان اینکه نداشتن احساس مسؤلیت همگانی مهمترین مشکل راه اندازی پایگاه تغذیه سالم است، گفت: ساماندهی بوفه‌های مدارس در قالب پایگاههای تغذیه سالم دانش‌آموزی با هدف نظارت بر مواد توزیعی در بوفه‌ها و سلامت دانش‌آموزان انجام می شود.</p>
      <p>مرادی سازمان دانش‌آموزی را مجری این امر عنوان کرد و افزود: مدیر مدرسه باید با توجه به تعداد دانش آموزان و بر اساس طبقه بندی بوفه ها، در راستای اخذ مجوز پایگاه تغذیه سالم اقدام کند.</p>
    </article>
  </body>
</html>