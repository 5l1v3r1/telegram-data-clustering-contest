<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/diethni/article/to-fantasma-tou-milosebits-stoixeiwnei-to-nompel-logotexnias"/>
    <meta property="og:site_name" content="The TOC"/>
    <meta property="article:published_time" content="2019-12-09T15:50:44+00:00"/>
    <meta property="og:title" content="Το φάντασμα του Μιλόσεβιτς «στοιχειώνει» το Νόμπελ Λογοτεχνίας"/>
    <meta property="og:description" content="Το Κόσοβο μποϋκοτάρει το Νόμπελ εξαιτίας της βράβευσης του Αυστριακού συγγραφέα Πέτερ Χάντκε."/>
  </head>
  <body>
    <article>
      <h1>Το φάντασμα του Μιλόσεβιτς «στοιχειώνει» το Νόμπελ Λογοτεχνίας</h1>
      <h2>Το Κόσοβο μποϋκοτάρει το Νόμπελ εξαιτίας της βράβευσης του Αυστριακού συγγραφέα Πέτερ Χάντκε.</h2>
      <address>
        <time datetime="2019-12-09T15:50:44+00:00">09 Dec 2019, 15:50</time>
      </address>
      <p>Ο απερχόμενος υπουργός Εξωτερικών του Κοσόβου Μπεχτζέτ Πατσόλι ανακοίνωσε ότι η χώρα του δεν θα εκπροσωπηθεί φέτος στην τελετή απονομής των βραβείων Νόμπελ εξαιτίας της βράβευσης του Αυστριακού συγγραφέα Πέτερ Χάντκε.</p>
      <p>Ο Πατσόλι σε ανάρτησή του στο facebook αναφέρει ότι έδωσε εντολή στην πρέσβειρα του Κοσόβου στη Σουηδία να μην παραστεί στην τελετή. «Το Κόσοβο δεν θα παραστεί στη φετινή τελετή απονομής των βραβείων Νόμπελ στη Στοκχόλμη. Θα μποϋκοτάρουμε την εκδήλωση λόγω του αμφιλεγόμενου βραβευμένου με Νόμπελ λογοτεχνίας Πέτερ Χάντκε, φίλου και υποστηρικτή της πολιτικής του Μιλόσεβιτς», έγραψε ο Πατσόλι.</p>
      <p>Εξέφρασε δε την πεποίθηση ότι με τον ίδιο τρόπο θα συμπεριφερθεί και η Αλβανία. Η βράβευση του Πέτερ Χάντκε προκάλεσε πολλές αντιδράσεις σε λογοτεχνικούς και πολιτικούς κύκλους του Κοσόβου, της Βοσνίας -Ερζεγοβίνης και της Κροατίας.</p>
      <p>Ο Αυστριακός λογοτέχνης κατά τη διάρκεια των πολέμων στην πρώην Γιουγκοσλαβία τη δεκαετία του '90 είχε ανοιχτά υποστηρίξει το καθεστώς Μιλόσεβιτς και δεν καταδίκασε ποτέ τα εγκλήματα που διεπράχθησαν από την πλευρά των σερβικών δυνάμεων. Αντίθετα πολλές φορές προσπάθησε να τα δικαιολογήσει ή να τα υποβαθμίσει όπως έγινε με τη γενοκτονία στη Σρεμπρένιτσα.</p>
    </article>
  </body>
</html>