<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Sports/sto-elsinki-o-mayrwtas-gia-th-diaskepsh-twn-gga-ths-eyrwpaikhs-enwshs.5653555.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T15:07:00+00:00"/>
    <meta property="og:title" content="Στο Ελσίνκι ο Μαυρωτάς για τη διάσκεψη των γγΑ της Ευρωπαϊκής Ένωσης"/>
    <meta property="og:description" content="Ο Γενικός Γραμματέας Αθλητισμού, Γιώργος Μαυρωτάς παρευρίσκεται στη διάσκεψη των Γενικών Γραμματέων Αθλητισμού της Ευρωπαϊκής Ένωσης που διεξάγεται στο Ελσίνκι."/>
  </head>
  <body>
    <article>
      <h1>Στο Ελσίνκι ο Μαυρωτάς για τη διάσκεψη των γγΑ της Ευρωπαϊκής Ένωσης</h1>
      <h2>Ο Γενικός Γραμματέας Αθλητισμού, Γιώργος Μαυρωτάς παρευρίσκεται στη διάσκεψη των Γενικών Γραμματέων Αθλητισμού της Ευρωπαϊκής Ένωσης που διεξάγεται στο Ελσίνκι.</h2>
      <address>
        <time datetime="2019-12-09T15:07:00+00:00">09 Dec 2019, 15:07</time>
      </address>
      <p>Στη διάσκεψη των Γενικών Γραμματέων Αθλητισμού της Ευρωπαϊκής Ένωσης που διεξάγεται σήμερα και αύριο (9-10/12) στο Ελσίνκι παρευρίσκεται ο γγΑ Γιώργος Μαυρωτάς εκπροσωπώντας την Ελληνική Κυβέρνηση. Στην πρώτη συνεδρίαση της σύσκεψης των γγΑ της Ε.Ε. το αντικείμενο συζήτησης ήταν η διαφθορά στον αθλητισμό.</p>
      <p>Στην τοποθέτηση του για το συγκεκριμένο, φλέγον θέμα για τον αθλητισμό σε παγκόσμιο επίπεδο, ο κ. Μαυρωτάς σημείωσε μεταξύ άλλων τα εξής:<i> "Η διαφθορά στον αθλητισμό έχει πολλά πρόσωπα. Για εμάς η αντιμετώπιση για αυτό το φαινόμενο θα έρθει μέσα από τη χρηστή διακυβέρνηση στους αθλητικούς οργανισμούς. Πως ακριβώς το ορίζουμε αυτό; Με το τρίπτυχο διαφάνεια, λογοδοσία και εφαρμογή δημοκρατικών διαδικασιών".</i></p>
      <figure>
        <img src="https://www.sport24.gr/Sports/article5653557.ece/BINARY/w620/mavrotas.jpg"/>
      </figure>
      <p>Ο γγΑ έκανε ειδική αναφορά στο πρόγραμμα «Χίλων» το οποίο θα εφαρμοστεί από τη το 2020 σε όλες τις αθλητικές ομοσπονδίες προκειμένου να γίνει η αξιολόγηση των συγκεκριμένων οργανισμών με τέσσερα σαφή κριτήρια: Το μέγεθος της ομοσπονδίας με βάση τον αριθμό συλλόγων και αθλητών, τη δραστηριότητα, τις διακρίσεις και την ορθή διακυβέρνηση. <i>"Δεδομένου ότι η αξιολόγηση θα συνδέεται με τη χρηματοδότηση, σημαίνει ότι η χρηστή διαχείριση θα είναι και αυτή ένα κριτήριο για τη χρηματοδότηση κάθε εθνικής ομοσπονδίας"</i> σημείωσε ο κ. Μαυρωτάς, ο οποίος αναφέρθηκε και στο όριο που τέθηκε, με τον νέο αθλητικό νόμο, στη θητεία των προέδρων των αθλητικών ομοσπονδιών, με βάση τις διεθνείς καλές πρακτικές.</p>
      <p>Κατά την ομιλία του ο κ. Μαυρωτάς αναφέρθηκε και στην πρόσφατη κύρωση της Σύμβασης Macolin από τη χώρα μας, για τη χειραγώγηση των αθλητικών διοργανώσεων που είναι μια βασική εστία διαφθοράς. Τόνισε ότι η συνεργασία των Εθνικών Πλατφορμών είναι μια καλή πρακτική για την αντιμετώπιση, σε διεθνές επίπεδο, του φαινομένου της χειραγώγησης και της διαφθοράς το οποίο δεν έχει σύνορα. Τέλος ανέφερε ότι πρέπει να δοθεί έμφαση στην έννοια της αθλητικής ακεραιότητας και των αξιών, καθότι, όπως είπε χαρακτηριστικά, η μάχη απέναντι στην διαφθορά δεν είναι ένας αγώνας σπριντ αλλά ένας επίμονος Μαραθώνιος.</p>
      <figure>
        <img src="https://www.sport24.gr/Sports/article5653558.ece/BINARY/w620/mavrotas2.jpg"/>
      </figure>
      <p>Για το συγκεκριμένο θέμα, παρουσίασαν τις απόψεις τους τρεις εμπειρογνώμονες (Paulina Tomczyk – EU Athletes, Jens Andersen – Play the Game, Matti Nurminen – Finnish Ice Hockey Association) και στη συνέχεια κάθε χώρα παρουσίασε τις δικές της απόψεις, όπου όλες σχεδόν συνέκλιναν στο θέμα της χρηστής διακυβέρνησης.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>