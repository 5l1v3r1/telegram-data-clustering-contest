<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://namayande.com/news/158558/%D8%B6%D8%B9%D9%81-%D8%AF%D8%B1-%D9%86%D8%B8%D8%A7%D8%B1%D8%AA-%D9%88%DB%8C%DA%98%DA%AF%DB%8C-%D8%A8%D8%A7%D8%B1%D8%B2-%D9%85%D8%AC%D9%84%D8%B3-%D8%AF%D9%87%D9%85-%D8%A7%D8%B3%D8%AA"/>
    <meta property="og:site_name" content="پایگاه خبری تحلیلی نماینده"/>
    <meta property="article:published_time" content="2019-12-09T15:49:02+00:00"/>
    <meta property="og:title" content="ضعف در نظارت، ویژگی بارز مجلس دهم است"/>
    <meta property="og:description" content="جریان ائتلاف نیروهای انقلاب اسلامی تشکیل شده و تقریبا تمامی جریان‌های علاقه مند به انقلاب با تمام اختلاف نظرهایشان جمع شدند تا تغییر رخ دهد، اما مهم‌ترین پیامی که ائتلاف نیروهای انقلاب باید به بیرون صادر کند این است که کاندیداهای آن‌ها حرفی برای مجلس آینده درجهت کارآمدی داشته باشند"/>
  </head>
  <body>
    <article>
      <h1>ضعف در نظارت، ویژگی بارز مجلس دهم است</h1>
      <address>
        <time datetime="2019-12-09T15:49:02+00:00">09 Dec 2019, 15:49</time>
      </address>
      <pre>جریان ائتلاف نیروهای انقلاب اسلامی تشکیل شده و تقریبا تمامی جریان‌های علاقه مند به انقلاب با تمام اختلاف نظرهایشان جمع شدند تا تغییر رخ دهد، اما مهم‌ترین پیامی که ائتلاف نیروهای انقلاب باید به بیرون صادر کند این است که کاندیداهای آن‌ها حرفی برای مجلس آینده درجهت کارآمدی داشته باشند</pre>
      <p>به گزارش <a href="http://namayande.com/">«نماینده»</a> حضور چهره های جوان و انقلابی در عرصه‌های قانون‌گذاری و اجرایی خواست امروز جامعه بوده و بر این اساس مجلس آینده نیازمند روحی تازه و استفاده از عناصر جوان برای مدیریت دستگاه قانون‌گذاری کشور است.امیرابراهیم رسولی، کاندیدای انتخابات مجلس یازدهم که با همین نگاه وارد عرصه انتخابات شده گفت: «درشرایط کنونی دولت و مجلس به نظر می رسد تمام جامعه، چه مسئولان و چه مردم انتظار دارند تحولی رخ دهد این تحول زمانی محقق می‌شود که با سازوکارهای درست به ثمر نشیند. بنابراین باتوجه به نزدیک شدن به انتخابات مجلس، فعالیت های انتخاباتی آغاز خواهد شد و اهمیت دارد که آسیب شناسی جدی در وضعیت کنونی مجلس انجام شود تا دلایل انتقاد به مجلس فعلی چیست.»<br/>وی افزود: «ظاهر مجلس که همان است و نمایندگانی طبق رأی مردم به مجلس راه یافتند، اما باید دید چرا اکنون پیام ناکارآمدی به بیرون صادر می‌شود؟ رسیدن به پاسخ این سؤال می‌تواند کمک کند تا جریان‌های سیاسی تکلیف خود را در انتخابات آینده مشخص کنند.»<br/>وی با اشاره به جوانگرایی و استفاده از جوانان کارآمد در مجلس آتی، بیان کرد:‌ «نکته مهم بعدی بیانیه گام دوم رهبری و اصرار ایشان برای ورود جوانان است،‌ البته جوان بودن تنها ملاک نیست و اگر جوانی<br/>می خواهد به این میدان وارد شود باید شاخص های دیگری نیز داشته باشد تا نتیجه مطلوبی در مجلس حاصل شود. اینطور نباشد که جوانانی به مجلس راه یابند و دوباره همین اتفاقات تکرار شود بنابراین به جوانانی نیاز است که علاوه بر انرژی جوانی، تجربه هایی<br/>در این عرصه داشته باشند و بتوانند مجلس را به سطحی از کارآمدی برسانند.»<br/>رسولی افزود:‌ «جریان ائتلاف نیروهای انقلاب اسلامی تشکیل شده و تقریبا تمامی جریان‌های علاقه مند به انقلاب با تمام اختلاف نظرهایشان جمع شدند تا تغییر رخ دهد، اما مهم‌ترین پیامی که ائتلاف نیروهای انقلاب باید به بیرون صادر کند این است که کاندیداهای آن‌ها حرفی برای مجلس آینده درجهت کارآمدی داشته باشند و برنامه های خود را شفاف اعلام و به مرحله اجرا برسانند.» این فعال سیاسی ضمن بیان این‌که برنامه نمایندگان آینده مجلس باید برطرف کردن نقاط ضعف فعلی باشد، اظهارکرد:‌ «هدف کاندیداها نباید فقط ورود به مجلس و پیروزی در انتخابات باشد، این کافی نیست. ما باید برای مردم تبیین کنیم با ورود این جریان به مجلس چه اتفاقی خواهد افتاد که اکنون رخ نداده است، برنامه ما برای مجلس آینده چیست و اگر نتوانیم برنامه خود را تبیین کنیم در آینده با مشکل مواجه می‌شویم. بنابراین کاندیداها و جریان‌های سیاسی باید برنامه داشته باشند تا بتوانند نقاط ضعف مجلس کنونی را برطرف کنند.»<br/>*نظارت،‌ نقطه ضعف جدی مجلس دهم<br/>مدیرمسئول ماهنامه نماینده با اشاره به نقاط ضعف مجلس فعلی،‌ گفت:‌ «ازنقاط ضعف مجلس فعلی، نظارت جدی بر اجرای قانون است. نمایندگانی داریم که ممکن است کار قانونگذاری را تاحدی انجام دهند اما در تشخیص اینکه چه قانونی اکنون نیاز کشور است تعلل دارند و سست هستند و نمی‌تواند به وظیفه نظارتی خود عمل کنند، متأسفانه در مجلس فعلی وکیل الدوله ها پررنگ هستند.»<br/>وی ادامه داد: «بسیاری از وزرای فعلی نیز با رأی بالا وزیر شدند اما چطور است امروز که می‌گویند دولت ناکارآمد است نمایندگان دم از استعفا<br/>می زنند و می‌گویند ما استعفا می دهیم! مگر خودشان به این کابینه رای ندادند؟ یا به طورمثال می‌گویند از فلان مطلب خبر نداشتیم. زمانی که نماینده ای می گوید من از موضوعی خبر ندارم قابل قبول نیست، او با مردم عادی تفاوت دارد و بی خبر بودن او عذر بدتر از گناه است.»<br/>رسولی نظارت مجلس را باعث کارآمد شدن دولت دانست و بیان کرد: «نماینده مردم باید از کار دولت مطلع باشد و اگر مشکلی وجود دارد همان زمان بگویند نه اینکه مدتی بعد به‌صورت نمایشی استعفا را مطرح کنند. اگر مجلس نظارت جدی بر اجرای قوانین در هر دولتی، چه این دولت و چه دولت های بعدی، داشته باشد نتیجه‌اش کارآمدی دولت خواهد بود.»<br/>این فعال رسانه‌ای بابیان این‌که اگر نمایندگان به وظایف خود عمل کنند هم دولت کارآمد و هم مجلس در رأس امور قرار می گیرد، تصریح کرد: «اما زمانی که دولت خیالش راحت است که یک وزیر به دلیل تخلف و سرپیچی از قانون استیضاح می‌شود و می‌تواند امضای افراد را پس بگیرد نتیجه این می‌شود که نه دولت به وظایف خود عمل می‌کند و نه مجلس در رأس امور قرار می‌گیرد.»<br/>*مردم باید طوری رأی دهند که به رأی خود ببالند نه اینکه بعد از مدتی بنالند<br/>رسولی بابیان این‌که مهم‌ترین اتفاق در انتخاب صورت می‌گیرد، گفت: «بنابراین باید در فضای رسانه‌ای کشور دقت کرد، رسانه وظیفه دارد جامعه را آگاه کند تا مردم در انتخاب خودشان به سابقه، تجربه و خواستگاه افراد توجه کنند و طوری رأی دهند که به نماینده بودن افراد ببالند نه اینکه بعد از یک مدت از رأی خود بنالند.»<br/>رسولی تأکید کرد: «درست انتخاب کردن و هدایت فضای عمومی جامعه به سمتی که با جوگیری رسانه‌ای انتخاب انجام نشود به این معضل کمک می‌کند، اکنون اگر به 30 نفر نماینده تهران بگوییم در میدان انقلاب میان مردم راه بروند، مردم اصلا این ها را نمی شناسند به این دلیل که آن روزی که به این‌ها رأی دادند براساس یک فضاسازی رسانه‌ای بود.»<br/>وی ادامه داد: «نتیجه این روند آن شد که یکی از نمایندگان تهران سرپرست معاونت در استانداری اراک بوده اما در تهران نماینده شده و این بزرگ‌ترین ضعف برای یک انتخابات و سازوکاری‌ است که امور مردم و امور کشور را در دست دارد.»<br/>*اصلاح‌طلبان حرفی برای گفتن ندارند<br/>مدیرمسئول ماهنامه نماینده بابیان این‌که اصلاح‌طلبان باید پاسخگوی حمایتی که از دولت ناکارآمد خود کردند، ابراز کرد: «اصلاح‌طلبان به دلیل فضای ناکارآمد و سوء مدیریت دولت باید پاسخگوی عملکرد دولت و پاسخگوی حمایتی که از دولت کردند باشند و در مجلس هم پاسخگوی فراکسیونی باشند که دست‌کم 120 نماینده در آن داشتند، این فضا باعث شده است اصلاح‌طلبان نیز در فضایی قرار گرفتند که حرفی برای گفتن نداشته باشند.»<br/>این فعال سیاسی تصریح کرد: «اگر اصلاح‌طلبان بخواهند در انتخابات شرکت کنند باید تحول جدی در آن‌ها رخ دهد حتی در افراد شاخص‌شان مانند عارف. او رئیس فراکسیون امید در مجلس بوده و باید میزان کارایی و نقشی که در مجلس داشتند مشخص باشد. بنابراین اصلاح‌طلبان کار سختی پیش رو دارند زیرا اقناع فضای عمومی نسبت به ناکارآمدی‌شان کار بسیار دشواری است، مگر اینکه دوباره فضاسازی رسانه‌ای اتفاق بیفتد که جریان مقابل را در این دوقطبی‌ها بیندازند.»<br/>وی افزود: «اما جریان مقابل باید دقت کند در دوقطبی‌های خودساخته اصلاح‌طلبان که در فضای جامعه ایجاد می‌شود قرار نگیرد تا بتوانند حرفشان را برای جامعه به‌صورت مستدل و منطقی مطرح کنند تا به نتیجه برسند. به نظرمی‌رسد برنامه‌های جریان اصولگرا درحال پیشروی بدون حاشیه و جنجال است و امیدوار هستیم برخی در همین چارچوب بمانند و به مکانیزمی که اکثریت بر آن توافق کردند احترام بگذارند و به آن لطمه نزنند.»<br/>*حرف نزدن مسئولان با مردم باعث دلسردی آن‌ها شده است<br/>رسولی بااشاره به مشارکت مردم در انتخابات آتی مجلس، ابراز کرد: «اگر بخواهیم به‌صورت واقعی سطح جامعه را ببینیم، مردم به دلیل ناکارآمدی دولت و عدم پاسخگویی دلزده شدند، دولت و مجلسی‌ها با مردم حرف نمی‌زنند و ناکارآمدی هم دارند و این باعث دلسردی می‌شود، مردم می‌گویند ما به شما رأی دادیم و به دولت و مجلس راه یافتید اما اکنون در وضعیت زندگی ما تغییر حاصل نشده و برای حل مشکلات ما نیز کاری نمی‌کنید، از طرف دیگر برایتان اهمیت ندارد که حتی با ما حرف بزنید!»<br/>وی در پایان خاطرنشان شد: «درنتیجه جریان‌های سیاسی باید تلاش کنند طی ماه‌های منتهی به انتخابات، مردم را ترغیب کنند که این تحول با آمدن گروه دیگر رخ خواهد داد. به همین دلیل جریان نیروهای انقلاب در صورتی موفق می‌شوند که بتواند از فضای موجود بهره ببرد و برای این کار باید برنامه محور باشند، اگر این اتفاق بیفتد می‌توان فضای عمومی را بهبود بخشید و مشارکت را از وضعیت کنونی به وضعیت<br/>ایده آل تری سوق داد.»</p>
    </article>
  </body>
</html>