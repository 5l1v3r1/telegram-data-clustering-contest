<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/fenovete-v-rusija-se-obediniha-sreshtu-policejskoto-nasilie.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Феновете в Русия се обединиха срещу полицейското насилие"/>
    <meta property="og:description" content="Привържениците на водещите отбори бойкотираха мачове от Премиер лигата"/>
  </head>
  <body>
    <article>
      <h1>Феновете в Русия се обединиха срещу полицейското насилие</h1>
      <h2>Привържениците на водещите отбори бойкотираха мачове от Премиер лигата</h2>
      <address>
        <time datetime="2019-12-09T15:48:00+00:00">09 Dec 2019, 15:48</time>
      </address>
      <p>Привържениците на водещите футболни клубове в Русия се обединиха срещу полицейското насилие и бойкотираха частично двубои от 19-ия кръг на местната Премиер лига. Действията им са в отговор на акцията, която органите на реда предприеха на 1 декември, когато имаше масови арести на фенове на "Спартак" Москва преди срещата със "Зенит" в Санкт Петербург.</p>
      <p>Медиите в страната разкриха, че много от запалянковците са били задържани без причина, а от полицейското управление описаха арестите като "превантивна мярка". Тогава министерството на вътрешните работи излезе със съобщение, в което отчете професионализма на полицаите.</p>
      <p>Отговорът на ултрасите не закъсня и в петък "Зенит" остана почти без публика в 40' на шампионатния мач с "Динамо" Москва. Вместо това в домакинския сектор имаше огромен транспарант "Феновете не са престъпници". Привърженици на "Локомотив" Москва също напуснаха демонстративно, само че в 30' срещу "Арсенал" Тула. Трибуните на "Краснодар" - ЦСКА Москва бяха празни на почивката.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044694.jpg"/>
      </figure>
      <p>Привържениците на столичния "Спартак" също напуснаха стадиона след половин час игра срещу "Ростов". "Не можем да си затворим очите за това, че органите на реда приложиха непровокирана агресия в Ростов. Нито да игнорираме факта, че футболните фенове в страната често попадат в подобни ситуации", обявиха ултрасите на "Спартак".</p>
      <p>"Серията от подобни акции не изглежда случайна и доказва, че всеки от нас може да се озове в полицейското управление, без значение на кой отбор симпатизира. Насърчаваме феновете да демонстрират своята подкрепа към пострадалите и заедно да покажем какво би било състоянието на руския футбол, ако органите на реда продължат да ни предследват", написаха феновете на "Зенит".</p>
      <figure>
        <img src="https://img.bg.sof.cmestatic.com/media/images/640x/Dec2019/2112044690.jpg"/>
      </figure>
    </article>
  </body>
</html>