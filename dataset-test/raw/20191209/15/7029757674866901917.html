<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/health/izpisaha-patsienta-s-parva-transplantatsiya-na-byal-drob-v-balgariya.html"/>
    <meta property="og:site_name" content="News.bg"/>
    <meta property="article:published_time" content="2019-12-09T15:02:24+00:00"/>
    <meta property="og:title" content="Изписаха пациента с първа трансплантация на бял дроб в България"/>
    <meta property="og:description" content="70-годишният Мариян започва нов живот"/>
  </head>
  <body>
    <article>
      <h1>Изписаха пациента с първа трансплантация на бял дроб в България</h1>
      <address>
        <time datetime="2019-12-09T15:02:24+00:00">09 Dec 2019, 15:02</time>
      </address>
      <slideshow>
        <figure>
          <img src="https://webnews.bg/uploads/images/72/6672/456672/768x432.jpg?_=1575904071"/>
          <figcaption>Източник: УБ „Лозенец“</figcaption>
        </figure>
        <figure>
          <img src="https://webnews.bg/uploads/images/71/6671/456671/768x432.jpg?_=1575904953"/>
          <figcaption>Източник: УБ „Лозенец“</figcaption>
        </figure>
        <figure>
          <img src="https://webnews.bg/uploads/images/70/6670/456670/768x432.jpg?_=1575904966"/>
          <figcaption>Източник: УБ „Лозенец“</figcaption>
        </figure>
        <figure>
          <img src="https://webnews.bg/uploads/images/69/6669/456669/768x432.jpg?_=1575903880"/>
          <figcaption>Източник: УБ „Лозенец“</figcaption>
        </figure>
      </slideshow>
      <p><b>Изписаха пациента, на когото бе направена първата белодробна трансплантация, извършена в България</b>. Интервенцията бе направена в УБ "Лозенец", съобщиха от болницата.</p>
      <p><b>70-годишният Мариян, който в края на октомври 2019 г. получи нов шанс за живот</b>, вече е с много добри жизнени показатели и се завърна у дома. </p>
      <p>"Изключително благодарен съм на целия екип на болница "Лозенец" и проф. Любомир Спасов за грижите и вниманието. <b>За мен сега животът започва отначало и нямам думи, с които за изразя признателността си към лекарския екип за този втори шанс</b>", заяви Мариян по време на изписването си. На щастливия момент присъстваха всички лекари, взели участие в белодробната трасплантация и в лечението му.</p>
      <p>Белодробната трансплантация на Мариян бе извършена на 26 октомври тази година от екип на УБ "Лозенец". Екипът бе ръководен от проф. д-р Любомир Спасов с участието на <b>д-р Игор Тодораке</b> <b>от университетската болница в Хановер</b>. Трансплантацията продължи около 6 часа.</p>
      <p><b>От болницата увериха, че 2019 г. е знакова за българската хирургия</b>. Тази година бе извършена първата белодробна трансплантация и се навършиха 15 години от <a href="https://news.bg/bulgaria/15-g-ot-parvata-transplantatsiya-na-cheren-drob-v-balgariya.html">първата извършена трансплантация на черен дроб в България</a>.</p>
      <p><b>През ноември 2004 г. малката Памела Пекова стана първият пациент с присаден черен дроб в България</b>. Тогава тя е едва на 7 месеца. Тогавашната трансплантацията е извършена от <b>проф. д-р Любомир Спасов</b> и екипа на УБ "Лозенец" с участието на <b>проф. Масимо Малаго</b>.</p>
      <p><b>Към днешна дата екипът на УБ "Лозенец" има извършени 237 трансплантации на черен дроб, бъбрек, сърце и бял дроб</b>.</p>
      <p>Първата белодробна трансплантация в България през тази година, както и първата трансплантация на черен дроб преди 15 години - и двете са направени в Университетска болница "Лозенец". Те са <b>безспорен пробив на медицината в страната, категорични са медиците</b>.</p>
    </article>
  </body>
</html>