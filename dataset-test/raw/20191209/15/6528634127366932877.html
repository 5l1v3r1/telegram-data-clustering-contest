<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/forex-cosa-aspettarsi-dal-dollaro-usa-nel-2020-lincognita-delle-elezioni-americane"/>
    <meta property="og:site_name" content="FinanzaOnline"/>
    <meta property="article:published_time" content="2019-12-09T15:42:00+00:00"/>
    <meta property="og:title" content="Forex: cosa aspettarsi dal dollaro Usa nel 2020, l’incognita delle elezioni americane"/>
    <meta property="og:description" content="La forza del dollaro Usa (Usd) è stata piuttosto sorprendente quest’anno. Lo si legge nella nota settimanale a cura di Giacomo Calef, Country manager di Notz Stucki, società ginevrina di …"/>
  </head>
  <body>
    <article>
      <h1>Forex: cosa aspettarsi dal dollaro Usa nel 2020, l’incognita delle elezioni americane</h1>
      <address><time datetime="2019-12-09T15:42:00+00:00">09 Dec 2019, 15:42</time> by <a rel="author">Redazione Finanzaonline</a></address>
      <p>La forza del dollaro Usa (Usd) è stata piuttosto sorprendente quest’anno. Lo si legge nella nota settimanale a cura di <b>Giacomo Calef</b>, Country manager di <b>Notz Stucki</b>, società ginevrina di asset management fondata nel 1964 e tradizionalmente focalizzata sulla gestione dei grandi patrimoni, che lo dimostra considerando l’inizio del ciclo di tagli della Fed e il modello di fair value sottostante.</p>
      <figure>
        <img src="https://www.finanzaonline.com/app/uploads/2019/12/usd.jpg"/>
      </figure>
      <p>Il grafico rappresentato evidenzia il differenziale tra il rendimento a 10 anni del bund tedesco, che rappresenta l’euro, e quello del treasury americano, che invece rappresenta il dollaro (linea blu). Tale differenziale è messo a confronto con il tasso di cambio Eur/Usd (linea rossa).<br/>In linea teorica, spiega Notz Stucki, le due linee dovrebbero coincidere: se il differenziale sale significa che il bund, ovvero l’euro, rende di più, quindi anche il tasso di cambio Eur/Usd dovrebbe salire. Tuttavia, come si può osservare dal grafico, <b>nel 2019 il cambio è andato verso la direzione opposta</b>: ad oggi il dollaro si è rafforzato rispetto all’euro di quasi il 4% e il cambio Eur/Usd è sceso all’1,10, rispetto all’1,13/1,14 di gennaio.</p>
      <p>Il 2019 è iniziato con l’inversione a U della politica monetaria della Federal Reserve che ha posto un freno all’innalzamento dei tassi di interesse e al Quantitative Tightening, mentre nel secondo semestre Jerome Powell ha abbassato i tassi di 75 punti base. Di conseguenza, nonostante i tassi di interesse tedeschi a lungo termine siano scesi, il differenziale tra i rendimenti di Bund e Treasury a 10 anni è aumentato, passando da -280 a -210 punti base. Pur non essendo un indicatore predittivo perfetto, sottolinea Notz Stucki, <b>questo cambiamento indicherebbe un dollaro più debole</b>.<br/>Pertanto, ci si potrebbe attendere un indebolimento del dollaro per il prossimo anno, ma in realtà la maggior parte degli analisti ha una visione ancora rialzista. D’altra parte, fa notare Giacomo Calef, alcuni fattori potrebbero migliorare il sentiment nei confronti dell’euro. Notz Stucki fa riferimento ad una Banca Centrale Europea che non va a ridurre ulteriormente i tassi di interesse, all’avvio di una politica fiscale di stimolo da parte della Germania e di altri paesi, ad una Brexit di successo e alla stabilizzazione dei dati manifatturieri. <b>Un dollaro più debole per il 2020 rappresenta attualmente una visione contrarian</b>, ma sarebbe positivo per la crescita globale e per i risky assets (in particolare per l’azionario dei Mercati emergenti). E non solo, ne sarebbe contento anche Trump, il cui obiettivo è quello di assicurarsi che l’economia americana e quella mondiale resistano fino ad almeno le elezioni presidenziali statunitensi che si terranno alla fine dell’anno prossimo.<br/>Pertanto, dato il contesto incerto, Notz Stucki suggerisce un <b>approccio neutrale al dollaro, mantenendo limitata l’esposizione nel comparto azionario</b> e valutiamo, al massimo, la possibilità di inserire un treasury a breve scadenza in portafoglio come protezione per un’eventuale correzione di mercato.</p>
      <h3>Prospettive verso le elezioni presidenziali americane</h3>
      <p>Secondo Notz Stucki, il rally dei mercati porterà ad una chiusura dell’anno in corso con risultati comunque positivi, ma quello a cui dobbiamo cominciare a pensare è il 2020. L’anno prossimo, con grande probabilità, <b>sarà ancora caratterizzato da una situazione di stallo tra USA e Cina</b>. Inoltre, Trump ha dimostrato di essere imprevedibile, mostrandosi più volte aperto al dialogo e altre restìo e piuttosto drastico nel prendere decisioni di un certo impatto, come imporre o incrementare i dazi per l’appunto.<br/>Ma un ulteriore elemento di incertezza che dovremo affrontare l’anno prossimo riguarda le elezioni presidenziali negli Usa, che <b>potrebbero causare ancora uno slittamento degli accordi</b>. Inoltre, sottolinea Giacomo Calef, la decisione di ritardare gli accordi potrebbe provenire proprio da Pechino. Il Governo cinese potrebbe attendere i risultati delle elezioni americane per stare a vedere chi sarà il nuovo negoziatore con cui dovrà interfacciarsi e, se per ipotesi dovessero vincere i democratici, non è detto che un accordo con quest’ultimi sarebbe migliore e più conveniente rispetto a quello che avrebbe ottenuto con Trump.</p>
      <h3>In quali direzioni andiamo per la politica economica Usa?</h3>
      <p>Notz Stucki ipotizza entrambi gli scenari di vittoria alle elezioni americane. Se dovessero vincere i Repubblicani, la politica protezionistica ed espansiva di Trump potrebbe ancora puntare ad ottenere fino all’estremo il miglior accordo con i cinesi a suon di dazi per poter<b> aumentare le entrate dello stato a fronte di un aumento del deficit</b>. Trump, aggiunge Notz Stucki, sta studiando un nuovo taglio alle tasse per la classe media con l’idea quindi di portare ancora degli stimoli fiscali, anche se non è detto che avranno gli stessi effetti dell’ultimo; inoltre, con altri tagli alle tasse il rapporto deficit/Pil salirebbe ancora, in un contesto in cui l’ammontare di debito pubblico non è da sottovalutare.<br/>Lo scenario di vittoria dei democratici potrebbe portare a tutt’altre misure, volte ad aumentare le tasse sul patrimonio dei più ricchi (10 milioni di patrimonio oppure 1 milioni di reddito per tre anni consecutivi), quindi ad <b>una politica fiscale meno accomodante</b>. Al tempo stesso però tale politica potrebbe non essere semplice da implementare, data la complessità del sistema fiscale. I membri del partito hanno a più riprese parlato di aumentare le imposte sugli immobili oppure quelle sulle successioni. Ma la proposta principale riguarda la tassazione dei profitti ottenuti dagli asset finanziari al termine dell’anno, anche se non realizzati, sovrapponendo di fatto al regime fiscale amministrato, che prevede il pagamento delle imposte al realizzo del guadagno, quello di tipo gestito. In questo caso, conclude Notz Stucki, la politica manterrebbe sotto controllo il deficit e <b>i democratici potrebbero essere meno rigidi rispetto a Trump nei confronti della Cina</b>, ovvero più propensi al libero scambio delle merci per mantenere solida l’economia americana.</p>
    </article>
  </body>
</html>