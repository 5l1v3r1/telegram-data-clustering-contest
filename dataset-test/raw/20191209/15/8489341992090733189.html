<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811134/%D8%A8%D8%B0%D8%B1%D9%BE%D8%A7%D8%B4-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D9%81%D8%B1%D9%85%D8%A7%D9%86-%D8%A7%D9%85%D8%A7%D9%85-%D8%B1%D9%87-%DB%B3%DB%B0%DB%B0-%D9%87%D8%B2%D8%A7%D8%B1-%D9%81%D8%B1%D8%B5%D8%AA-%D8%B4%D8%BA%D9%84%DB%8C-%D8%AF%D8%B1-%DA%A9%D8%B4%D9%88%D8%B1-%D8%A7%DB%8C%D8%AC%D8%A7%D8%AF-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T15:44:00+00:00"/>
    <meta property="og:title" content="بذرپاش: ستاد اجرایی فرمان امام (ره) ۳۰۰ هزار فرصت شغلی در کشور ایجاد می‌کند"/>
    <meta property="og:description" content="رئیس هیئت مدیره بنیاد احسان ستاد اجرایی فرمان امام (ره) گفت: برنامه ایجاد ۳۰۰ هزار فرصت شغلی و اجرای ۱۰۰ هزار طرح اشتغالزایی در سال ۹۹ در کشور را در دستور کار داریم."/>
  </head>
  <body>
    <article>
      <h1>بذرپاش: ستاد اجرایی فرمان امام (ره) ۳۰۰ هزار فرصت شغلی در کشور ایجاد می‌کند</h1>
      <h2>رئیس هیئت مدیره بنیاد احسان ستاد اجرایی فرمان امام (ره) گفت: برنامه ایجاد ۳۰۰ هزار فرصت شغلی و اجرای ۱۰۰ هزار طرح اشتغالزایی در سال ۹۹ در کشور را در دستور کار داریم.</h2>
      <address>
        <time datetime="2019-12-09T15:44:00+00:00">09 Dec 2019, 15:44</time>
      </address>
      <p>به گزارش گروه سیاسی خبرگزاری دانشجو، مهرداد بذرپاش امروز در دیدار با نماینده، ولی فقیه در گیلان از برنامه ایجاد ۳۰۰ هزار فرصت شغلی توسط بنیاد برکت در سال ۹۹ خبر داد و اظهار داشت: بنیاد برکت اجرای ۱۰۰ هزار طرح اشتغالزایی با هدف ایجاد شغل برای ۳۰۰ هزار نفر در نقاط مختلف کشور به ویژه در مناطق محروم را در دستور کار قرار داده است.<br/><br/>رئیس هیئت مدیره بنیاد احسان ستاد اجرایی فرمان امام (ره) با اشاره به برنامه ایجاد ۵۰ هزار فرصت شغلی ابراز داشت: بنیاد برکت امسال برای ۴۰ هزار نفر شغل ایجاد کرد و اجرای سایر طرح‌های اشتغالزایی را نیز جزو برنامه‌هاست.<br/><br/>بذرپاش از اختصاص ۲۷ میلیارد تومان تسهیلات برای ایجاد اشتغال در گیلان خبر داد و افزود: تاکنون ۲ هزار و ۵۳۰ فقره وام در گیلان پرداخت شده همچنین اهدای ۱۳۰ فقره جهیزیه، اهدای ۴ هزار بسته حمایتی به دانش‌آموزان و ۲۲۰ طرح درمان خانواده‌های نیازمند از جمله برنامه‌های حمایتی بنیاد برکت در گیلان است.<br/>نماینده، ولی فقیه در گیلان نیز در این دیدار با اشاره به لزوم ارائه آموزش‌های کارآفرینی برای افراد تحت پوشش نهاد‌های حمایتی اظهار داشت: با ارائه این آموزش‌ها می‌توان گام مثبتی در مسیر ترویج فرهنگ کارآفرینی و مولد در جامعه برداشت.<br/><br/>آیت‌الله رسول فلاحتی با اشاره به عقب‌ماندگی‌های کشور خاطرنشان کرد: مجموع تلاش‌ها و فعالیت‌ها برای جبران عقب‌ماندگی‌ها باید بیشتر شود البته بنیاد برکت نیز تلاش‌های مضاعفی داشته، اما ویرانه‌ها و مشکلات به حدی زیاد است که برخی فعالیت‌ها دیده نمی‌شود.<br/><br/>امام جمعه رشت، تلاش‌ها و فعالیت‌های مضاعف نهاد‌های برآمده از انقلاب به ویژه نهاد‌های تحت نظارت مقام معظم رهبری را مورد اشاره قرار داد و گفت: فعالیت‌های بنیاد برکت باید رسانه‌ای شود تا آگاهی مردم نسبت به فعالیت‌ها و تلاش‌های این نهاد و نهاد‌های تحت نظر مقام معظم رهبری بیشتر شود.<br/><br/>وی با بیان اینکه توجه به اولویت‌ها نباید مغفول بماند و این اولویت‌سنجی اجرای برنامه‌ها توسط بنیاد احسان نیز مهم است گفت: در چند سال اخیر طی چندین مرحله وقوع سیل در گیلان، حدود ۸۰۰ میلیارد تومان خسارت به مناطق مختلف استان وارد شد که برخی آسیب‌ها هنوز جبران نشده است.<br/><br/>رئیس ستاد احیای امر به معروف و نهی از منکر گیلان با اشاره به اینکه عده‌ای در نقاط مختلف کشود دل مقام معظم رهبری را به در آوردند تصریح کرد: رهبر معظم انقلاب نسبت به رونق تولید و برخی کاستی‌ها گله دارند بنابراین بخش تولید و اشتغالزایی باید همواره مورد توجه باشد.<br/><br/>نماینده، ولی فقیه در گیلان با بیان اینکه کار ما ساختمان‌سازی و برج‌سازی نیست خاطرنشان کرد: با توجه به فرامین رهبر معظم انقلاب باید به بخش مولد جامعه توجه بیشتری کرد و از سوی دیگر اقدام‌ها و برنامه‌های رفاهی بخشی‌نگری است.</p>
    </article>
  </body>
</html>