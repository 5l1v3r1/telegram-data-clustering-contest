<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/za-100-dniv-roboti-radi-naybilshe-zakonoproektiv-zareyestruvav-pozafrakciyniy-deputat-kvu-332352_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T15:21:00+00:00"/>
    <meta property="og:title" content="За 100 днів роботи Ради найбільше законопроектів зареєстрував позафракційний депутат — КВУ"/>
    <meta property="og:description" content="Комітет виборців України проаналізував законодавчу активність парламентарів."/>
  </head>
  <body>
    <article>
      <h1>За 100 днів роботи Ради найбільше законопроектів зареєстрував позафракційний депутат — КВУ</h1>
      <h2>"Комітет виборців України" проаналізував законодавчу активність парламентарів.</h2>
      <address>
        <time datetime="2019-12-09T15:21:00+00:00">09 Dec 2019, 15:21</time>
      </address>
      <p>За перші 100 днів роботи Верховної Ради дев'ятого скликання народні депутати <b><a href="https://dt.ua/POLITICS/v-radi-zareyestruvali-zakonoproyekt-pro-borotbu-iz-knopkodavstvom-scho-vin-proponuye-324430_.html">зареєстрували 797 законопроектів</a></b>, повідомив "Комітет виборців України". Однак, серед парламентарі були й такі, що не подали до Ради жодного проекту закону. А лідером за кількістю зареєстрованих законопроектів став позафракційний депутат.</p>
      <p>Так, не зареєстрували жодного документу 24 народні обранці, 13 із яких є членами фракції "Слуга народу" (<b>М. Ананченко, А. Драбовський, М. Заремський, О. Колєв, О. Копиленко, О. Лис, В. Мокан, Д. Нальотов, М. Пашковський, О. Руденко, О. Саладуха, А. Стріхарський, Л. Шпак</b>). Ще 9 таких депутатів є представниками "Опозиційної платформи – За життя" (<b>В. Борт, О. Волошин, В. Гнатенко, І. Кісільов, Р. Кузьмін, Ю. Льовочкіна, В. Столар, Г. Суркіс, Ф. Христенко</b>).</p>
      <p>У той же час позафракційний депутат <b>Дмитро Шпенов</b> став автором 70 законопроектів і таким чином став лідером за кількість зареєстрованих документів. Ще 54 проекти законів вніс до Ради депутат від ВО "Батьківщина"<b> М. Цимбалюк</b>. По 47 законопроектів зареєстрували<b> А. Пузійчук</b> із ВО "Батьківщина" та <b>Н. Королевська</b> від ОПЗЖ. Депутат <b>Д. Гетманцев</b> із "Слуги Народу" та <b>Ю. Солод</b> від ОПЗЖ зареєстрували по 45 законопроектів.</p>
      <p>"Якісна підготовка законопроекту займає досить багато часу, що частково пояснює низьку продуктивність окремих депутатів. Однак що більш складно пояснити – так це реєстрацію десятків проектів законів одним депутатом впродовж місяця. Так, Д. Шпенов за 100 днів роботи став автором 70 проектів законів, тобто, реєстрував майже по закону в день. При цьому тематика документів абсолютно різна: від питань енергетики і податків до питань транспорту та інформаційної політики. Частково це можна пояснити тим, що низка з вказаних депутатів ВР працювали в Раді попереднього скликання і перереєстрували свої непідтримані ініціативи в новому скликання", - пояснив голова КВУ Олексій Кошель.</p>
      <p>До уваги бралися лише проекти законів, проекти постанов не враховувалися.</p>
      <p>Раніше повідомлялося, що половина законопроектів, зареєстрованих у Верховній Раді IX скликання, є <b><a href="https://dt.ua/POLITICS/ponad-polovina-zakonopoproektiv-radi-finansoviy-populizm-331881_.html">нереальними до виконання і мають ознаки фінансового популізму</a></b>. Так, за період із 29 серпня по 19 листопада 2019 року Міністерстром фінансів України було надано 447 експертних висновків до законопроектів щодо фінансових можливостей їх реалізації. За результатами опрацювання законопроектів 236 із них або 53% було визнано такими, що негативно впливатимуть на дохідну або витратну частину державного бюджету і, відповідно, унеможливлюють їх реалізацію.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>