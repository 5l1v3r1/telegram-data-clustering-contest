<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/verkeersminister-zet-handtekening-onder-a2-verbreding"/>
    <meta property="og:site_name" content="1limburg"/>
    <meta property="article:published_time" content="2019-12-09T15:55:19+00:00"/>
    <meta property="og:title" content="Verkeersminister zet handtekening onder A2-verbreding"/>
    <meta property="og:description" content="VVD-minister Cora van Nieuwenhuizen heeft haar handtekening gezet onder de overeenkomst voor de verbreding van de A2 tussen knooppunten Het Vonderen bij Echt en Kerensheide bij Urmond."/>
  </head>
  <body>
    <article>
      <h1>Verkeersminister zet handtekening onder A2-verbreding</h1>
      <h2>VVD-minister Cora van Nieuwenhuizen heeft haar handtekening gezet onder de overeenkomst voor de verbreding van de A2 tussen knooppunten Het Vonderen bij Echt en Kerensheide bij Urmond.</h2>
      <address><time datetime="2019-12-09T15:55:19+00:00">09 Dec 2019, 15:55</time> by <a rel="author">Jean van Hoof</a></address>
      <slideshow>
        <figure>
          <img src="https://www.1limburg.nl/sites/default/files/public/styles/media-paragraph/public/679507.jpg?itok=TAjD5s0t"/>
          <figcaption>Minister Cora van Nieuwenhuizen en Herman Vrehen (voorzitter Buurtenplatform Verbreding A2) op viaduct Gebroek bij Roosteren<cite>Foto: L1 (Jean van Hoof)</cite></figcaption>
        </figure>
        <figure>
          <img src="https://www.1limburg.nl/sites/default/files/public/styles/media-paragraph/public/679510.jpg?itok=fyvu9QpJ"/>
          <figcaption>
            <cite>Foto: L1 (Jean van Hoof)</cite>
          </figcaption>
        </figure>
        <figure>
          <img src="https://www.1limburg.nl/sites/default/files/public/styles/media-paragraph/public/679509.jpg?itok=9G8-Mto-"/>
          <figcaption>
            <cite>Foto: L1 (Jean van Hoof)</cite>
          </figcaption>
        </figure>
      </slideshow>
      <p>Dat gebeurde tijdens een bijeenkomst in kasteel Eyckholt in Roosteren. De verbreding van de 18 kilometer weg naar twee keer drie rijstroken mét vluchtstroken moet tussen 2025 en 2027 klaar zijn. In 2022 zouden de werkzaamheden moeten beginnen.</p>
      <p><b>Sneller</b><br/>Vorige week dinsdag nam de Tweede Kamer een motie aan dat de verbreding sneller moet worden gerealiseerd. De minister moet daarover in overleg met de provincie, aldus de motie. Eerder liet de minister in een commissievergadering weten dat versnelling niet mogelijk zou zijn omdat dan andere projecten in Zuid-Nederland vertraging zouden oplopen. Ook zou het project dan duurder worden dan de nu geraamde 292 miljoen euro. Daarvan betaalt de provincie overigens 35 miljoen.</p>
      <p><b>Belangrijke verkeersader<br/></b>Sinds 2011 bestaat de A2 tussen knooppunt Het Vonderen in Echt en knooppunt Kerensheide in Urmond uit twee keer twee rijbanen met spitsstroken. Die gaan op drukke momenten open, met name in de spits. Minister Van Nieuwenhuizen noemt het stuk van de A2 dat onder handen wordt genomen 'belangrijk voor de mensen die in de regio werken en voor het verkeer tussen Nederland en de rest van Europa'. Van Nieuwenhuizen: "Hier rijden dagelijks zo'n 110.000 auto's en vrachtwagens. En dat aantal neemt alleen maar toe. Als er een ongeluk gebeurt, loopt het hier helemaal vast. De verbreding zorgt ervoor dat er beter kan worden doorgereden en dat de mensen in de gemeenten langs de snelweg minder last van sluipverkeer hebben. Geweldig dat we hier aan de slag gaan'', aldus de minister. Maandag slibde het stuk snelweg nog volledig dicht als gevolg van een ongeluk.</p>
      <p><b>Lees ook:</b> <a href="https://www.1limburg.nl/monsterfile-op-a2-flinke-vertraging-door-kettingbotsing?context=latestarticles">Monsterfile op A2: flinke vertraging door kettingbotsing</a></p>
      <p><b>Dichtslibben</b><br/>CDA-gedeputeerde Hubert Mackus omschrijft de verbreding als cruciaal voor de provincie omdat Limburg 'een internationale logistieke hotspot is en bijdraagt aan het succes van de Nederlandse economie'. Volgens hem komt de verbreding op het goede moment omdat de A2 tussen Het Vonderen en Kerensheide steeds verder dichtslibt. "Nu de verbreding definitief is, hopen we dat de schop snel de grond in kan."</p>
      <p><b>Viaducten behouden<br/></b>Het plan voor de verbreding is wel na inspraak en kritiek van onder meer omwonenden aangepast. Zo blijven drie viaducten behouden: Slagmolen bij Echt, 't Rooth bij Born en Gebroek bij Roosteren. Dat laatste viaduct wordt wel alleen nog toegankelijk voor fietsers en voetgangers. Auto's mogen er niet meer overheen rijden.</p>
      <p><b>Bezwaar aantekenen<br/></b>Van 19 december tot en met 30 januari 2020 kunnen zogeheten zienswijzen worden ingediend op de overeenkomst, die officieel tracébesluit heet. Daarin kunnen opmerkingen en bezwaren kenbaar worden gemaakt. Op 14 januari is er ook een inloopbijeenkomst in de Roosterhoeve in Roosteren.</p>
    </article>
  </body>
</html>