<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553534.html/%d9%85%d8%b1%d8%af%d9%85-%d9%86%da%af%d8%b1%d8%a7%d9%86-%d8%a7%d9%81%d8%b2%d8%a7%db%8c%d8%b4-%d9%82%db%8c%d9%85%d8%aa-%d8%a7%d8%ac%d9%86%d8%a7%d8%b3-%d9%87%d8%b3%d8%aa%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T15:22:00+00:00"/>
    <meta property="og:title" content="مردم نگران افزایش قیمت اجناس هستند"/>
    <meta property="og:description" content="دانشجویان اصفهانی پیرامون سهمیه بندی بنزین و حواشی آن به رئیس دستگاه قضائیه نامه نوشتند."/>
  </head>
  <body>
    <article>
      <h1>مردم نگران افزایش قیمت اجناس هستند</h1>
      <h2>نامه سرگشاده دانشجویان اصفهانی به رئیس قوه قضائیه:</h2>
      <address>
        <time datetime="2019-12-09T15:22:00+00:00">09 Dec 2019, 15:22</time>
      </address>
      <p>دانشجویان اصفهانی پیرامون سهمیه بندی بنزین و حواشی آن به رئیس دستگاه قضائیه نامه نوشتند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a> و به نقل از <a href="http://sahebnews.ir/">صاحب نیوز</a>؛ دانشجویان استان اصفهان پیرامون سهمیه بندی بنزین و حواشی آن به آیت الله رئیسی، رئیس دستگاه قضائیه نامه ای نوشتند.</p>
      <p>متن نامه به شرح زیر است:</p>
      <p>بسم الله الرحمن الرحیم</p>
      <p>ریاست محترم قوه قضائیه</p>
      <p>جناب حجت الاسلام و المسلمین ابراهیم رئیسی</p>
      <p>سلام علیکم؛</p>
      <p>پس از حمد و ثنای خداوند و درود بر پیامبر عظیم الشان اسلام حضرت محمد (ص) و درود بر ارواح مطهر شهیدان و امام شهدا، خمینی کبیر (ره)، جریان دانشجویی برخود لازم دانست تا پیرامون موضوع سهمیه بندی بنزین و حواشی آن، نکاتی را با حضرتعالی در جریان مطرح نموده و آن را به سمع مردم شریف ایران اسلامی برساند؛</p>
      <ul>
        <li>در روزهای اخیر افرادی شرور و وابسته به معاندین داخلی و خارجی با سوار شدن بر موج اعتراضات به حق و مسالمت آمیز مردم شریف ایران اسلامی، دست به اقدامات خشونت طلبانه و کم سابقه ای زده اند که علاوه بر به بار آوردن هزاران میلیارد تومان خسارت به اموال عمومی و خصوصی مردم، باعث جریحه دار شدن عواطف مردم شریف ایران شد و آن ها را یا در اضطرابِ به سلامت برگشتن فرزندانشان از مدرسه و دانشگاه و یا در رنجِ آسیب دیدنِ فرزندانِ غیورشان در مبارزه با این اشرار و یا در شوکِ از دست دادنِ غیورمردان و جوانمردان میهن اسلامی در مبارزه با این داعشی مسلکان قرار داد. مطالبه صریح مردم ایران عدم مماشات با آن ها و برخورد سخت و به دور از ملاحظات مختلف بوده تا این چنین هنجارشکنی ها دیگر نه گسترش یابد و نه تکرار شود.</li>
        <li>مردم عزیز ایران به حق نگرانند که این افزایش قیمت بنزین –برخلاف قول قوای مختلف- موجب گرانی دیگر اجناس شود، و تورم دوباره ای را بر مردم تحمیل نماید. البته شما نیز نامه و بیانیه صادر نموده اید که امیدوار کننده و نه اطمینان بخش است. لذا لازم است قوه محترم قضائیه، برنامه اجرایی و کف میدانی خود را برای تشدید نظارت ها و جلوگیری از افزایش قیمت ها، توسط بازوهای اجرایی خود ارائه نموده تا علاوه بر آرامش اذهان مردم، زمینه گران فروشی و ظلم به مردم از این طریق را برای سود جویان به وجود نیاورد.</li>
        <li>لازم است سازمان بازرسی کل کشور با نظارت بر محل هزینه کردِ درآمدهایِ ناشی از افزایش قیمت بنزین و طرح کارت سوخت و گزارش تخلف دستگاه های زیربط در این باره، نقش خود را به طور کامل و به درستی ایفا نموده و امانت دار اعتماد مردم باشد.</li>
        <li>لازم است مردم در جریان پشت پرده آشوب ها و اغتشاشات اخیر که به بهانه افزایش قیمت بنزین صورت گرفت، قرار گرفته و عاملان و سرشبکه های آنان و نیات پلیدشان برای مردم روشن شود.</li>
      </ul>
      <p>در پایان از اقدامات جنابتان که موجبات امیدواری مردم گردیده است، تشکر به عمل آمده و انتظار می رود این روند همچنان و با سرعت بیشتر ادامه یابد.</p>
      <p>جریان دانشجویی وظیفه خود می داند تا دریافت پاسخ مطالبات مطرح شده از جانب جنابتان، موضوع را پیگیری نموده و هرزمان جوابی دریافت نمود، آن را به اطلاع مردم ایران رسانده و با مردم در میان گذارد. انشالله</p>
      <p>والعاقبه للمتقین</p>
      <p>16 آذرماه 98</p>
      <ul>
        <li>شورای تبیین مواضع بسیج دانشجویی استان اصفهان</li>
        <li>انجمن اسلامی دانشگاه پیام نور اصفهان</li>
        <li>بسیج دانشجویی دانشگاه اصفهان</li>
        <li>جامعه اسلامی دانشگاه اصفهان</li>
        <li>بسیج دانشجویی دانشگاه پیام نور اصفهان</li>
        <li>جامعه اسلامی دانشگاه آزاد اسلامی واحد نجف آباد</li>
        <li>انجمن اسلامی دانشگاه کاشان</li>
        <li>جامعه اسلامی دانشگاه صنعتی اصفهان</li>
        <li>بسیج دانشجویی دانشگاه آزاد واحد اصفهان</li>
        <li>جامعه اسلامی دانشگاه آزاد واحد اصفهان</li>
        <li>بسیج دانشجویی دانشگاه آزاد واحد نجف آباد</li>
        <li>انجمن یوسف زهرا دانشگاه آزاد واحد فلاورجان</li>
      </ul>
      <p>انتهای پیام/</p>
    </article>
  </body>
</html>