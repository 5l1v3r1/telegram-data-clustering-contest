<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813686/%D8%AA%D8%AD%D8%B5%DB%8C%D9%84-%DB%B4%DB%B7%DB%B0-%D9%87%D8%B2%D8%A7%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AA%D8%A8%D8%B9%D9%87-%D8%AE%D8%A7%D8%B1%D8%AC%DB%8C-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:28:53+00:00"/>
    <meta property="og:title" content="تحصیل ۴۷۰ هزار دانش‌آموز تبعه خارجی در کشور"/>
    <meta property="og:description" content="مدیر کل آموزش و پرورش شهرستان‌های استان تهران از تحصیل ۴۷۰ هزار دانش‌آموز تبعه خارجی در کشور خبر داد."/>
  </head>
  <body>
    <article>
      <h6 class="kicker">مدیر کل آموزش و پرورش شهرستان‌های استان تهران خبرداد</h6>
      <h1>تحصیل ۴۷۰ هزار دانش‌آموز تبعه خارجی در کشور</h1>
      <address><time datetime="2019-12-09T15:28:53+00:00">09 Dec 2019, 15:28</time> by <a rel="author">سیدمیثاق اختر</a></address>
      <p>مدیر کل آموزش و پرورش شهرستان‌های استان تهران از تحصیل ۴۷۰ هزار دانش‌آموز تبعه خارجی در کشور خبر داد.</p>
      <p><b>به گزارش ایسنا، محمد صیدلو</b> امروز در جلسه شورای آموزش و پرورش استان تهران گفت: بودجه‌ای که در اختیار آموزش و پرورش قرار می‌گیرد تنها صرف حقوق می‌شود لذا نمی‌توانیم این بودجه را به نحو احسن در بخش‌های دیگر هزینه کنیم.</p>
      <p>وی ادامه داد: شوراهای آموزش و پرورش تاکنون کمک خوبی کردند و اگر آن‌ها نبودند نمی‌توانستیم به فعالیت‌های خود ادامه دهیم. این شوراها باید توسط مدیران دستگاه‌ها جدی گرفته شوند چراکه هر بار یک نماینده را به این جلسات می‌فرستند که موجب عدم تمرکز در جلسات شده است.</p>
      <p>مدیرکل آموزش و پرورش شهرستان‌های استان تهران تاکید کرد: از ظرفیت قانونی شورای آموزش و پرورش شهرستان‌های استان تهران به‌خوبی استفاده نشده در حالی که از آن می‌توان استفاده مفیدی داشته باشیم. در حال حاضر ۴۷۰ هزار دانش‌آموز اتباع خارجی در کشور ما تحصیل می‌کنند که از این میان ۱۱۷ هزار نفر از آنها در مدارس استان تهران حضور دارند.</p>
      <p>وی افزود: بعضا هزینه تحصیل این دانش‌آموزان نیز پرداخت نمی‌شود و با آن‌ها همانند دانش‌آموزان ایرانی برخورد می‌شود. طرح‌هایی مبنی بر آموزش از راه دور به اتباع خارجی و افرادی که امکان تحصیل ندارند، در دستور کار داریم همچنین حضور این دانش‌آموزان در مدارس غیردولتی خیریه محقق شده است.</p>
      <p>به گزارش ایسنا، در ادامه این جلسه گودرز شاهمرادی - مدیر آموزش از راه دور آموزش و پرورش - نیز گفت: ظرفیت‌های بسیار بزرگی در مراکز آموزشی غیردولتی وجود دارد که با مشارکت نهادهای مختلف می‌توان از آن‌ها به درستی بهره گرفت.</p>
      <p>وی افزود: از سال ۱۳۸۳ آموزش و پرورش، آموزش از راه دور در پایه اول و دوم متوسطه را انجام داده است و در این پروژه نیز موفق بوده‌ایم. هنگامی که در کرمانشاه زلزله رخ داد انقلابی در آموزش و پرورش محقق شد به شکلی که پس از ۷۲ ساعت پس از زلزله آموزش به صورت الکترونیک و آنلاین به زلزله‌زده‌ها ارائه شد.</p>
      <p>شاهمرادی تاکید کرد: در آموزش اتباع خارجی تعدادی از آنها درگیر کار هستند که می‌توان از طریق آموزش آنلاین از راه دور و مدارس غیردولتی خیریه زمینه تحصیل آنها را فراهم کرد. آموزش آنلاین از راه دور هر دانش‌آموز ۵۰۰ هزار تومان هزینه دارد که این هزینه برای هر نیم‌سال باید برای دانش‌آموزان تامین شود.</p>
      <p>انتهای پیام</p>
    </article>
  </body>
</html>