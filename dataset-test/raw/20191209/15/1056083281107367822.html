<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813694/%D9%81%D8%A7%D8%B2-%D9%86%D8%AE%D8%B3%D8%AA-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D8%A7%D9%82%D8%AF%D8%A7%D9%85-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C-%D8%A7%D8%B2-%D9%81%D8%B1%D8%AF%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:45:43+00:00"/>
    <meta property="og:title" content="فاز نخست ثبت‌نام طرح اقدام ملی مسکن در آذربایجان‌غربی از فردا آغاز می‌شود"/>
    <meta property="og:description" content="ایسنا/آذربایجان غربی مدیر کل راه و شهرسازی استان آذربایجان غربی گفت: متقاضیان واجد شرایط می‌توانند از ساعت ١٠صبح روز سه‌شنبه ١٩ آذرماه در سامانه ملی ثبت‌نام طرح اقدام ملی تولید مسکن نام‌نویسی کنند."/>
  </head>
  <body>
    <article>
      <h1>فاز نخست ثبت‌نام طرح اقدام ملی مسکن در آذربایجان‌غربی از فردا آغاز می‌شود</h1>
      <address><time datetime="2019-12-09T15:45:43+00:00">09 Dec 2019, 15:45</time> by <a rel="author">المیرا عسگری زاده</a></address>
      <p>ایسنا/آذربایجان غربی مدیر کل راه و شهرسازی استان آذربایجان غربی گفت: متقاضیان واجد شرایط می‌توانند از ساعت ١٠صبح روز سه‌شنبه ١٩ آذرماه در سامانه ملی ثبت‌نام طرح اقدام ملی تولید مسکن نام‌نویسی کنند.</p>
      <p>سیدمحسن حمزه‌لو در گفت و گو با ایسنا با بیان اینکه ثبت نام متقاضیان به مدت سه روز تا ١٠ صبح روز پنجشنبه ٢١ آذر ماه ادامه خواهد یافت، گفت: متقاضیان می توانند قبل از تکمیل ظرفیت برای ثبت نام به نشانیhttps://tem.mrud.ir/ مراجعه کنند. </p>
      <p>وی با اشاره به این‌که فاز نخست طرح اقدام ملی تولید و عرضه مسکن در ٩ شهر استان اجرا می‌شود، ادامه داد: این شهرها شامل: ارومیه، خوی، نقده، سردشت، شاهین‌دژ ، اشنویه، تکاب، محمدیار و سیه‌چشمه است. </p>
      <p>حمزه لو درخصوص شرایط لازم متقاضیان تصریح کرد: متقاضیان ثبت نام در طرح اقدام ملی، خود و همسر باید فاقد زمین مسکونی یا واحد مسکونی از روز اول فروردین ماه ۸۴ به بعد باشند و پس از انقلاب اسلامی از امکانات نهادهای دولتی مربوط به تأمین مسکن شامل زمین، واحد مسکونی و یا تسهیلات یارانه‌ای خرید و یا ساخت واحد مسکونی استفاده نکرده باشد. به عبارتی فرم ‹‹ج›› در استعلام از سامانه مربوطه باید سبز باشد. </p>
      <p>مدیرکل راه و شهرسازی استان ادامه داد: متقاضیان باید متأهل و یا سرپرست خانوار که‌ دارای حداقل ۵ سال سابقه سکونت در شهر مورد تقاضا باشند. </p>
      <p>طرح اقدام ملی تولید و عرضه مسکن طرحی است که به منظور احداث ۴۰۰ هزار واحد مسکونی در سراسر کشور آغاز شده که از این تعداد سهم آذربایجان‌غربی نزدیک به ٢١ هزار واحد است. </p>
      <p>انتهای پیام</p>
    </article>
  </body>
</html>