<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/psichiatrijos-dienos-stacionare-nuo-siol-skambes-enya-dainos-lietuviu-atlikeju-balsais/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-12-09T15:09:00+00:00"/>
    <meta property="og:title" content="Psichiatrijos dienos stacionare - „Enya“ dainos lietuvių atlikėjų balsais"/>
    <meta property="og:description" content="Nuo šiol asmenys, besilankantys Jonavos Psichiatrijos dienos stacionare, multimedijos kambaryje, galės pasinerti į visišką atsipalaidavimą klausantis „Enya“ dainų, skambančių lietuvių atlikėjų balsais. Tokia nauja muzikos terapija suteiks peno"/>
  </head>
  <body>
    <article>
      <h1>Psichiatrijos dienos stacionare - „Enya“ dainos lietuvių atlikėjų balsais</h1>
      <address>
        <time datetime="2019-12-09T15:09:00+00:00">09 Dec 2019, 15:09</time>
      </address>
      <p>
        <i>Nuo šiol asmenys, besilankantys Jonavos Psichiatrijos dienos stacionare, multimedijos kambaryje, galės pasinerti į visišką atsipalaidavimą klausantis „Enya“ dainų, skambančių lietuvių atlikėjų balsais. Tokia nauja muzikos terapija suteiks peno ne tik ausims ar sielai, bet ir akims. Projektoriaus pagalba jonaviečiai grožėsis kiekvienai dainai sukurtomis vaizdo vizualizacijomis. Naują paslaugą Jonavai dovanoja „Enya Christmas Show“ organizatoriai.</i>
      </p>
      <p>
        <b>Idėja virto realybe</b>
      </p>
      <p>Jonavos Psichiatrijos dienos stacionaro vedėja, gydytoja Ieva Šveikauskienė po apsilankymo „Enya Christmas Show 2018“ liko sužavėta. Šiame koncerte pasirodė daugybė puikiai žinomų Lietuvos atlikėjų - Ieva Zasimauskaitė, Rūta Ščiogolevaitė, Evelina Sašenko, Vaida Genytė, Karina Krysko – Skambinė ir kt. Enya kurtos ir išskirtinius balsus turinčių Lietuvos solisčių atliekamos dainos užbūrė Ievą Šveikauskienę, kuri sumanė, jog tokį grožį ir gėrį galima atvežti ir į Jonavą.</p>
      <p> „Tokia idėja, teikti dar vieną naują paslaugą Psichiatrijos dienos stacionare, kilo pernai, klausantis Enya Kalėdinio koncerto, kuriame buvo itin daug multisensorikos – vaizdo, garso ir daug įspūdžių. Po koncerto paskambinau renginio organizatoriams padėkoti už nuostabų patyrimą bei išdiskutavom tokią mintį, kad tai galėtų būti puiki gydymo metodika žmonėms, išgyvenantiems nerimo, depresijos, panikos atakas. Gavau organizatorių pritarimą ir šis projektas metų bėgyje virto realybe. Labai džiaugiuosi turėdama dar vieną naują paslaugą dienos stacionare, vieno iš nemedikamentinio gydymo būdų – muzikos terapija per Enya koncertą ir jo vizualizaciją ekrane“, - pasakojo Psichiatrijos dienos stacionaro vedėja, gydytoja Ieva Šveikauskienė.</p>
      <p>
        <b>Bandome perduoti gėrį  </b>
      </p>
      <p>„Enya Christmas Show“ startavo 2013 metais. Palaipsniui jis plėtėsi, atsirado vis daugiau šou elementų – daugiau vaizdo, garso efektų, lazerių.  Anot prodiuserio Mindaugo Jonaičio, šiandien Jonavai perduodame dalį to gėrio, kurį galima perduoti ir nebūnant koncerte.</p>
      <p>„Tai, ką matys žmonės – absoliučiai nėra koncertas. Tai – koncerto garso įrašas, kuriame girdisi solisčių balsai, orkestro muzika ir Lino Adomaičio sukurtas backgraundas. Pacientai ekrane matys tik filmus, kuriuos sukūrė režisierė  Jurga Naraškevičiūtė. Per pusmetį 21 dainai sukurtas 21 filmas, kuriuose daug gėrio. Muzikoje taipogi nėra jokių neigiamų aspektų. Kaip pasakojo pati režisierė, kūrybinio proceso metu ji laukėsi kūdikio, tad visas savo geras emocijas sudėjo būtent į šiuos filmus.</p>
      <p>Visą tą medžiagą mes perdavėm įstaigai, pritaikėm ją rodyti ekrane, nupirkom įstaigai transliavimo įrangą - projektorių, specialų kompiuterį su vaizdo, audio plokštėm, visą tai sujungėm, instaliavom. Dėkoju įstaigai, kad ji kreipėsi su gana įdomia idėja“, - pasakojo prodiuseris Mindaugas Jonaitis.</p>
      <p>
        <b>Išgyvenimų, relakso, skirtingų emocijų - tikrai bus</b>
      </p>
      <p>Naujos paslaugos pristatymo renginyje, Jonavos Psichiatrijos dienos stacionare dalyvavo ir dvi Lietuvos atlikėjos, įdainavusios Enya koncertą – Vaida Genytė ir Evelina Sašenko. Paklaustos, koks jausmas galėtų apimti klausytojus, girdint ir regint įspūdingą muzikos ir vaizdo šou patalpoje, atlikėjos nesiryžo kalbėti apie kitų potyrius, tačiau atskleidė savuosius.   </p>
      <p>„Mano klausymas yra daugiau iš profesinės pusės. Aš klausau balsą, žiūriu vizualizaciją ir matau, kokios jos yra puikios, nes koncerto metu nespėjau jų apžiūrėti. O dabar viską matau naujai.</p>
      <p>Sunku pasakyti, ką gali jausti žmogus, turintis dvasinių problemų, klausydamas šį koncertą. Man visada Enya muzika buvo rami, monotoniška, relaksinė, tai šiuo atveju, aš kiekvienoj dainoj girdžiu vis skirtingus atlikėjus, su skirtingais balsais – tai jau yra didžiulis skirtumas. Koncerto dinamika – auganti, išprovokuoja tave vis skirtingai į kažkur naujai pasinerti. Išgyvenimų, relakso, skirtingų emocijų - tikrai bus“, - pasakojo atlikėja Vaida Genytė.</p>
      <p>„Muzikantas koncertuose girdi visai kitus dalykus, nei kiti žmonės – mes girdim harmoniją, melodiją, balsus. O šiandien, kai atvažiavome čia, aš pasistengiau nevertinti savo ar kolegių balsų, muzikos, o pasinerti į tai, ką mes girdėjom ir matėm ekrane. Šiandien klausant aš „pasinėriau visiškai“ – ir pakeliavau, ir pamačiau savo mėgstamas gėles, kurios pražydo per keletą sekundžių. Iš tiesų, visa tai paliečia tavo emocijas – gali ir pasidžiaugti, ir mintimis kažkur nusikelti. Tai puiki idėja, nes mes gyvenam sunkiam laike, kai visi bėgam, skubam, lekiam, o čia toks relaksas ir tik per dvi valandas“, - pasakojo Evelina Sašenko.</p>
      <p>Relaksinės dovanos įteikimo metu atvykusiems svečiams aprodytos Jonavos Psichiatrijos dienos stacionaro patalpos, pristatyta jo veikla.  </p>
      <h3>Nuotraukų galerija</h3>
      <slideshow>
        <figure>
          <img src="https://www.jonavoszinios.lt/file/2019/12/09/IMG_20191209_115858_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_115928_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_120411_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_120706_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_121232_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_121757_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_122403_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_122628_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_123129_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_124029_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
        <figure>
          <img src="https://www.jonavoszinios.lt/file/2019/12/09/IMG_20191209_124031_2.jpg"/>
          <figcaption>Psichiatrijos dienos stacionare - „Enya“ dainos lietuvių atlikėjų balsais</figcaption>
        </figure>
      </slideshow>
    </article>
  </body>
</html>