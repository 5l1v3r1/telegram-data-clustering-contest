<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1222/Artykul/2418712,Prezydent-konkurs-dla-startupow-zwiekszy-mozliwosci-ich-otwarcia-na-rynki-zagraniczne"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T15:08:00+00:00"/>
    <meta property="og:title" content="Prezydent: konkurs dla startupów zwiększy możliwości ich otwarcia na rynki zagraniczne"/>
    <meta property="og:description" content="- Ten konkurs ma dać młodym firmom większe możliwości otwarcia na rynki zagraniczne i rozwój - powiedział prezydent Andrzej Duda podczas wręczenia wyróżnień polskim firmom technologicznym w ramach konkursu &quot;Startupy w Pałacu_Ekspansja&quot;."/>
  </head>
  <body>
    <article>
      <h1>Prezydent: konkurs dla startupów zwiększy możliwości ich otwarcia na rynki zagraniczne</h1>
      <address>
        <time datetime="2019-12-09T15:08:00+00:00">09 Dec 2019, 15:08</time>
      </address>
      <p>
        <b>- Ten konkurs ma dać młodym firmom większe możliwości otwarcia na rynki zagraniczne i rozwój - powiedział prezydent Andrzej Duda podczas wręczenia wyróżnień polskim firmom technologicznym w ramach konkursu "Startupy w Pałacu_Ekspansja".</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/77fa73ff-17f1-49b9-8369-2faba5848dfc.mp3"/>
          </figure>
          <p>Prezydent Andrzej Duda po raz piąty wyróżnił polskie startupy (IAR)</p>
        </li>
      </ul>
      <ul>
        <li>Tegoroczna, piąta już edycja projektu "Startupy w Pałacu_Ekspansja" była poświęcona polskim młodym firmom innowacyjnym, które stworzyły produkt, usługę lub technologię i mają już doświadczenia w ekspansji na rynki zagraniczne</li>
        <li>Nagrodą w konkursie jest udział w misji biznesowej, ufundowanej przez Polską Agencję Inwestycji i Handlu</li>
      </ul>
      <p>
        <b>"Startupom potrzeba najwięcej wsparcia"</b>
      </p>
      <p>- Ten konkurs ma służyć temu, by stworzyć dla startupów jeszcze większe możliwości otwarcia się na rynki zagraniczne - mówił prezydent Andrzej Duda podczas uroczystości w Pałacu Prezydenckim.</p>
      <related>
        <a href="https://polskieradio24.pl/5/1222/Artykul/2413137,Prezydent-pokolenia-nie-doswiadczyly-takiej-Polski-jak-dzisiejsza"/>
      </related>
      <p>Jak podkreślił, tegoroczni laureaci to firmy, które nie są początkującymi startupami. - To są firmy, które już mają za sobą jakiś sukces, już czegoś dokonały w obrocie międzynarodowym - mówił. Zaznaczył, że dzięki swej innowacyjności mają szanse na dalszy, dynamiczny rozwój i być może w przyszłości rozwiną się w duże koncerny.</p>
      <p>W tegorocznej edycji konkursu, jak tłumaczył Andrzej Duda, była oceniana nie tylko pomysłowość, ale również to, "na ile te pomysły, które firmy zaprezentowały w obrocie międzynarodowym, zostały podchwycone i przyniosły im biznesowy sukces".</p>
      <figure>
        <iframe data-src="https://twitter.com/prezydentpl/status/1204028392309481472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Obecna na spotkaniu prezes Polskiej Agencji Inwestycji i Handlu Grażyna Ciurzyńska zaznaczyła, że priorytetowym zadaniem PAIH jest wspieranie małych i średnich firm w ich ekspansji zagranicznej - zarówno w eksporcie, jak i inwestycjach. - To właśnie startupom potrzeba najwięcej wsparcia i odwagi, żeby odnaleźć się na często egzotycznych zagranicznych rynkach - mówiła.</p>
      <p>Wskazała, że kapituła konkursu nominowała 10 młodych, innowacyjnych firm, z których prezydent wyróżnił pięć.</p>
      <p>
        <b>"Już ponad 100 tys. talentów w 80 krajach zaangażowało się w nasze wyzwania"</b>
      </p>
      <p>Podczas poniedziałkowej uroczystości Andrzej Duda wręczył wyróżnienia przedstawicielom następujących firm: Alphamoon (specjalizującej się w rozwoju i adaptacji rozwiązań opartych na metodach sztucznej inteligencji), Challenge Rocket (platformie proponująca alternatywne podejście do edukacji i rekrutacji talentów w sektorze nowych technologii, bazując na koncepcji wyzwań online i komputerowej ocenie kompetencji kandydatów realizowanej przez sztuczną inteligencję), Fluence (która zajmuje się produkcją laserów femtosekundowych w technologii światłowodowej z przeznaczeniem dla przemysłu, medycyny i sektora naukowego), Handerek Technologies (zajmującej się opracowaniem rozwiązań w zakresie recyklingu odpadów tworzyw sztucznych) oraz Syntoil (zajmującej się przerabianiem opon w ramach gospodarki obiegu zamkniętego).</p>
      <figure>
        <iframe data-src="https://twitter.com/pwg2019/status/1204028848712626181?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Nie ma śmieci, są tylko surowce wtórne. Uważamy, że każdy odpad z jednego procesu powinien być surowcem w następnym procesie - mówił po odebraniu wyróżnienia Adam Hańderek z firmy Handerek Technologies. Dodał, że jego firma zajmuje się przetwarzaniem odpadów tworzyw sztucznych, "których nikt nie chce przerabiać na granulaty".</p>
      <p>Wyjaśnił, że by zawrócić je do cyklu gospodarczego, wymagają recyklingu chemicznego, czyli rozbicia długich łańcuchów tworzyw sztucznych i konwersja ich do produktów ciekłych, z których wcześniej były wytworzone. - Jest 5 mld ton odpadów tworzyw sztucznych, zaśmiecających nasze środowisko - zbierzmy je w jedno miejsce i przetwórzmy produkty petrochemiczne, oszczędzając zasoby, które mamy pod ziemią - zaznaczył.</p>
      <p>- Już ponad 100 tys. talentów w 80 krajach zaangażowało się w nasze wyzwania. Zgłaszają się na naszą platformę, niezależnie od tego, czy mają bogate CV, czy mają skończoną prestiżową ofertę, mogą pokazać to, co potrafią - powiedział Tomasz Florczak z Challenge Rocket. Dodał, że ci najlepsi są kojarzeni z ofertami zatrudnienia.</p>
      <p>- Ocena kandydata w procesie rekrutacji jest w dużym stopniu zautomatyzowana, wykonuje ją sztuczna inteligencja, co powoduje, że ten proces jest nie tylko szybszy i bardziej efektywny, ale też bardziej obiektywny i miarodajny, bo często to maszyna potrafi drugiego człowieka ocenić w sposób bardziej obiektywny niż człowiek - podkreślił.</p>
      <p>Martyna Sztaba z Syntoil podkreśliła, że rocznie wyrzucamy ponad miliard zużytych opon. Większość z nich jest spalana. - W naszej firmie nie wierzymy w spalanie - można dużą część tego produktu wykorzystać z powrotem do produkcji - powiedziała. Dodała, że w procesie produkcji gumy niezbędna jest sadza, której rocznie zużywamy ponad 14 mln ton, a jej rynek jest warty 14 mld dol. - Na świecie spala się ropę, by pozyskać sadzę, my pozyskujemy ją w alternatywny sposób, ze zużytych opon - mówiła.</p>
      <p>mg</p>
      <related>
        <a href="https://www.polskieradio.pl/130/5925/Artykul/2326978,Artur-Sobon-polscy-inzynierowie-maja-swietne-pomysly-Wspieramy-ich"/>
      </related>
      <related>
        <a href="https://www.polskieradio.pl/42/273/Artykul/2375014,Polscy-innowatorzy-wychodza-w-swiat-Medyczny-startup-coraz-blizej-amerykanskiej-gieldy"/>
      </related>
      <related>
        <a href="https://www.polskieradio.pl/42/273/Artykul/2391124,Szansa-dla-mlodych-firm-Ostatnia-szansa-na-zgloszenie-do-programu-GovTech-Polska"/>
      </related>
    </article>
  </body>
</html>