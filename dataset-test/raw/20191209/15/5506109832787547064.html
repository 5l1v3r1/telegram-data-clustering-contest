<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156685/%DA%AF%D8%B2%D8%A7%D8%B1%D8%B4-%D8%AA%D8%B3%D9%86%DB%8C%D9%85-%DA%86%D8%B1%D8%A7-%D8%B1%D9%88%D8%AD%D8%A7%D9%86%DB%8C-%D8%A7%D9%85%D8%B3%D8%A7%D9%84-%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%B1%D8%A7-%D8%A8%D8%B1%D8%A7%DB%8C-%D8%B3%D8%AE%D9%86%D8%B1%D8%A7%D9%86%DB%8C-16-%D8%A2%D8%B0%D8%B1-%D8%A7%D9%86%D8%AA%D8%AE%D8%A7%D8%A8-%DA%A9%D8%B1%D8%AF-%D8%AD%D8%B6%D9%88%D8%B1-%D9%BE%D8%A7%D8%B3%D8%AA%D9%88%D8%B1%DB%8C%D8%B2%D9%87-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T15:29:00+00:00"/>
    <meta property="og:title" content="گزارش تسنیم| چرا روحانی امسال دانشگاه فرهنگیان را برای سخنرانی ۱۶ آذر انتخاب کرد؟/ حضور پاستوریزه در دانشگاه"/>
    <meta property="og:description" content="به گزارش خبرنگار گروه دانشگاه خبرگزاری تسنیم، حجت‌الاسلام حسن روحانیرئیس‌جمهورصبح امروز به‌‌مناسبت 16 آذر (روز دانشجو) در جمع دانشجومعلمان دانشگاه فرهنگیان حضور یافت."/>
  </head>
  <body>
    <article>
      <h1>گزارش تسنیم| چرا روحانی امسال دانشگاه فرهنگیان را برای سخنرانی ۱۶ آذر انتخاب کرد؟/ حضور پاستوریزه در دانشگاه</h1>
      <h2>به‌نظر می‌رسد انتخاب دانشگاه فرهنگیان به‌عنوان محل برگزاری روز دانشجو از سوی رئیس‌جمهور برای قرار گرفتن در حاشیه امن و دور ماندن از انتقادات دانشجویان بود.</h2>
      <address>
        <time datetime="2019-12-09T15:29:00+00:00">09 Dec 2019, 15:29</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/18/1398091816272779619082664.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار گروه دانشگاه <a href="https://www.tasnimnews.com/">خبرگزاری تسنیم</a>، حجت‌الاسلام حسن روحانیرئیس‌جمهورصبح امروز به‌‌مناسبت 16 آذر (روز دانشجو) در جمع دانشجومعلمان دانشگاه فرهنگیان حضور یافت.</p>
      <p>سنت هرساله روحانی، حضور در دانشگاه‌های کشور به‌مناسبت ایام روز دانشجو بود اما این‌بار به‌جای آنکه یکی از دانشگاه‌های مادر تهران یا شهرستان را برای سخنرانی انتخاب کند، با تأخیری دوروزه به‌سراغ دانشجویان دانشگاه فرهنگیان رفت.</p>
      <p>طی چند هفته گذشته اجرای طرح سهمیه‌بندی بنزین از جانب دولت، بخش عظیمی از اقشار مختلف جامعه را ناراحت و معترض کرده است و انتظار می‌رفت نمایندگان تشکل‌ها با حضور روحانی وی را مورد انتقاد قرار دهند اما ویبرای در امان ماندن از انتقادات دانشجویان و تشکل‌ها دانشگاهی را انتخاب کرد که هدفشتربیت و توانمندسازی معلمان و نیروی انسانیوزارت آموزش و پرورش در ایراناست و دانشجویان در اصل، "دانشجومعلم" و در استخدام دولت به‌حساب می‌آیند و نسبت به سایر دانشگاه‌های کشور شاهد فضای سیاسی چندانی در آن نیستیم.</p>
      <p>روز گذشته نیز اسحاق جهانگیری معاون اول رییس جمهورنظام رتبه‌بندی معلمان راابلاغ کرد؛ مصوبه‌ای که مدت‌ها قشر فرهنگی انتظار‌ آن را می‌کشید ومطابق این تصویب‌نامه، رتبه‌بندی به مفهوم فرآیند تعیین رتبه‌های پنج‌گانه معلمان براساس سنجش نظام‌مند صلاحیت‌ها و عملکرد آنان اطلاق می‌شود و مشمولان آنآموزگار، دبیر، هنرآموز، مربی امور تربیتی، مشاور واحد آموزشی، مراقب سلامت، مدیر و معاون واحدهای آموزشی و تربیتی هستند.</p>
      <p>حسن روحانی نیز امروز ابلاغ این تصویب‌نامه رااقدام بسیار مهم و سنگینی دانست و گفت "امسال به‌رغم مشکلات مالی 2 هزار میلیارد تومان برای آن در بودجه اختصاص دادیم"، و تلاش کرد با برجسته کردن این تصویب‌نامه به‌نحوی فضای دانشگاه را به‌نفع خود تغییر دهد.</p>
      <p>
        <a href="http://tasnimnews.com/2156315">حضور روحانی در دانشگاه فرهنگیان +تصاویر</a>
        <a href="http://tasnimnews.com/2155559">بیانیه بسیج دانشگاه خواجه نصیر در واکنش به عدم‌حضور روحانی در مراسم 16 آذر</a>
      </p>
      <p>علی‌رغم اینکه روحانی انتظار آن را داشت که در دانشگاه فرهنگیان در حاشیه امن قرار بگیرد و در جمع گزینش‌شده دانشجویان مشکلی برایش ایجاد نشود، کمابیش مورد انتقادات تندی هم قرار گرفت. نماینده بسیج دانشجویی در این نشست به اجرای نامناسب طرح رتبه‌بندی اشاره کرد و گفت "ما معلمین از حقوق اندک گله داریم، از اختلاس گله داریم، از صندوق ذخیره فرهنگیان گله داریم، از عدم اجرای صحیح رتبه‌بندی گله داریم، از برون‌سپاری تربیت معلم گله داریم، از نگاه هزینه‌ای به آموزش و پرورش گله داریم...".</p>
      <p>نماینده انجمن اسلامی نیز گفت: "اجرای طرح رتبه‌بندی معلمان نیاز به توجه جدی‌تر از جنابعالی و وزیر محترم آموزش و پرورش است به‌راستی افزایش 200 تا 600 هزار تومانی ناچیز معلمان چه تأثیر بسزایی در زندگی آن‌ها خواهد داشت...".</p>
      <p>یکی دیگر از انتقادات به روحانی عدم‌حضور وی در این دانشگاه در 6 سال گذشته بود. رئیس‌جمهور در رأس هیئت امنای دانشگاه فرهنگیان قرار دارد اما تمام جلسات هیئت امنا با حضور نائب‌رئیس (رئیس دانشگاه) برگزار می‌شده است، مسئله‌ای که امروز از چشم دانشجویان دور نماند و اعتراض خود را به عدم‌حضور روحانی در 6 سال گذشته نشان دادند.</p>
      <p>قائم‌پناه مسئول بسیج دانشجویی گفت"ظاهراً جو امنیتی دیگر دانشگاه‌ها، شما را مفتخر به حضور در دانشگاه فرهنگیان کرد، دانشگاهی که 6 سال است به‌عنوان رییس هیئت امنایش، نه حاضر بودید در جلسات آن حاضر شوید و نه اسم آن را به‌زبان بیاورید. حضورتان را به‌عنوان ریاست هیئت امنای دانشگاه فرهنگیان گرامی می‌داریم، ولی اگر خدای‌ناکرده خواسته‌اید از فضای نجیبانه و متانت دانشجومعلمان برای خود، ایمنی در برابر مطالبات دانشجویی ایجاد کنید؛ اشتباه کردید."</p>
      <p>فائزه فداکار نماینده نشریات دانشجویی نیز خطاب به روحانی گفت: "شما به‌عنوان ریاست هیئت امنای دانشگاه، در راستای مطالبه رهبر انقلاب در خصوص اجرایی شدن سند تحول بنیادین چه کرده و چه خواهید کرد؟"</p>
      <p>یکی دیگر از مسائل استثنائی درسخنرانی امروز روحانی، عدم‌حضور اصحاب رسانه و پخش نشدن زنده و غیرزنده سخنرانی وی بود. به‌خلاف اینکه صحبت‌های روحانی همیشه به‌صورت زنده از صدا و سیما پخش می‌شود اما نشست آرام روحانی در سکوت کامل خبری برگزار شد و بعد از چند ساعت پایگاه اطلاع‌رسانی دولت تصاویر و متنی از این جلسه منتشر کرد.</p>
      <p>همه این نکات این گزاره را در ذهن می‌آورد که روحانی تلاش می‌کند از انتقادات مخالفان خود در امان بماند و برای آنکه شاهد مراسم‌های جنجالی نباشد برای روز 16 آذر دانشگاه فرهنگیان را انتخاب کرد، دانشگاهی که قرار بود در‌ آن حاشیه‌ای ایجاد نشود اما سخنان نمایندگان تشکل‌ها همگی در انتقاد از عملکرد دولت بود.</p>
      <p>انتهای پیام/+</p>
    </article>
  </body>
</html>