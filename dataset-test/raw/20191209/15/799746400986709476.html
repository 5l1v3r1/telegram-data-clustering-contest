<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104028/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T15:01:01+00:00"/>
    <meta property="og:title" content="Канада підтримала Україну перед &quot;нормандським самітом&quot; у Парижі"/>
    <meta property="og:description" content="Канада підтримала Україну і її територіальну цілісність напередодні “нормандського саміту” у Парижі."/>
  </head>
  <body>
    <article>
      <h1>Канада підтримала Україну перед "нормандським самітом" у Парижі</h1>
      <address>
        <time datetime="2019-12-09T15:01:01+00:00">09 Dec 2019, 15:01</time>
      </address>
      <p>Канада підтримала Україну і її територіальну цілісність напередодні "нормандського саміту" у Парижі.</p>
      <p>Як повідомляє "Європейська правда", про це написав у Twitter міністр закордонних справ Франсуа-Філіп Шампань.</p>
      <p>"Лідери України, Росії, Франції та Німеччини зустрічаються в Парижі у нормандському форматі, і Канада підтверджує свою непохитну підтримку суверенітету та територіальної цілісності України. Ми завжди будемо стояти з народом України у їхньому прагненні до миру, стабільності та процвітання", - йдеться у повідомленні.</p>
      <figure>
        <iframe data-src="https://twitter.com/FP_Champagne/status/1204003421717708800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Лідери країн "нормандської четвірки" вже <b><a href="https://www.eurointegration.com.ua/news/2019/12/9/7104025/">прибули до Єлисейського палацу </a></b>в Парижі для проведення саміту щодо ситуації на Донбасі. Перед самітом відбудуться двосторонні зустрічі.</p>
      <p>"Нормандська четвірка" збереться в залі "Мюрат" Єлисейського палацу приблизно о 17.00 за київським часом.</p>
      <p>На переговори лідерів відводиться 2 години 45 хвилин.</p>
      <p>Зустріч Путіна із Зеленським запланована на понеділок вже після переговорів у нормандському форматі.</p>
    </article>
  </body>
</html>