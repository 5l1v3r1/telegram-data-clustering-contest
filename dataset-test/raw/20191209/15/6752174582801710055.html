<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-ennyi-hasznalt-gumiabroncsok-hasznositanak-ujra-magyarorszagon/"/>
    <meta property="og:site_name" content="lokál"/>
    <meta property="article:published_time" content="2019-12-09T15:53:30+00:00"/>
    <meta property="og:title" content="Ennyi gumiabroncsok hasznosítanak újra Magyarországon"/>
    <meta property="og:description" content="Európában a használt gumiabroncsok 92 százalékát újrahasznosítják, Magyarországon 85 százalék ez az arány - közölte a Magyar Gumiabroncs Szövetség az MTI-vel hétfőn."/>
  </head>
  <body>
    <article>
      <h1>Ennyi gumiabroncsok hasznosítanak újra Magyarországon</h1>
      <address><time datetime="2019-12-09T15:53:30+00:00">09 Dec 2019, 15:53</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/06/Autoklub_ST_124-e1500541638267.jpg"/>
      </figure>
      <p>
        <b>Európában a használt gumiabroncsok 92 százalékát újrahasznosítják, Magyarországon 85 százalék ez az arány – közölte a Magyar Gumiabroncs Szövetség az MTI-vel hétfőn.</b>
      </p>
      <p>Az Európai Gumiabroncs és Gumigyártók Szövetsége (ETRMA) által december elején publikált jelentés szerint Európában 3 424 500 tonna használt abroncsot vettek nyilvántartásba 2017-ben. Ennek a mennyiségnek 92 százalékát hasznosították újra, ami 3 142 500 tonnát jelent.</p>
      <p>Magyarországon 2017-ben 33 ezer tonna használt abroncs keletkezett, 22 ezer tonnát nyersanyagként hasznosítottak, míg 6000 tonnából energiát állítottak elő. Mindez az ETRMA normái szerint 85 százalékos újrahasznosítási arányt jelent, ami a tagországok rangsorában középmezőnyt jelent.</p>
      <p>A rendelkezésre álló legfrissebb, összesített 2017-es adatok alapján 1,96 millió tonna gumiabroncsot kezeltek újrahasznosított alapanyagként. 1,47 millió tonna – a granulálási folyamatot követően – visszakerült a gumiabroncs gyárakba, a három fő alkotóelem – gumi, acél és textil – előállítását végző gépsorokra. 326 ezer tonnát a cementgyártásban – alapanyagként – dolgoztak fel, míg a fennmaradó mennyiséget öntödék, acélgyárak, illetve pirolízissel (hőbontás) foglalkozó cégek hasznosítottak.</p>
      <p>A felmérésben részt vett országok 1,18 millió tonna használt abroncsot hasznosítottak energiatermelésre 2017-ben. Ennek a mennyiségnek 83 százalékát a cementgyárak dolgozták fel energiaforrásként, míg a fennmaradó 17 százalékot erőművekben, városi hőerőművekben égették el, energiatermelés céljából.</p>
      <p>A közleményben arra is rámutatnak, hogy másfél évtizede még minden öt használt abroncsból négy került jobb esetben a lerakóba, rosszabb esetben a közeli kiserdőbe. A látványos javulás a fogyasztók felelősebb viselkedésének és az ETRMA által is támogatott begyűjtési és újrahasznosítása folyamatoknak köszönhető.</p>
    </article>
  </body>
</html>