<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kikar.co.il/339686.html"/>
    <meta property="og:site_name" content="כיכר השבת"/>
    <meta property="article:published_time" content="2019-12-09T15:24:00+00:00"/>
    <meta property="og:title" content="גנץ: 'תוותר על חסינות' - נתניהו: 'ספין חלול' - כיכר השבת"/>
    <meta property="og:description" content="במקביל לפגישות בין בכירים במערכת הפוליטית, בניסיונות למנוע בחירות, מודיע גנץ שאם נתניהו יוותר על חסינות מהאישום נגדו, יש על מה לדבר. הליכוד: &quot;זה לא יקרה&quot; (בארץ) היכנסו לקריאת הכתבה המלאה באתר כיכר השבת."/>
  </head>
  <body>
    <article>
      <h1>גנץ: 'תוותר על חסינות' - נתניהו: 'ספין חלול' - כיכר השבת</h1>
      <address>
        <time datetime="2019-12-09T15:24:00+00:00">09 Dec 2019, 15:24</time>
      </address>
      <p>יו"ר 'כחול לבן', ח"כ בני גנץ, פונה היום (שני) לראש הממשלה נתניהו ואומר: "לא אפסו הסיכויים למנוע בחירות; אם תוותר על החסינות אנחנו פרטנרים לשיח".</p>
      <p>"תתחייב עוד היום שלא תבקש חסינות, כדי שנוכל לפתוח במשא ומתן אינטנסיבי", הוסיף גנץ, בפתח ישיבת סיעתו בכנסת.</p>
      <p>בתגובה לדברים, אמרו ‏בכירים בליכוד, בשיחה ל'חדשות 12': "זה לא עומד לקרות, נתניהו לא יוותר על בקשת החסינות. זאת זכות מפורשת שנתן לו המחוקק".</p>
      <p>לאחר מכן. בתגובה רשמית, אמר נתניהו: "גנץ ולפיד, די עם התרגילים השקופים שנועדו להסיט את תשומת הלב מכך שאתם מסרבים להקים ממשלת אחדות לאומית רחבה שתכונן ברית הגנה עם ארה״ב ותספח חלקים נרחבים של יהודה ושומרון".</p>
      <p>"כיוון שלפיד וגנץ מתמידים בסירובם ועוסקים רק בספינים חלולים, נותרה רק אפשרות אחת למנוע בחירות מיותרות: אני קורא לאביגדור ליברמן להיכנס למו״מ מואץ ב-48 השעות שנותרו כדי להקים ממשלת לאומית חזקה לישראל".</p>
      <figure>
        <img src="https://s1.kikar.co.il/data/auto/addonsmgr/cr/91yg3lv6.jpeg"/>
        <figcaption>לפיד, היום (צילום: אלעד מלכה)</figcaption>
      </figure>
      <p>בתוך כך, מספר 2 ב'כחול לבן', ח"כ יאיר לפיד, הודיע: "אם יהיו בחירות החלטנו שהפעם לא תהיה רוטציה. אנחנו נעשה הכל כדי למנוע את הבחירות ביומיים הקרובים. אם נצליח, מה טוב. אם לא - כחול לבן תרוץ בבחירות ביחד, בהנהגתו של בני גנץ. תרוץ ותנצח".</p>
      <p>"יש לנו תפקיד היסטורי. אנחנו צריכים לשחרר את המדינה. זו מלחמת השחרור שלנו. לשחרר את המדינה מהשחיתות. לשחרר אותה מהסחטנות. לשחרר אותה מהקיצוניות. לשחרר אותה מנתניהו", סיים לפיד. </p>
      <figure>
        <img src="https://s1.kikar.co.il/data/auto/addonsmgr/tl/glme8t5v.jpeg"/>
        <figcaption>שיחה בין לוין לטורובוביץ' (צילום: אבי רבינא, כיכר השבת)</figcaption>
      </figure>
      <p>במקביל, למרות שבמסדרונות הכנסת ישנה תחושה של בחירות ההולכות וקרבות, מתקיימים במקביל ניסיונות של הרגע האחרון להרים ממשלה. כך לדוגמה, סיים בשעה זו שר הביטחון נפתלי בנט פגישה בת  כ-40 דקות עם יו"ר ישראל ביתנו ח"כ אביגדור ליברמן. קודם לכן נפגשה עמיתתו ל'הימין החדש', ח"כ איילת שקד, עם יו"ר כחול לבן בני גנץ, לדקות ספורות.</p>
      <p>בנוסף, נצפו בשיחה ממושכת ראשי צוותי המשא ומתן של כחול לבן והליכוד, השר יריב לוין מזה וד"ר יורם טורבוביץ' מזה.</p>
      <p>
        <b>אולי יעניין אותך גם:</b>
      </p>
      <ul>
        <li>
          <a href="https://www.kikar.co.il/339763.html">סמוטריץ' יתמוך במועמד אחר מתוך הליכוד?</a>
        </li>
        <li>
          <a href="https://www.kikar.co.il/339755.html">נתניהו נגד סער: אתמודד בפריימריז - ואנצח</a>
        </li>
        <li>
          <a href="https://www.kikar.co.il/339736.html">נתניהו: זה מה שגנץ ולפיד מנסים להסתיר</a>
        </li>
        <li>
          <a href="https://www.kikar.co.il/339586.html">תודיעו לחורף שהוא יכול לבוא! (פרסומי)</a>
        </li>
      </ul>
    </article>
  </body>
</html>