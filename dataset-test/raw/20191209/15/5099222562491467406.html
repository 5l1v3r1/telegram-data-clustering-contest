<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540640-demisionarii-din-filiala-braila-formatiunii-lui-ponta-invitati-liderul-local-pnl-colaboreze-puna-umarul-proiectul-lui-iohannis-pentru-romanie-normala.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T15:49:00+00:00"/>
    <meta property="og:title" content="Demisionarii din filiala Brăila a formațiunii lui Ponta, invitați de liderul local al PNL să colaboreze și &quot;să pună umărul&quot; la proiectul lui Iohannis pentru o Românie normală"/>
    <meta property="og:description" content="Liderul PNL Brăila, Alexandru Dănăilă, îi cheamă să colaboreze pe membrii filialei Pro România, care au demisionat în bloc sâmbătă, reclamând politica pumnului în"/>
  </head>
  <body>
    <article>
      <h1>Demisionarii din filiala Brăila a formațiunii lui Ponta, invitați de liderul local al PNL să colaboreze și "să pună umărul" la proiectul lui Iohannis pentru o Românie normală</h1>
      <address><time datetime="2019-12-09T15:49:00+00:00">09 Dec 2019, 15:49</time> by <a rel="author">Redactia</a></address>
      <p><b>Liderul PNL Brăila, Alexandru Dănăilă, îi cheamă să colaboreze pe membrii filialei Pro România, care au demisionat în bloc sâmbătă, reclamând politica pumnului în gură dusă în ultima perioadă de Victor Ponta.<br/></b><br/>Liderul PNL Brăila le transmite demisionarilor din partidul lui Victor Ponta că vor găsi în el un partener dacă vor "să pună umărul" la proiectul președintelui Iohannis pentru o România normală.<br/><br/>"Am văzut poziția membrilor Pro România din Brăila și vreau să le transmit tuturor celor care vor să participe la reconstrucția orașului și a județului Brăila și care vor să pună de asemenea umărul la reformarea întregii țări, în proiectul «O Românie Normală!» al președintelui Iohannis, că vor găsi în mine un partener și la fel în Partidul Național Liberal. Chiar îmi doresc să stabilesc un contact cu cei care au reușit o performanță electorală destul de bună la Brăila și care, cu siguranță, ar putea să contribuie la ceea ce înseamnă proiectul Partidul Național Liberal pentru Brăila în anul electoral viitor", a scris pe Facebook, luni, liderul PNL Brăila.<br/><br/><a href="https://www.hotnews.ro/stiri-esential-23537241-partidul-lui-victor-ponta-ramane-fara-orgganizatia-din-braila-dupa-mihai-tudose-dat-tonul-luam-ramas-bun-politica-pumnului-gura-dusa-dragnea-2.htm">Organizaţia Pro România Brăila a demisionat în bloc din partid, sâmbătă, în urma unei şedinţe lărgite în care şefii şi membrii din organizaţia judeţeană şi cea municipală au decis să îşi ia "rămas-bun de la politica pumnului în gură, dusă în ultima perioadă de Victor Ponta (Dragnea 2)", a anunțat deputatul Emilia Meiroșu.<br/><br/></a>Emilia Meiroşu, fost preşedinte al Pro România Brăila, unul dintre deputaţii care au fost suspendaţi din funcţii după ce au votat Guvernul Orban, a declarat pentru Agerpres că decizia demisiei în bloc a fost luată şi ca urmare a faptului că organizaţia de la Brăila a fost lăsată "în voia sorţii" după ce ea a fost suspendată şi conducerea a fost preluată de Ion Mocioalcă, secretarul general al partidului, care nu a venit niciodată la Brăila.<br/><br/>Demisia Organizaţiei Pro România Brăila vine la şase zile după ce europarlamentarul Mihai Tudose, cel care controla organizația de la Brăila, şi-a dat demisia din partid. După o serie de contre cu Victor Ponta, fostul premier Mihai Tudose a anunțat în 2 decembrie că a demisionat din Pro România, motivul invocat fiind "totalul dezacord cu deciziile conducerii centrale fiind de notorietate nu le mai detaliez”. Mihai Tudose i-a cerut în mod repetat demisia lui Victor Ponta de la șefia Pro România, după ce acesta din urmă l-a acuzat de trădare și negocieri cu PNL.<br/><br/><a href="https://www.hotnews.ro/stiri-politic-23539213-ciolacu-este-posibil-mihai-tudose-intoarca-psd.htm">Preşedintele interimar al PSD, Marcel Ciolacu, a declarat, duminică seară, că este posibil ca Mihai Tudose să se întoarcă în PSD:</a> "Este posibil. Este posibil să se întoarcă. Trebuie avută o discuţie în interiorul organizaţiei de la Brăila şi ţinând cont că domnul Tudose e un europarlamentar din 36, nu e un parlamentar din 465, câţi sunt în Parlamentul României".</p>
    </article>
  </body>
</html>