<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/vodni-sporty/clanek/1171008-medailova-kapka-v-glasgow-nespadla-vysledky-ale-predcily-kodan.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T15:13:00+00:00"/>
    <meta property="og:title" content="Medailová kapka v Glasgow nespadla. Výsledky ale předčily Kodaň"/>
    <meta property="og:description" content="Nesmělý sen českých plavců o medaili z ME v krátkém bazénu se v deštěm zkrápěném Glasgow během závěrečného víkendu nenaplnil. Barbora Seemanová v sobotním finále kraulařské dvoustovky finišovala pátá, stejně jako znakařka Simona Kubová na padesátimetrové trati. Tu dělilo od bronzu 16 setin. Plavci tak na cenný kov čekají od roku 2013, kdy Kubová, ještě pod dívčím jménem Baumrtová, vyloupila dánský Herning."/>
  </head>
  <body>
    <article>
      <h1>Medailová kapka v Glasgow nespadla. Výsledky ale předčily Kodaň</h1>
      <address><time datetime="2019-12-09T15:13:00+00:00">09 Dec 2019, 15:13</time> by <a rel="author">Pavel Novotný (Glasgow), Sport.cz</a></address>
      <p>Nesmělý sen českých plavců o medaili z ME v krátkém bazénu se v deštěm zkrápěném Glasgow během závěrečného víkendu nenaplnil. Barbora Seemanová v sobotním finále kraulařské dvoustovky finišovala pátá, stejně jako znakařka Simona Kubová na padesátimetrové trati. Tu dělilo od bronzu 16 setin. Plavci tak na cenný kov čekají od roku 2013, kdy Kubová, ještě pod dívčím jménem Baumrtová, vyloupila dánský Herning.</p>
      <p>Plavci v pondělí nemuseli odlétat ze Skotska se sklopenými hlavami, v porovnání s poslední „krátkou" Evropou v roce 2017 byl šampionát v Glasgow co do umístění výrazně úspěšnější. „Máme šest finálových účastí, což je jednou tolik než před dvěma lety v Kodani. A máme deset umístění na úrovni semifinále, to je taky víc. Z tohoto pohledu jsem spokojený, přestože se nepodařilo vybojovat žádnou medaili," poznamenal šéftrenér Vlastimír Perna nad seznamem výsledků české výpravy.</p>
      <p>Proč se nedaří sen o cenném kovu proměnit ve skutečnost? „Těžko říct, čím to je. Evropa se strašně vyrovnala, rozhodují malé odstupy. Je složitější dostat se na stupně, už tam nejsou takové díry mezi nejlepšími a zbytkem. Tady jsme neměli zas tak daleko k medaili, ale bohužel se nepodařilo. A nemyslím si, že by to bylo tím, že máme špatné plavce. Máme dobré plavce, ale holt aktuálně nestačí na top 3. Dřív taky býval šampionát na krátkém bazénu každý rok, teď je to jednou za dva roky a možností je tedy míň. Ale to rozhodně nemíním jako alibi nebo výmluvu, jen pro dokreslení," řekl Perna.</p>
      <figure>
        <img src="https://media.sport.cz/images/top_foto1/0000002509990564/yqXTioyyMdrrqxPvJ_NYIA/5deac1e57e17656325440300-289955.jpg"/>
      </figure>
      <p>
        <a href="https://www.sport.cz/1170671-konec-necham-tomu-volny-prubeh-rika-kubova.html">
          <b>Konec? Nechám tomu volný průběh, říká Kubová</b>
        </a>
      </p>
      <p>A jak hodnotil pětici zelenáčů, kteří si v Glasgow odbyli křest mezi seniory? „Jsem rád, že se šestice mladých nováčků zhostila šampionátu se ctí a většina si zaplavala osobáky. Samozřejmě nepromluvili do čelních umístění, ale nepodělali se z toho," ocenil Perna snažení Jana Čejky, Adama Hlobeně, Sebastiana Luňáka, Jakuba Štemberka a Veroniky Tondrové.</p>
      <p>
        <b>
          <u>Vizitka českých plavců na ME v krátkém bazénu v Glasgow  </u>
        </b>
      </p>
      <p>Finále    </p>
      <p>Simona Kubová 50 m znak 5. místo</p>
      <p>Simona Kubová 100 m znak 5. místo</p>
      <p>Simona Kubová 200 m znak 5. místo</p>
      <p>Barbora Seemanová 200 m kraul (ve finále český rekord 1:53,83) 5. místo</p>
      <p>Jan Micka 1500 m kraul 7. místo</p>
      <p>Kristýna Horská 200 m polohově 8. místo</p>
      <p>Semifinále/TOP 16    </p>
      <p>Tomáš Franta 200 m znak (v rozplavbě český rekord 1:52,13) 9. místo</p>
      <p>Barbora Seemanová 100 m kraul 10. místo</p>
      <p>Kristýna Horská 400 m polohově 12. místo</p>
      <p>Tomáš Franta 100 m znak (v rozplavbě český rekord 50,74) 13. místo</p>
      <p>Barbora Seemanová 400 m kraul 13. místo</p>
      <p>Lucie Svěcená 100 m motýlek 13. místo  </p>
      <p>Jan Micka 400 m kraul 14. místo</p>
      <p>Kristýna Horská 100 m polohově 14. místo</p>
      <p>Lucie Svěcená 50 m motýlek 14.místo</p>
      <p>Tomáš Franta 50 metrů znak (v rozplavbě český rekord 23,80) 15. místo</p>
    </article>
  </body>
</html>