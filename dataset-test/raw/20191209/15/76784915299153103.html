<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/kezilabda/2019/12/09/noi_kezi_vb_olimpiai_eselyek_szamolgatas/"/>
    <meta property="og:site_name" content="Index.hu"/>
    <meta property="article:published_time" content="2019-12-09T15:11:00+00:00"/>
    <meta property="og:title" content="A rémálom forgatókönyve már meg is van a női kézi-vb-n"/>
    <meta property="og:description" content="Egy svéd-dán zúzhatja porrá az olimpiai esélyeinket. Kim Rasmussen nem akar lemondani."/>
  </head>
  <body>
    <article>
      <h1>A rémálom forgatókönyve már meg is van a női kézi-vb-n</h1>
      <address><time datetime="2019-12-09T15:11:00+00:00">09 Dec 2019, 15:11</time> by <a rel="author" href="https://index.hu/szerzo/aghassi_attila" target="_blank">Ághassi Attila</a></address>
      <p>
        <b>Magyarország eggyel elmozdult a történelmi mélypontot jelentő 15. vb-helyről a női kézilabdában. Az olimpia azonban nem úszott el, szerdán 14 óra után már sokkal világosabban látunk. Ha esetleg még akkor sem, pénteken már kristálytisztán.</b>
      </p>
      <p>A magyar sportban egyre erősebb egy szinte már olimpiai szintre kifejlesztett irány:</p>
      <aside>a számolgatás.</aside>
      <p>Ezt láthattuk <a href="https://index.hu/sport/futball/2019/11/21/nemzetek_ligaja_playoff_sorsolas_befejezes/">a futballban a Nemzetek Ligájában</a>, és ezt láthatjuk most a férfi kézilabda világbajnokság után a nőknél is. A számolgatás jelzi, hogy nem vagyunk elég erősek, és csak egy jó eredményben bízhatunk, hátha az elég lesz valamire. Kim Rasmussen négy tornából egyszer ért el jó eredményt: a tavalyi Eb-n hetedik lett. Lehet, ezzel indokolja, esze ágában sincs lemondani. </p>
      <figure>
        <img src="https://kep.cdn.indexvas.hu/1/0/3069/30694/306946/30694687_ace5eab5f095fe3d74167e9c15ca15a6_wm.jpg"/>
        <figcaption>Kim Rasmussen<cite>Fotó: Magyar kézilabda-válogatott facebook</cite></figcaption>
      </figure>
      <p>Most ott tartunk, hogy hétfőn nem azok az eredmények születtek az I-es középdöntős csoportban a világbajnokságon, amire számítottunk és nekünk kedvezőek lennének. A nulla ponttal a középdöntőbe érkező, de ott eddig hibátlan szerbek bejelentkeztek az egyik kvótára. A hat Magyarországon játszó légiósuk segítségével megverték a németeket, és ha a dánokon is átlépnek szerdán, akkor biztosan mehetnek az olimpiai selejtezőre.</p>
      <p>A vb-győztes azonnal kijut az olimpiára, a 2.-7. helyezett csapatok pedig mehetnek selejtezni. Az Európa-bajnokságról két hely van, amit általában azok kapnak meg, akik a vb-n gyengébbek voltak. Az Eb-n Magyarország a hetedik lett, ez volt sorrend a győztes franciák mögött:</p>
      <ul>
        <li>Oroszország, Hollandia, Románia, Norvégia, Svédország, Magyarország.</li>
      </ul>
      <p>Annak kell szurkolni, hogy ezek a nemzetek most legalább a hetedik helyig vágtassanak előre a világbajnokságon. A románoknak erre kevés az esélyük, és a svédek sem voltak átütőek, noha mínusz kilenc gólos hátrányból álltak fel a spanyolokkal szemben, és harcoltak ki döntetlent.</p>
      <ul>
        <li>Az eddigi állás: 1. Norvégia 6 pont, 2. Németország 5, 3. Hollandia 4, 4. Szerbia 4, 5. Dánia 3, 6. Dél-Korea 2</li>
        <li>Az utolsó forduló párosítása: Norvégia-Németország, Szerbia-Dánia, Hollandia-Korea</li>
      </ul>
      <p>Nagyon nem bonyolítanánk túl, de az Eb-n gyengén szereplő németek biztosan nem eshetnek le az ötödik helyre, ezért élnek az olimpiai esélyeik. Az is látszik, hogy a szerb-dán vesztese nem lehet ötödiknél jobb. Ha a dánok nyernek, valamint a norvégok és a hollandok is, akkor a dánok a negyedikek. Ami azért lehet izgalmas, mert ha a másik ágon Montenegró legyőzi Svédországot, akkor a hetedik, még selejtezős helyre összejöhet egy svéd-dán párosítás. Emlékeznek még mi történt a futballban, amikor ez a két csapat összecsapott a 2004-es Eb-n? 2-2 kellett az olaszok kiejtéséhez, és hát annyi lett a meccs végeredménye. </p>
      <p>A svédek az Eb-ről szerzett helyezésükkel biztonságban érezhetik magukat, mert előttünk végeztek, ezért nagyon könnyen kipörgethetnek bennünket.</p>
      <blockquote>„Az utolsó szalmaszálba, amíg csak lehet, kapaszkodunk, mert nekünk nagyon fontos lenne, hogy megmaradjon az olimpiai esély, márciusra jobb lehet csapatunk”</blockquote>
      <p>- a válogatott másodedzője, Siti Beáta mondta ezt.</p>
      <p>A másik ágon még két forduló van hátra. Kedden már megint tisztább lehet a kép, mindenesetre ahogy utaltunk már rá, az a legrosszabb opció, ha a svédek a negyedik helyen végeznek, mert nekik nem élet-halál a vb-ről való kvalifikáció. Ami viszont nem jó hír nekünk. Ha a harmadik helyen végeznek az alábbi csoportban, akkor alig lehet gondunk, és várhatjuk a márciusi selejtezőt. </p>
      <ul>
        <li>A másik ág állása: 1. Oroszország 6 pont, 2. Spanyolország 5, 3. Montenegró 4, 4. Svédország 3, 5. Románia 0, 6. Japán 0.</li>
      </ul>
      <p>Legkésőbb péntekre kiderül, hogy mehetünk-e a selejtezőre, addig pedig jó szokásunkhoz hűen matekozunk. </p>
      <related>
        <h4>Kapcsolódók (5)</h4>
        <a href="https://index.hu/sport/kezilabda/2019/12/09/magyar-francia_kumamoto_elnok_kupa/"/>
        <a href="https://index.hu/sport/kezilabda/2019/12/08/magyar-argentin_noi_kezi_vb_2019_elnok_kupa/"/>
        <a href="https://index.hu/sport/kezilabda/2019/12/07/magyar_kezilabda_szovetseg_olimpiai_kvalifikacio_noi_valogatott/"/>
        <a href="https://index.hu/sport/kezilabda/2019/12/06/noi_kezi_vb_gyorsertekeles/"/>
        <a href="https://index.hu/sport/kezilabda/2019/12/06/magyarorszag_romania_noi_kezilabda_vilagbajnoksag_tovabbjutas/"/>
      </related>
    </article>
  </body>
</html>