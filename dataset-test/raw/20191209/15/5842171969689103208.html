<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/362103-latvijas-u-20-hokeja-izlase-ar-uzvaru-uzsak-cinu-par-atgriesanos-elites-divizija"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Latvijas U-20 hokeja izlase ar uzvaru uzsāk cīņu par atgriešanos elites divīzijā"/>
    <meta property="og:description" content="Latvijas U-20 vīriešu hokeja izlase pirmdien Minskā ar uzvaru pār dāņiem uzsāka pasaules čempionāta pirmās divīzijas A grupas turnīru."/>
  </head>
  <body>
    <article>
      <h1>Latvijas U-20 hokeja izlase ar uzvaru uzsāk cīņu par atgriešanos elites divīzijā</h1>
      <address><time datetime="2019-12-09T15:40:00+00:00">09 Dec 2019, 15:40</time> by <a rel="author">Jauns.lv / LETA</a></address>
      <p>
        <b>Latvijas U-20 vīriešu hokeja izlase pirmdien Minskā ar uzvaru pār dāņiem uzsāka pasaules čempionāta pirmās divīzijas A grupas turnīru.</b>
      </p>
      <p>Latvija pārspēja Dāniju ar 3:0 (1:0, 1:0, 1:0).</p>
      <p>Divus vārtus guva Kārlis Bucenieks, bet uzvaras vārti Gļeba Prohorenkova kontā.</p>
      <p>Rezultātu 13.minūtes sākumā pēc Patrika Zabusova un Ralfa Jevdokimova piespēlēm atklāja Prohorenkovs. 32.minūtē skaisti izgājienu divatā pret vienu aizsargu realizēja Bucenieks, rezultatīvas piespēles ieskaitot arī Denisam Fjodorovam un Jānim Švanenbergam. Savukārt 55.minūtē latviešiem palīdzēja dāņi, kuri ripu no savas zonas gribēja izdabūt caur centru, kas beidzās ar vēl vienu precīzu Bucenieka metienu pēc Ričarda Grīnberga un Švanenberga piespēlēm.</p>
      <p>Dienas pirmajā spēlē Norvēģija ar 6:2 (1:0, 5:2, 0:0) apspēlēja Slovēniju.</p>
      <p>Pasaules čempionāts pirmās divīzijas A grupā norisināsies līdz svētdienai. 10.decembrī Latvijai paredzēta spēle ar Baltkrieviju, 12.decembrī - ar Slovēniju, 13.decembrī - ar Austriju un 15.decembrī - ar Norvēģiju.</p>
      <p>Vislielākā pārstāvniecība šā gada Latvijas U-20 izlases sastāvā ir no Krievijas Jaunatnes hokeja līgas (MHL) komandas "Rīga". Valstsvienībā spēlēs 14 "Rīgas" hokejisti.</p>
      <p>Gatavošanos pasaules čempionātam Latvijas U-20 izlase uzsāka novembrī. Kārļa Zirņa padotie vispirms aizvadīja treniņspēli ar Hokeja skolas "Rīga" komandu, kur tika izcīnīta uzvara ar 3:2 pēcspēles metienos. Savukārt piektdien latvieši ar 9:2 sagrāva Austriju.</p>
      <p>Jau ziņots, ka Latvijas izlasei nepalīdzēs šovasar Nacionālajā hokeja līgā (NHL) draftētais vārtsargs Artūrs Šilovs. Tāpat šo hokejistu vienaudzis ir rezultatīvais aizsargs Arvils Bergmanis, kurš dzimis 1999.gada pašā nogalē, bet šajā turnīrā drīkst spēlēt hokejisti, kuri dzimuši 2000.gadā un vēlāk.</p>
      <p>Kārlim Zirnim arī šajā sezonā asistēs amerikāņu speciālists Frenciss Anzalone. Tāpat asistenta pienākumus pildīs Raimonds Vilkoits un vārtsargu treneris Edgars Lūsiņš. Tikmēr par U-20 valstsvienības fizisko sagatavotību, kā ierasts, būs atbildīgs Ēriks Visockis. Arī šajā sezonā U-20 ģenerālmenedžera pienākumi uzticēti Jurim Opuļskim.</p>
      <p>Gatavojoties pasaules čempionātam Minskā, Latvijas U-20 izlase maijā piedalījās Melnās jūras kausa izcīņā, augustā aizvadīja treniņnometni "Inbox.lv" ledus hallē, bet novembrī startēja četru nāciju turnīrā Bobrujskā, Baltkrievijā.</p>
      <p>Iepriekšējā gadā Latvijas izlase Vācijas pilsētā Fisenē pirmās divīzijas A grupā finišēja ceturtajā vietā sešu komandu konkurencē un arī šogad spēlēs pirmajā divīzijā. Uz elites divīziju tiks grupas uzvarētāji.</p>
      <p>Vēl 2017.gada sākumā Latvija spēlēja elites divīzijā, taču zaudēja visās spēlēs, kas lika izkrist uz līmeni zemāku turnīru.</p>
      <p>Latvijas U-20 valstsvienības paplašinātais kandidātu saraksts:</p>
      <p>vārtsargi - Bruno Brūveris, Jānis Voris (visi - "Rīga");</p>
      <p>aizsargi - Artūrs Brikmanis, Ernests Ošenieks, Rūdolfs Spilva, Miks Tumānovs, Ņikita Mateiko (visi - "Rīga", MHL), Harijs Brants ("Acadie-Bathurst Titan", QMJHL), Patriks Ozols ("Lone Star Brahmas", NAHL);</p>
      <p>uzbrucēji - Raivis Ansons ("Baie-Comeau Drakkar", QMJHL), Deniss Fjodorovs, Ričards Grīnbergs, Antons Siņegubovs, Kristaps Skrastiņš, Jānis Švanenbergs, Patriks Zabusovs, Kārlis Bucenieks (visi - "Rīga", MHL), Ričards Fomins ("Liepāja"), Viktors Jašunovs ("Sodertalje SK J20", Zviedrija), Rūdolfs Polcs ("Val-d'Or Foreurs", QMJHL), Ralfs Jevdokimovs (Daugavpils "Dinaburga"), Gļebs Prohorenkovs, Raimonds Mikus Vītoliņš (abi - Hokeja skola "Rīga").</p>
    </article>
  </body>
</html>