<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B1-%D9%84%D8%A8%D9%86%D8%A7%D9%86-%D9%86%DB%8C%D8%B1%D9%88%D9%87%D8%A7%DB%8C-%D8%B3%D9%8F%D9%86%D9%91%DB%8C-%D8%A8%D8%A7%D8%B1-%D8%AF%DB%8C%DA%AF%D8%B1-%D8%AE%D9%88%D8%A7%D8%B3%D8%AA%D8%A7%D8%B1-%DA%AF%D8%B2%DB%8C%D9%86%D8%B4-%D8%B3%D8%B9%D8%AF-%D8%AD%D8%B1%DB%8C%D8%B1%DB%8C-%D8%A8%D9%87-%D9%85%D9%82%D8%A7%D9%85-%D9%86%D8%AE%D8%B3%D8%AA-%D9%88%D8%B2%DB%8C%D8%B1%DB%8C-%D8%B4%D8%AF%D9%86%D8%AF-20191209/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-12-09T15:06:37+00:00"/>
    <meta property="og:title" content="در لبنان نیروهای سُنّی بار دیگر خواستار گزینش سعد حریری به مقام نخست وزیری شدند"/>
    <meta property="og:description" content="در لبنان، در پی کناره گیری سمیرالخطیب، نامزدِ احزاب و نیروهای سُنّی کشور برای احراز مقام نخست وزیری، نام سعد حریری نخست وزیر پیشین یکبار دیگر بر سر زبان‌ها افتاده است. سمیرالخطیب که برای هدایت هیئت دولت از حمایت سعد حریری برخوردار شده بود، اعلام کرد..."/>
  </head>
  <body>
    <article>
      <h1>در لبنان نیروهای سُنّی بار دیگر خواستار گزینش سعد حریری به مقام نخست وزیری شدند</h1>
      <address>
        <time datetime="2019-12-09T15:06:37+00:00">09 Dec 2019, 15:06</time>
      </address>
      <p>
        <b>در لبنان، در پی کناره گیری سمیرالخطیب، نامزدِ احزاب و نیروهای سُنّی کشور برای احراز مقام نخست وزیری، نام سعد حریری نخست وزیر پیشین یکبار دیگر بر سر زبان‌ها افتاده است. سمیرالخطیب که برای هدایت هیئت دولت از حمایت سعد حریری برخوردار شده بود، اعلام کرد که در دیدار با مفتی بزرگ لبنان، عبدالطیف دریان، دریافته است که جامعۀ سُنّی مذهب این کشور خواستار آنست که نخست وزیر پیشین مقام خود را باز یابد.</b>
      </p>
      <p>نشست پارلمان لبنان که قرار بود امروز دوشنبه ٩ دسامبر/١٨ آذر، برای گزینش نخست وزیر آیندۀ این کشور تشکیل شود، در پی کناره گیری تنها نامزد احراز این مقام، به هفتۀ آینده موکول شد. سمیرالخطیب پس از دیدار با مفتی بزرگ این کشور اعلام کرد که از حمایت نیروهای سُنّی برخوردار نیست و آنان بر سر نام سعد حریری به توافق رسیده‌اند.</p>
      <p>این انتخاب با این حال باخواست تظاهرکنندگان لبنانی که خواستار کناررفتن کلیۀ سیاستمردان و احزابی هستند که در دو دهۀ اخیر بر این کشور حکومت کرده‌اند، کاملاً ناسازگار است.</p>
      <p>سعد حریری که در روز ٢٩ اکتبر در پی دو هفته اعتصاب گسترده در کشور و اعتراض به ناکارآمدی و فساد دولت ناگزیر از مقام خود کناره گرفت، خود یکی از شخصیت‌های نمادین مورد اعتراض جنبش مدنی این کشور است. او ده روز پیش اعلام کرده بود که مایل به تشکیل دولت آینده نیست.</p>
      <p>پیشنهاد نام سمیرالخطیب نیز با ناخرسندی تظاهرکنندگان روبرو شده بود. هر چند او تا کنون همواره در بخش خصوصی به کار مشغول بوده و هم اینک نیز معاون مدیر عامل یک شرکت بزرگ ساختمانی است، اما همواره به حلقه‌های قدرت در این کشور نزدیک بوده است.</p>
      <p>دفتر ریاست جمهوری لبنان با انتشار بیانیه‌ای اعلام کرد که لغو نشست امروز پارلمان و به تعویق انداختن آن «به درخواست اکثر گروه‌های پارلمانی به منظور فراهم ساختن فرصت بیشتر برای مشورت» انجام گرفته است.</p>
      <p>تظاهرگنندگان لبنانی در آستانۀ تشکیل این نشست، نشستی که اینک یکبار دیگر به تعویق افتاده است، از جمعۀ گذشته به خیابان‌ها بازگشته و با بستن جاده‌ها و شماری از مدارس و بانک‌ها مخالفت خود را با گزینش نامزد مورد حمایت سعد حریری و دیگر نام‌هائی که در روزهای اخیر بر سر زبان‌ها افتاده است، اعلام کردند.</p>
      <p>آنان خواستار تشکیل دولتی فن‌سالار مرکب از شخصیت‌های مستقل و بدون مشارکت نمایندگان احزاب برای پایان دادن به فساد و خارج کردن کشور از رکود اقتصادی هستند. میشل عون، رئیس جمهوری لبنان به تشکیل یک دولت «سیاسی ـ فن سالار» مرکب از کارشناسان و سیاستمردان رضایت داده است. حزب‌الله لبنان نیز با هرگونه دولتی که منحصراً از کارشناسان تشکیل شود مخالف است.</p>
      <p>این چنین به نظر می‌رسد که بحران سیاسی در این کشور همچنان پا برجا خواهد ماند.</p>
    </article>
  </body>
</html>