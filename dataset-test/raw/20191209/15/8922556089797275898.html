<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/oppositionen-tvingade-regeringen-att-backa-5469594.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T15:43:59+00:00"/>
    <meta property="og:title" content="Oppositionen tvingade regeringen att backa"/>
    <meta property="og:description" content="Politik Hotet mot arbetsmarknadsminister Eva Nordmark (S) är över.Oppositionen släpper frågan om en misstroendeförklaring mot henne efter att regeringen och Centern och Liberalerna tvingats till reträ"/>
  </head>
  <body>
    <article>
      <h1>Oppositionen tvingade regeringen att backa</h1>
      <h2>Politik Hotet mot arbetsmarknadsminister Eva Nordmark (S) är över.Oppositionen släpper frågan om en misstroendeförklaring mot henne efter att regeringen och Centern och Liberalerna tvingats till reträtt om reformen av Arbetsförmedlingen.</h2>
      <address><time datetime="2019-12-09T15:43:59+00:00">09 Dec 2019, 15:43</time> by <a rel="author">Owe Nilsson/TT,Lars Larsson/TT</a></address>
      <figure>
        <img src="https://img8.ntm.eu/unt/public/img/5469595/1209164504/arbetsformedlingens-huvudkonto?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Hotet från oppositionen om att fälla Eva Nordmark i en misstroendeförklaring tvingade regeringen och de två övriga samarbetspartierna att komma överens under helgen. Och det gjorde man.</p>
      <p>Arbetsmarknadsministern meddelade på en pressträff att man böjer sig för båda de två krav som Moderaterna och Kristdemokraterna ställt sig bakom. Reformeringen av Arbetsförmedlingen skjuts upp ett år, och den ursprungliga planen på att reformen skulle vila på lagen om valfrihetssystem (LOV) skrotas.</p>
      <p>LOV innebär ett förfarande där den enskilde har rätt att välja den leverantör som ska utföra tjänsten och som Arbetsförmedlingen godkänt och tecknat kontrakt med. Det är Centerpartiet som har förespråkat att reformeringen skulle bygga på den lagen.</p>
      <figure>
        <img src="https://img7.ntm.eu/unt/public/img/5469798/1209164504/arbetsformedlingens-huvudkonto?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Janerik Henriksson/TT | Arbetsförmedlingens huvudkontor i Solna. Arkivbild.</figcaption>
      </figure>
      <h3>Skarp kontroll</h3>
      <p>Men ett krav från M, KD och V, har varit att lagen inte ska utgöra grunden för förändringen av Arbetsförmedlingen.</p>
      <blockquote>Vi backar ifrån att LOV ska vara grunden för det här systemet. Den eller de upphandlingsformer som är mest ändamålsenliga ska användas, sade Eva Nordmark.</blockquote>
      <p>Hon framhöll behovet av skarp kontroll. Farhågorna från kritikerna har varit att oseriösa aktörer kommer in med hjälp av LOV. Med lagen om offentlig upphandling (LOU) är kontrollen noggrannare.</p>
      <blockquote>Det ska finnas robusta kontroll- och uppföljningssystem. Oseriösa aktörer ska kunna utestängas. Fristående aktörer ska inte kunna selektera bort arbetssökande utifrån förväntad lönsamhet, sade Nordmark.</blockquote>
      <h3>Oklara besked</h3>
      <p>Enligt Nordmark innebär förändringen att privatiseringen av Arbetsförmedlingen inte blir lika långtgående som det var tänkt från början. Exakt vad detta innebär i praktiken är dock oklart. För samtidigt säger Eva Nordmark att LOV kan komma att användas ibland och i vissa sammanhang. Vad det innebär konkret, vet inte ens Arbetsförmedlingens nya generaldirektör Maria Mindhammar.</p>
      <p>"Exakt vad detta betyder får vi återkomma till. Vi kommer nu ha en dialog med regeringen om detta", säger hon i en skriftlig kommentar till TT. Vänsterpartiets ledare Jonas Sjöstedt noterade den här otydligheten.</p>
      <blockquote>Om regeringen skulle komma tillbaka med förslag att delvis använda LOV i reformeringen av Arbetsförmedlingen, kommer Vänsterpartiet att försöka samla en riksdagsmajoritet emot det, sade Sjöstedt, som i övrigt var nöjd med regeringens besked.</blockquote>
      <blockquote>Som helhet har regeringen backat på alla punkter, sade Sjöstedt, vars parti var det som hotade med att väcka misstroende och fick M och KD samt SD med sig.</blockquote>
      <h3>Centern har tvingats backa</h3>
      <p>Moderatledaren Ulf Kristersson anser sig ha fått tillräckliga svar från regeringen.</p>
      <blockquote>Målet var inte att avsätta en minister, utan att stoppa dålig politik, sade han.</blockquote>
      <p>Vänsterpartiet lär få svårt att få med sig Moderaterna en gång till, eftersom M inte är emot att LOV används. Vad man vände sig mot var att den lagen skulle utgöra grunden för reformen.</p>
      <p>Trots att det är Centern som framför allt har fått backa i frågan om LOV, så är partiet nöjt, enligt Anders W Jonsson, vikarierande partiledare för Centerpartiet.</p>
      <blockquote>Det här känns bra. Nu finns det en hållbar lösning för hur vi ska förändra Arbetsförmedlingen. Det fanns det inte när fyra partier var beredda att enas om att stoppa den, sade han till TT.</blockquote>
      <p>Den andra partnern i överenskommelsen med regeringen, Liberalerna, tycker att resultatet blev bättre än vad som var fallet tidigare.</p>
      <blockquote>Det måste jag säga att det tycker jag. Vi från vårt parti har inga problem med att riksdagen vill förbättra de reformer som vi vill genomföra och vi fyra partier inser också att vi inte har majoritet, sade partiledaren Nyamko Sabuni.</blockquote>
      <h3>Fakta</h3>
      <p>
        <b>Fakta: Gjorda ändringar</b>
      </p>
      <p>I den så kallade januariöverenskommelsen mellan regeringspartierna Socialdemokraterna och Miljöpartiet och samarbetspartierna Centerpartiet och Liberalerna sägs det i punkten om Arbetsförmedlingen att "ett nytt system baserat på LOV (lagen om Valfrihetssystem) ska utvecklas..."</p>
      <p>Nu säger regeringen att "reformeringen av Arbetsförmedlingen ska inte vila på LOV".</p>
      <p>Om tidsplanen säger januariöverenskommelsen att förändringen av Arbetsförmedlingen ska vara fullt genomförd 2021. Nu sägs det att reformen skjuts fram ett år, för att träda i kraft i slutet av 2022.</p>
      <p>Källa: Januariöverenskommelsen, regeringen.</p>
    </article>
  </body>
</html>