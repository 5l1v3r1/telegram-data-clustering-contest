<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/907163/-meer-kans-op-succes-met-vercauteren-aanpak-dan-kompany-filosofie-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-12-09T15:15:00+00:00"/>
    <meta property="og:title" content="“Meer kans op succes met Vercauteren-aanpak dan Kompany-filosofie”"/>
    <meta property="og:description" content="Frank Vercauteren is de hoofdtrainer van RSC Anderlecht en hanteert een voorzichtigere aanpak dan Vincent Kompany. Volgens Peter Vandenbempt heeft die aanpak meer kans op slagen."/>
  </head>
  <body>
    <article>
      <h1>“Meer kans op succes met Vercauteren-aanpak dan Kompany-filosofie”</h1>
      <address>
        <time datetime="2019-12-09T15:15:00+00:00">09 Dec 2019, 15:15</time>
      </address>
      <p>
        <b>Frank Vercauteren is de hoofdtrainer van RSC Anderlecht en hanteert een voorzichtigere aanpak dan Vincent Kompany. Volgens Peter Vandenbempt heeft die aanpak meer kans op slagen.</b>
      </p>
      <p>‘Speelde Anderlecht te voorzichtig tegen Charleroi?’, vraagt Vandenbempt zich af. ‘Om die vraag te beantwoorden, moeten we eerst onderzoeken wat de standaard is waaraan we het Anderlecht van vandaag moeten afmeten. Dat is uiteraard niet de standaard van het langere verleden. Dat is al vele, vele jaren niet meer het geval. De voorbije jaren was er af en toe wel nog succes, maar nu zitten ze toch al een paar jaar nog een paar niveaus lager.’</p>
      <p>Vandenbempt denkt dat de aanpak van Vercauteren meer kans op succes heeft. ‘Op basis van de spelers die gisteren voorhanden waren, lijkt de aanpak van Vercauteren mij logisch en pragmatisch. Je hebt een grotere kans op succes dan met de Kompany-filosofie van het begin van het seizoen. Anderlecht kreeg met Charleroi een ploeg in vorm tegenover zich en het moest dat ook nog eens doen met de jongste ploeg ooit, gemiddeld niet eens 21 jaar.’</p>
      <p>Anderlecht slikte geen tegendoelpunt tegen Charleroi. ‘Zonder de spelers die gehaald waren om al die jonge talenten te begeleiden, zoals een Kompany, Nasri en Chadli. We stellen ook al enkele weken vast dat niet al die jongeren het niveau hebben, nu zeker nog niet en misschien ook op termijn niet. Dan lijkt het mij dat Vercauteren terecht tevreden is als er geen goal wordt geslikt.’</p>
      <p><b>Play-Off 1</b><br/>‘Op die manier kunnen ze de illusie van Play-off I zo lang mogelijk in leven houden. Veel meer dan een illusie lijkt mij dat niet. Als je weet dat Anderlecht de komende weken tegen Standard, Genk en Antwerp speelt, dan is het al een groot succes als die illusie met Kerstmis ook nog levendig is’, aldus Vandenbempt tegenover <a href="https://sporza.be/nl/2019/12/09/vandenbempt-over-anderlecht-standard-en-genk/"><i>Sporza</i></a>.</p>
      <aside>Lees meer<br/><a href="https://www.voetbalprimeur.be/nieuws/907160/anderlecht-wil-shoppen-in-jpl-afrondende-onderhandelingen-voor-aanvaller-.html?campname=highlighted-content&amp;camplink=onderaan">UPDATE: ‘Club Brugge wil stokje steken voor transferplannen Anderlecht’</a></aside>
    </article>
  </body>
</html>