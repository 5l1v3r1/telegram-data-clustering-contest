<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/spor/ispanyol-futbolunun-tarihi-sike-davasinda-36-futbolcuya-beraat/haber-1028698"/>
    <meta property="og:site_name" content="Akşam"/>
    <meta property="article:published_time" content="2019-12-09T15:32:00+00:00"/>
    <meta property="og:title" content="İspanyol futbolunun tarihi şike davasında 36 futbolcuya beraat"/>
    <meta property="og:description" content="La Liga tarihinin, 8 yıl sonra sonuçlanan en büyük şike davasında, 36 futbolcu hakkında beraat kararı çıktı."/>
  </head>
  <body>
    <article>
      <h1>İspanyol futbolunun tarihi şike davasında 36 futbolcuya beraat</h1>
      <h2>La Liga tarihinin, 8 yıl sonra sonuçlanan en büyük şike davasında, 36 futbolcu hakkında beraat kararı çıktı.</h2>
      <address>
        <time datetime="2019-12-09T15:32:00+00:00">09 Dec 2019, 15:32</time>
      </address>
      <p>La Liga'da 2010-2011 sezonunun son haftasında oynanan ve deplasmanda Levante'yi 2-1 yenen Real Zaragoza'nın ligde kalmasıyla sonlanan maçta şike yapıldığı iddiasıyla açılan dava sonuçlandı.</p>
      <p>Valensiya Mahkemesi, savcılığın suçlamalarını yeterli bulmayarak sanık 36 futbolcu ile Real Zaragoza Kulübü hakkında beraat kararı açıkladı.</p>
      <p>Mahkeme, evrakta sahtecilik suçlamasıyla Real Zaragoza'nın eski kulüp başkanı Agapito Iglesias ve eski sportif direktörü Javier Porquera'ya ise 1 yıl 3'er ay hapis cezası verilmesini karara bağladı.</p>
      <p>Sanıklar arasında 2009-2010 sezonunda Galatasaray'da forma giyen eski kaleci Leo Franco ve 2004-2005 sezonunda Beşiktaş'ta oynayan eski futbolcu Juanfran Garcia da bulunuyordu.</p>
      <p>İspanyol savcı iddianamesinde, Real Zaragoza Kulübünün maçı kaybetmeleri karşılığında Levante'de forma giyen futbolculara 965 bin avro ödemeyi taahhüt ettiği öne sürülüyordu.</p>
      <p>La Liga'da 2010-2011 sezonunun son haftasında 21 Mayıs 2011 tarihinde oynanan karşılaşmada Real Zaragoza deplasmanda Levante'yi 2-1 yenerek ligde kalmış ve bu skordan dolayı düşen 3. takım Deportivo La Coruna olmuştu.</p>
    </article>
  </body>
</html>