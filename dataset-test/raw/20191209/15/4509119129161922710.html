<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055287/article/oikonomia/ellhnikh-oikonomia/se-8esh-maxhs-oi-ependytes-gia-thn-agora-fysikoy-aerioy"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T15:50:39+00:00"/>
    <meta property="og:title" content="Σε θέση μάχης οι επενδυτές για την αγορά φυσικού αερίου"/>
    <meta property="og:description" content="Συνωστισμός «μνηστήρων» για τη ΔΕΠΑ Εμπορίας και τη ΔΕΠΑ Υποδομών, με την πρώτη να γίνεται αντικείμενο διεκδίκησης κυρίως εγχώριων επενδυτών και τη δεύτερη κυρίως ξένων, καταγράφεται στα αρμόδια επιτελεία του υπουργείου Ενέργειας και του ΤΑΙΠΕΔ ενόψει εκκίνησης των διαδικασιών για την ιδιωτικοποίησή τους."/>
  </head>
  <body>
    <article>
      <h1>Σε θέση μάχης οι επενδυτές για την αγορά φυσικού αερίου</h1>
      <address><time datetime="2019-12-09T15:50:39+00:00">09 Dec 2019, 15:50</time> by <a rel="author" href="https://www.kathimerini.gr/authors/xrysa-liaggoy" target="_blank">ΧΡΥΣΑ ΛΙΑΓΓΟΥ</a></address>
      <p>Συνωστισμός «μνηστήρων» για τη ΔΕΠΑ Εμπορίας και τη ΔΕΠΑ Υποδομών, με την πρώτη να γίνεται αντικείμενο διεκδίκησης κυρίως εγχώριων επενδυτών και τη δεύτερη κυρίως ξένων, καταγράφεται στα αρμόδια επιτελεία του υπουργείου Ενέργειας και του ΤΑΙΠΕΔ ενόψει εκκίνησης των διαδικασιών για την ιδιωτικοποίησή τους.</p>
      <p>Οι εγχώριοι παίκτες θα δώσουν μάχη για τη διεκδίκηση της ΔΕΠΑ Εμπορίας, στοχεύοντας κυρίως στον έλεγχο της ΕΠΑ Αττικής και στις συνέργειες που μπορούν να δημιουργήσουν μεταξύ των αγορών φυσικού αερίου και ηλεκτρισμού, αξιοποιώντας το εκτεταμένο χαρτοφυλάκιό της στη λιανική αγορά. Η χονδρεμπορική δραστηριότητα της ΔΕΠΑ Εμπορίας, παρότι έχει συρρικνωθεί σε ποσοστό κοντά στο 40%, εξακολουθεί να παρουσιάζει επενδυτικό ενδιαφέρον, δεδομένου ότι η αγορά του φυσικού αερίου διευρύνεται και αναμένεται να ενισχυθεί περαιτέρω τα επόμενα χρόνια. Αφενός λόγω του ρόλου που καλείται να παίξει το φυσικό αέριο ως καύσιμο «γέφυρα» στη μετάβαση από την απολιγνιτοποίηση στις ανανεώσιμες πηγές ενέργειας και αφετέρου των εξαγωγικών προοπτικών στις αγορές των Βαλκανίων με την ολοκλήρωση των αγωγών Tap και IGB αλλά και των προωθούμενων νέων υποδομών στην Αλεξανδρούπολη (τερματικός σταθμός LNG) και την Καβάλα (υπόγεια αποθήκη φυσικού αερίου). Τα μακροπρόθεσμα τέλος συμβόλαια της ΔΕΠΑ Εμπορίας με τους διεθνείς προμηθευτές (Gazprom, Botas και Sonatrahc) αν και δεν προσφέρουν ανταγωνιστικές τιμές, προσδίδουν πρόσθετη αξία στο χαρτοφυλάκιο της εταιρείας, αφού ο νέος επενδυτής μπορεί να τα επαναδιαπραγματευθεί. Η διοίκηση της ΔΕΠΑ, εξάλλου, έχει ξεκινήσει ήδη διαπραγματεύσεις για τη βελτίωση των συμβατικών όρων προμήθειας και με τους τρεις διεθνείς προμηθευτές, με αιχμή τις τιμές και τις ρήτρες take or pay.</p>
      <p>Θέση για τη διεκδίκηση του 65% που διαθέτει το Δημόσιο στη ΔΕΠΑ Εμπορίας, έχουν πάρει ήδη όλοι οι μεγάλοι ενεργειακοί όμιλοι της χώρας. Τα ΕΛΠΕ που συμμετέχουν ήδη στην εταιρεία με ποσοστό 35% έχουν δημοσίως δηλώσει το ενδιαφέρον τους για τον πλήρη έλεγχο της εταιρείας, όπως και την απόφασή τους για πώληση της συμμετοχής τους στην περίπτωση που δεν κριθούν πλειοδότες. Αυτό που δεν έχει ακόμη αποφασιστεί είναι εάν τα ΕΛΠΕ θα κατέβουν στον διαγωνισμό αυτόνομα ή σε συνεργασία με την ιταλική Edison, με την οποία δραστηριοποιούνται από κοινού μέσω της Elpedison στην αγορά ηλεκτρισμού και στη λιανική αφορά φυσικού αερίου. Η Edison έχει επίσης δηλώσει το ενδιαφέρον της για τη ΔΕΠΑ Εμπορίας και οι δύο εταιρείες εξετάζουν, σύμφωνα με πληροφορίες, την κοινή κάθοδό τους στον διαγωνισμό. Δημοσίως έχει εκφράσει το ενδιαφέρον της για τη ΔΕΠΑ Εμπορίας και η Mytilineos, η οποία όμως λόγω των υψηλών μεριδίων που κατέχει στην αγορά (36% συνολικά και 48% στο LNG) θα πρέπει να λάβει υπόψη της ζητήματα ανταγωνισμού. «Η ΔΕΠΑ μας ενδιαφέρει, ωστόσο για να την αποκτήσουμε, πρέπει πρώτα να αποδεχθούμε ότι θα αφήσουμε πελάτες και θα κατεβάσουμε τα μερίδιά μας σε αποδεκτά από την Επιτροπή Ανταγωνισμού επίπεδα» δήλωσε προσφάτως στους θεσμικούς επενδυτές ο επικεφαλής της εταιρείας κ. Ευάγγελος Μυτιληναίος. Τον έλεγχο της ΔΕΠΑ Εμπορίας θα επιδιώξει και ο όμιλος Κοπελούζου, καθώς μέσω αυτής θα ενισχύσει περαιτέρω τη θέση του στη χονδρεμπορική αγορά αλλά και θα εισέλθει στη λιανική μέσω της ΕΠΑ Αττικής. Ο όμιλος Κοπελούζου φέρεται να κατεβαίνει στον διαγωνισμό σε συνεργασία με την τσεχική εταιρεία ΚΚCG που έχει συμμετοχή και στον ΟΠΑΠ.  Δεδομένο θεωρείται το ενδιαφέρον της  Μotor OiΙ, η οποία έχει εντάξει στη στρατηγική της τόσο την αγορά φυσικού αερίου όσο και την αγορά ηλεκτρισμού. Το ενδιαφέρον της  Μotor Oil  εστιάζεται κυρίως στην ΕΠΑ Αττικής όπως φάνηκε κατά τη διάρκεια της εξαγοράς του ποσοστού που κατείχε η Shell στην εταιρεία από τη ΔΕΠΑ, με την υποβολή ενστάσεων στην Επιτροπή Ανταγωνισμού. Ενδιαφέρον τέλος αναμένεται να εκφραστεί και από την ΤΕΡΝΑ, αφού η ιδιωτικοποίηση της ΔΕΠΑ Εμπορίας θα είναι καταλύτης για τις εξελίξεις στη λιανική αγορά φυσικού αερίου και ηλεκτρισμού όπου δραστηριοποιείται η εταιρεία. </p>
      <p>
        <b>Εκκίνηση ιδιωτικοποίησης</b>
      </p>
      <p>Η διαδικασία ιδιωτικοποίησης της ΔΕΠΑ ξεκινάει την ερχόμενη εβδομάδα με τη δημοσίευση από το ΤΑΙΠΕΔ της πρόσκλησης εκδήλωσης ενδιαφέροντος για τη διάθεση του 65% της ΔΕΠΑ Υποδομών. Η εταιρεία θα προέλθει από την απόσχιση από τη ΔΕΠΑ του κλάδου των υποδομών και τη συγχώνευση των ΕΔΑ Αττικής, ΔΕΔΔΑ και του 51% της ΕΔΑ ΘΕΣΣ, διαδικασία που θα ξεκινήσει το αμέσως επόμενο διάστημα από τη ΔΕΠΑ και θα ολοκληρωθεί έως τον Μάρτιο του 2020. Ενδιαφέρον για τη ΔΕΠΑ Υποδομών έχει εκφραστεί επισήμως στο ΤΑΙΠΕΔ, αλλά και στη διοίκηση της ΔΕΠΑ  από την Italgas και τη γερμανική ΕΟΝ αλλά και από funds που δραστηριοποιούνται διεθνώς σε χαρτοφυλάκια υποδομών, τα οποία πιθανότατα να προσέλθουν στον διαγωνισμό σε συνεργασία με ελληνικές κατασκευαστικές εταιρείες. Τα ΕΛΠΕ εξετάζουν τη διάθεση του ποσοστού τους στη ΔΕΠΑ Υποδομών από κοινού με το ποσοστό του Δημοσίου κατά το μοντέλο που ακολούθησαν στον ΔΕΣΦΑ και το οποίο αποδείχθηκε πετυχημένο. Η προκήρυξη του διαγωνισμού για τη ΔΕΠΑ Υποδομών αναμένεται τον Φεβρουάριο και η όλη διαδικασία για την ανάδειξη πλειοδότη προβλέπεται να ολοκληρωθεί μέχρι τον Απρίλιο. Η διαδικασία για τη ΔΕΠΑ Εμπορίας θα ξεκινήσει με την πρόσκληση εκδήλωσης ενδιαφέροντος τον Ιανουάριο. </p>
    </article>
  </body>
</html>