<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104030/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T15:21:22+00:00"/>
    <meta property="og:title" content="Зеленський завершив першу зустріч у рамках &quot;нормандського саміту&quot; в Парижі"/>
    <meta property="og:description" content="У Єлисейському палаці завершилася зустріч президента Володимира Зеленського з французьким колегою  Емманюелем Макроном."/>
  </head>
  <body>
    <article>
      <h1>Зеленський завершив першу зустріч у рамках "нормандського саміту" в Парижі</h1>
      <address>
        <time datetime="2019-12-09T15:21:22+00:00">09 Dec 2019, 15:21</time>
      </address>
      <p>У Єлисейському палаці завершилася зустріч президента Володимира Зеленського з французьким колегою Еммануелем Макроном.</p>
      <p>Про це повідомляє кореспондент "Європейської правди".</p>
      <p>Їхні переговори були першою двосторонньою зустріччю, що проходила у рамках "нормандського саміту".</p>
      <p>У пресслужбі президента України наголосили, що зустріч проходила у рамках "напрацювання бачення щодо завершення війни на Донбасі". Водночас про жодні домовленості у Зеленського не повідомили, заявивши лише, що  Макрон "ознайомив Володимира Зеленського зі сценарієм та форматом проведення переговорів".</p>
      <p>Як відомо, також заплановані двосторонні зустрічі Володимира Зеленського з канцлером Німеччини Ангелою Меркель та Президентом Росії Владіміром Путіним, а також зустріч чотирьох лідерів.</p>
      <p>Джерела "Європейської правди" кажуть, що після всіх цих зустрічей лідери планують провести також спільну вечерю, і лише після неї вийдуть на прес-конференцію.</p>
      <p>Раніше повідомлялося, що у Парижі <a href="https://www.eurointegration.com.ua/news/2019/12/9/7103997/"><b>Зеленський та Путін найімовірніше говоритимуть також про газ</b></a>.</p>
    </article>
  </body>
</html>