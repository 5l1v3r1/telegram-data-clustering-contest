<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35523-pirmoji-skaitmenine-moneta-bus-skirta-nepriklausomybes-aktui"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:20:38+00:00"/>
    <meta property="og:title" content="Pirmoji skaitmeninė moneta bus skirta Nepriklausomybės aktui"/>
    <meta property="og:description" content="Pirmoji pasaulyje skaitmeninė kolekcinė moneta bus skirta 1918 metų vasario 16 dienos Lietuvos Nepriklausomybės aktui ir dvidešimčiai jį pasirašiusių signatarų, pranešė Lietuvos bankas."/>
  </head>
  <body>
    <article>
      <h1>Pirmoji skaitmeninė moneta bus skirta Nepriklausomybės aktui</h1>
      <address>
        <time datetime="2019-12-09T15:20:38+00:00">09 Dec 2019, 15:20</time>
      </address>
      <figure>
        <img src="http://budas.lt/images/gruodis/aktui.jpg"/>
      </figure>
      <p>Pirmoji pasaulyje skaitmeninė kolekcinė moneta bus skirta 1918 metų vasario 16 dienos Lietuvos Nepriklausomybės aktui ir dvidešimčiai jį pasirašiusių signatarų, pranešė Lietuvos bankas.</p>
      <p>Blokų grandinės technologijos (angl. <i>blockchain</i>) pagrindu kuriamą monetą planuojama išleisti 2020 metų pavasarį.</p>
      <p>„Kurdami inovatyvią monetą, pasirinkome signatarus dėl jų reikšmės mūsų šalies istorijai ir indėlio atkuriant valstybę. Ne vieną iš signatarų galime pavadinti tuometinio laikmečio inovatoriais – kūrusiais ir atnešusiais pažangius dalykus į Lietuvą“, – pranešime sakė LB valdybos narys Marius Jurgilas.</p>
      <p>Jo teigimu, tikimasi, kad moneta atvers kokybiškai naują puslapį Lietuvos numizmatikos istorijoje ir paskatins jaunus žmones susidomėti monetų kolekcionavimu.</p>
      <p>Lietuvos bankas ketina išleisti 24 tūkst. skaitmeninių žetonų. Kiekvienas jų vaizduos vieną iš dvidešimties signatarų, o kolekcininkai galės bandyti surinkti visą kolekciją.</p>
      <p>Centrinio banko teigimu, fizinės kolekcinės monetos nominalas bus neįprastas – 19,18 euro – ir skirtas šiai Lietuvai svarbiai datai įamžinti. Sidabro moneta – kredito kortelės dydžio ir formos, joje vaizduojamas Nepriklausomybės aktas ir signatarai.</p>
      <footer>Vilnius, gruodžio 9 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>