<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/dodelom-nagrada-zavrsen-pancevo-film-festival/"/>
    <meta property="og:site_name" content="Krstarica"/>
    <meta property="article:published_time" content="2019-12-09T15:14:00+00:00"/>
    <meta property="og:title" content="Dodelom nagrada završen Pančevo film festival"/>
    <meta property="og:description" content="PANČEVO - Šesti Pančevo Film Festival, koji je počeo 4. decembra, zatvoren je sinoć projekcijom filma &quot;To mora biti raj&quot; palestinskog reditelja Elije"/>
  </head>
  <body>
    <article>
      <h1>Dodelom nagrada završen Pančevo film festival</h1>
      <address><time datetime="2019-12-09T15:14:00+00:00">09 Dec 2019, 15:14</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524283-750x430.png"/>
        <figcaption>Foto: Tanjug/Promo</figcaption>
      </figure>
      <p>PANČEVO – Šesti Pančevo Film Festival, koji je počeo 4. decembra, zatvoren je sinoć projekcijom filma „To mora biti raj“ palestinskog reditelja Elije Sulejmana i dodelom nagrada u okviru dve takmičarske selekcije.</p>
      <p>U selekciji Svetionici, u okviru koje je prikazano osam dugometražnih ostvarenja, žiri u sastavu Andrijana Stojković, rediteljka, Leon Lučev, glumac i Greg De Cuir Jr, kurator i prevodilac, odlučio je da dodeli nagradu „Svetionik“ za najbolji film debitantskom delu Marka Đorđevića „Moj Jutarnji Smeh“.</p>
      <p>U obrazloženju, žiri navodi da nagradu dodeljuje filmu koji „nenametljivo, precizno i sa velikim saosećanjem prikazuje delikatna stanja čoveka koji je prestar da bi bio nazvan mladićem, a sam sebi premlad da bi se samostalno otisnuo u život…Film daje dirljivo i jednostavno rešenje za kolektivnu usamljenost i njegov katarzični kraj uliva nadu u snagu koju daje povezivanje sa drugima ljudima“.</p>
      <p>Posebno priznanje ove selekcije dobio je Đakomo Abruceze za dokumentarni film „Amerika“.</p>
      <p>Nagrada „Dimnjak“ za najbolji kratki film u okviru selekcije „Rani Radovi“, koja se dodeljuje filmu koji nagoveštava veliki talenat i potencijal reditelja i koji predstavlja jedinstvenu i originalnu viziju sveta koji nas okružuje, dodeljena je filmu „A sad se spušta veče“ Maje Novaković.</p>
      <p>Žiri ove selekcije činilo je četrnaestoro srednjoškolaca iz Pančeva i Beograda, predvođenih mentorkom – rediteljkom Majom Miloš.</p>
      <p>Nagrade u ovoj selekciji dobili su i Ći Jang (Najbolja režija za film „She Runs“), David Aviles (Posebno priznanje za film „El Hacedor de Muebles“), Jelena Tjapkin (Najbolja glumica za film „Šerbet“), Marko Matić (Najbolji glumac za film „Poslednja slika o ocu“), Danilo Stanimirović (Najbolji scenario za film „Bambilend“), Mario Pućić (Najbolja fotografija za film „Sovjetski psi“) i Štefen Goldkamp i Jelena Maksimović (Najbolja montaža za film „After Two Hours, Ten Minutes Has Pašed“).</p>
      <p>Pančevo Film Festival organizovali su filmski radnici i umetnici okupljeni oko istoimenog udruženje građana, u saradnji sa Kulturnim centrom Pančeva i Domom omladine Pančevo, uz podršku Grada Pančeva, Ministarstva kulture i informisanja Republike Srbije i Filmskog centra Srbije.</p>
      <p>(Tanjug)</p>
    </article>
  </body>
</html>