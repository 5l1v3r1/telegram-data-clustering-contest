<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.dziennik.pl/news/artykuly/615054,dmitrij-miedwiediew-rosja-doping-wada.html"/>
    <meta property="og:site_name" content="sport.dziennik.pl"/>
    <meta property="article:published_time" content="2019-12-09T15:34:00+00:00"/>
    <meta property="og:title" content="Dmitrij Miedwiediew: Wykluczenie to kontynuacja histerii antyrosyjskiej, która przybrała już formę chroniczną"/>
    <meta property="og:description" content="Według premiera Dmitrija Miedwiediewa organizacje rosyjskie powinny odwołać się od decyzji Światowej Agencji Antydopingowej (WADA), która w związku z aferą dopingową wykluczyła Rosję m.in. z letnich igrzysk olimpijskich w Tokio w 2020 i zimowych w Pekinie w 2022 roku."/>
  </head>
  <body>
    <article>
      <h1>Dmitrij Miedwiediew: Wykluczenie to kontynuacja histerii antyrosyjskiej, która przybrała już formę chroniczną</h1>
      <h2>Według premiera Dmitrija Miedwiediewa organizacje rosyjskie powinny odwołać się od decyzji Światowej Agencji Antydopingowej (WADA), która w związku z aferą dopingową wykluczyła Rosję m.in. z letnich igrzysk olimpijskich w Tokio w 2020 i zimowych w Pekinie w 2022 roku.</h2>
      <address>
        <time datetime="2019-12-09T15:34:00+00:00">09 Dec 2019, 15:34</time>
      </address>
      <figure>
        <img src="https://s8.dziennik.pl/pliki/10974000/10974543-dmitrij-miedwiediew-900-557.jpg"/>
        <figcaption>Dmitrij Miedwiediew / Shutterstock</figcaption>
      </figure>
      <p>Redakcja Dziennik.pl</p>
      <p>"Organizacje, które za to odpowiadają - mam na myśli <a href="https://www.dziennik.pl/tagi/organizacje">organizacje</a> rosyjskie, do kompetencji których należą te kwestie - powinny przemyśleć kwestie dotyczące apelacji od tego rodzaju decyzji" - powiedział Miedwiediew w poniedziałek na spotkaniu z wicepremierami rządu Rosji.</p>
      <p>"Fakt, że te wszystkie decyzje powtarzają się, często w odniesieniu do sportowców, którzy tak czy inaczej już zostali ukarani (...) budzi myśl o tym, że jest to kontynuacją histerii antyrosyjskiej, która przybrała już formę chroniczną" - oświadczył szef rządu. Jednocześnie przyznał, że "nie można zaprzeczać", iż w sporcie rosyjskim "istnieją na razie znaczne problemy z dopingiem".</p>
      <p>Szef Rosyjskiej Agencji Antydopingowej (RUSADA) Jurij Ganus powiedział, że rada nadzorcza tej organizacji 19 grudnia najprawdopodobniej podejmie decyzję o apelacji. Jednak - jego zdaniem - apelacja ta zapewne nie ma perspektyw.</p>
      <p>W poniedziałek Światowa Agencja Antydopingowa (WADA) wykluczyła Rosję ze wszystkich wielkich imprez sportowych do 2023 roku, w tym z igrzysk w Tokio i w Pekinie. Rosyjscy sportowcy nie będą mogli startować w swoich barwach, ale możliwy jest ich występ pod neutralną flagą, podobnie jak w ubiegłym roku na zimowej olimpiadzie w Pjongczangu, i podobnie jak w 2016 roku w Rio de Janeiro, gdzie to zastrzeżenie dotyczyło części zawodników.</p>
      <p>W ciągu 21 dni Rosjanie mogą odwołać się od decyzji WADA do Trybunału Arbitrażowego ds. Sportu (CAS). Złożenie apelacji skutkowałoby zawieszeniem sankcji aż do czasu potwierdzenia decyzji przez CAS.</p>
      <p>Sankcje wobec Rosji rekomendował dwa tygodnie temu panel WADA. Ostateczną decyzję podjął w poniedziałek obradujący w Lozannie Komitet Wykonawczy WADA.</p>
    </article>
  </body>
</html>