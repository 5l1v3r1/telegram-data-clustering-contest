<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/ezikat-e-nay-silnoto-orazhie-na-diplomata-kategorichen-rumen-radev.html"/>
    <meta property="og:site_name" content="News.bg"/>
    <meta property="article:published_time" content="2019-12-09T15:30:23+00:00"/>
    <meta property="og:title" content="Езикът е най-силното &quot;оръжие&quot; на дипломата, категоричен Румен Радев"/>
    <meta property="og:description" content="16 посланици участваха в срещата на дипломатите, говорещи български език"/>
  </head>
  <body>
    <article>
      <h1>Езикът е най-силното "оръжие" на дипломата, категоричен Румен Радев</h1>
      <address>
        <time datetime="2019-12-09T15:30:23+00:00">09 Dec 2019, 15:30</time>
      </address>
      <p><b>Езикът е най-силното "оръжие" на дипломата, който отваря вратите към историята, културата, хората</b> и дава възможност за истинско опознаване на дадена държава. Това заяви президентът Румен Радев пред дипломатите, говорещи български език.</p>
      <p><b>Днес се проведе работна среща с дипломатическите представители</b>, <b>членове на клуба на посланиците</b>, съобщиха от администрацията на президента.</p>
      <p>Срещата се проведе в посолството на Република Полша в България, по чиято инициатива се сформира клубът на дипломатическите представители, които говорят български език. На срещата бяха <b>шестнадесет посланици, акредитирани у нас</b>, които поставиха редица въпроси за демографската криза в България, перспективите за икономическо развитие и подходите към образованието.</p>
      <p><b>Бяха обсъдени и теми от дневния ред на Европейския съюз</b>, подкрепата на страната ни за европейската перспектива на Западните Балкани, въпроси в областта на сигурността и други. </p>
      <p>В годината, в която страната ни отбелязва <b>140 години от създаването на българската дипломатическа служба, подобна стъпка е знак за мотивацията на чуждестранните дипломатически представители </b>да развиват отношения на още по-дълбоко приятелство и партньорство с България, увериха от администрацията на българския държавен глава.</p>
    </article>
  </body>
</html>