<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/diritto-essere-hater-vittorio-feltri-ldquo-ciascuno-noi-221258.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-12-09T15:49:02+00:00"/>
    <meta property="og:title" content="Il diritto di essere un hater - feltri: non esiste il reato di odio per cui ciascuno di noi puo'..."/>
    <meta property="og:description" content="IL DIRITTO DI ESSERE UN HATER - VITTORIO FELTRI: “CIASCUNO DI NOI È LIBERO DI DISPREZZARE A PIACIMENTO CHIUNQUE SENZA INCORRERE NEI RIGORI DELLA LEGGE. GLI ODIATORI HANNO IL DIRITTO DI ESERCITARSI QUANTO GARBA LORO NELL'ESECRAZIONE. QUELLO CHE COVA NELL'ANIMO DI UN ESSERE VIVENTE PUÒ ESSERE DISDICEVOLE O TURPE, PERÒ È INSINDACABILE SE NON SI TRADUCE IN AZIONI VIOLENTE E CONTRARIE ALLE DISPOSIZIONI DEI CODICI PENALE E CIVILE…”"/>
  </head>
  <body>
    <article>
      <h1>Il diritto di essere un hater - feltri: non esiste il reato di odio per cui ciascuno di noi puo'...</h1>
      <address>
        <time datetime="2019-12-09T15:49:02+00:00">09 Dec 2019, 15:49</time>
      </address>
      <p>
        <b>IL DIRITTO DI ESSERE UN HATER - VITTORIO FELTRI: “CIASCUNO DI NOI È LIBERO DI DISPREZZARE A PIACIMENTO CHIUNQUE SENZA INCORRERE NEI RIGORI DELLA LEGGE. GLI ODIATORI HANNO IL DIRITTO DI ESERCITARSI QUANTO GARBA LORO NELL'ESECRAZIONE. QUELLO CHE COVA NELL'ANIMO DI UN ESSERE VIVENTE PUÒ ESSERE DISDICEVOLE O TURPE, PERÒ È INSINDACABILE SE NON SI TRADUCE IN AZIONI VIOLENTE E CONTRARIE ALLE DISPOSIZIONI DEI CODICI PENALE E CIVILE…”</b>
      </p>
      <hr/>
      <p>
        <b>Vittorio Feltri per <a href="http://www.liberoquotidiano.it/">“Libero quotidiano”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-257686/1239354.htm">
          <img src="https://cdn-static.dagospia.com/img/foto/11-2019/vittorio-feltri-10-1239354.jpg"/>
        </a>
        <figcaption>vittorio feltri 10</figcaption>
      </figure>
      <p>Se sfoglio i giornali trovo paginate dedicate all'odio, come se fosse un'emergenza nazionale. Se guardo la tv, noto che, su qualsiasi rete, si discetta con toni allarmati di questo sentimento. Ogni discussione pubblica e privata finisce per trattare il tema dell'acredine crescente nel nostro Paese che pure ha ben altri problemi.</p>
      <p>Intanto vorrei puntualizzare che detestare una persona o un partito o un gruppo di individui non è vietato. Infatti non esiste il reato di odio per cui ciascuno di noi è libero di disprezzare a piacimento chiunque senza incorrere nei rigori della legge. Gli odiatori hanno il diritto di esercitarsi quanto garba loro nell' esecrazione, sia rivolta alla moglie, ai figli, ai parenti tutti o ad altri, tra i quali gli avversari politici.</p>
      <figure>
        <a href="https://www.dagospia.com/mediagallery/Dago_fotogallery-257686/1239288.htm">
          <img src="https://cdn-static.dagospia.com/img/foto/11-2019/vittorio-feltri-1239288.jpg"/>
        </a>
        <figcaption>VITTORIO FELTRI</figcaption>
      </figure>
      <p>Impedire a un uomo o a una donna di avere in forte antipatia un proprio simile è insensato, così come lo sarebbe vietargli di amarlo e di sacrificarsi per lui. Quello che cova nell' animo di un essere vivente può talvolta essere disdicevole o addirittura turpe, però è insindacabile se non si traduce in azioni violente e contrarie alle disposizioni dei codici penale e civile.</p>
      <p>Se a me stanno sulle balle Di Maio e Scanzi non me ne vanto, tuttavia non per questo devo essere censurato. È affare mio e soltanto mio, non perseguibile in termini normativi. Tra l' altro mi sembra di aver capito che, in questa congiuntura, sia lecito maledire Matteo Salvini e Giorgia Meloni, cosa che fanno tutti quelli di sinistra, mentre sia proibito disdegnare i pesci in barile, cioè le sardine, oppure Zingaretti e la sua troupe di ex e post comunisti. Perché due pesi e due misure? Non riesco a convincermi che esista un livore buono e uno cattivo. Io aborrisco tutti quelli che odiano eppure non li condanno.</p>
    </article>
  </body>
</html>