<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/florin-citu-ameninta-cu-dezvaluiri-incendiaredar-nu-chiar-acum-daca-teodorovici-continua-cu-acuzatii-voi-arata-cum-psd-nu-intentiona-sa-majoreze-pensiile_1411257.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T15:01:11+00:00"/>
    <meta property="og:title" content="Florin Cîțu amenință cu dezvăluiri INCENDIARE....dar nu chiar acum: Dacă Teodorovici continua cu acuzații, voi arăta cum PSD nu intenționa să majoreze pensiile"/>
    <meta property="og:description" content="Ministrul Finanțelor, Florin Cîțu, l-a avertizat luni pe predecesorul său, Eugen Teodorovici, că va face public un document guvernamental ce..."/>
  </head>
  <body>
    <article>
      <h1>Florin Cîțu amenință cu dezvăluiri INCENDIARE....dar nu chiar acum: Dacă Teodorovici continua cu acuzații, voi arăta cum PSD nu intenționa să majoreze pensiile</h1>
      <address><time datetime="2019-12-09T15:01:11+00:00">09 Dec 2019, 15:01</time> by <a rel="author">Loredana Codruț</a></address>
      <p>Ministrul Finanțelor, Florin Cîțu, l-a avertizat luni pe predecesorul său, Eugen Teodorovici, că va face public un document guvernamental ce arată că PSD nu intenționa să majoreze pensiile în 2020.</p>
      <p>"Un mesaj clar pentru Eugen Teodorovici, pentru că în ultima perioadă a început cu acuzații care nu au niciun fundament. Dacă continuă în această direcție mă văd forțat să public un document prezentat în Guvernul României care arată foarte clar că PSD nu avea nicio intenție să aplice legea pensiilor în 2020", a spus ministrul, luni, într-o conferință de presă, conform Mediafax.</p>
      <p>El a citit un paragraf din concluzia documentului respectiv și a spus că publicarea lui este o decizie politică ce trebuie luată în PNL. Acesta nu a precizat ce instituție a elaborat documentul.</p>
      <p>"Vă rugăm să dispuneți reanalizarea calendarului de implementare a prevederilor Legii 127 privind sistemul public de pensii în ceea ce privește creșterea pensiilor pentru respectarea țintei de 3% din PIB pentru deficitul bugetar aferent perioadei 2020-2023", a citit Florin Cîțu.</p>
      <p>Încă din luna aprilie, ministrul PSD al Finanțelor Eugen Teodorovici știa că deficitul bugetar ar putea depăși 4% din PIB, conform unor note interne din minister citite de ministrul Finanțelor Florin Cîțu la conferința de presă de luni.</p>
      <p>Ministrul a prezentat documente care arătau că încă din ianuarie sau aprilie 2019 ministrul Teodorovici și premierul Viorica Dăncilă erau informați de specialiștii din minister că deficitul ar putea depăși 4% din PIB, în condițiile în care veniturile la buget nu puteau atinge nivelul preconizat.</p>
      <p>Cîțu a spus că notele interne vor fi prezentate Curții de Conturi.</p>
    </article>
  </body>
</html>