<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/sigurnostta-ni-e-garantirana-samo-v-nato-zayavi-borisov-na-borda-na-hari-truman.html"/>
    <meta property="og:site_name" content="News.bg"/>
    <meta property="article:published_time" content="2019-12-09T15:55:37+00:00"/>
    <meta property="og:title" content="Сигурността ни е гарантирана само в НАТО, заяви Борисов на борда на &quot;Хари Труман&quot;"/>
    <meta property="og:description" content="Българска и македонска делегация гостуваха на борда на самолетоносача клас &quot;Нимиц&quot;"/>
  </head>
  <body>
    <article>
      <h1>Сигурността ни е гарантирана само в НАТО, заяви Борисов на борда на "Хари Труман"</h1>
      <address>
        <time datetime="2019-12-09T15:55:37+00:00">09 Dec 2019, 15:55</time>
      </address>
      <slideshow>
        <figure>
          <video src="https://webnews.bg/uploads/videos/converted/17/52417.mp4"/>
        </figure>
        <figure>
          <img src="https://webnews.bg/uploads/images/99/6699/456699/768x432.jpg?_=1575909214"/>
          <figcaption>Източник: пресцентър МС</figcaption>
        </figure>
        <figure>
          <img src="https://webnews.bg/uploads/images/82/6682/456682/768x432.jpg?_=1575907134"/>
          <figcaption>Източник: МО</figcaption>
        </figure>
        <figure>
          <img src="https://webnews.bg/uploads/images/84/6684/456684/768x432.jpg?_=1575907710"/>
          <figcaption>Източник: МО</figcaption>
        </figure>
      </slideshow>
      <p><b>Националната сигурност и отбрана на България са гарантирани само в рамките на колективната отбрана на НАТО</b>. Това заяви премиерът Бойко Борисов на борда на американския самолетоносач "Хари С. Труман". Той и българска делегация участват в опознавателна обиколка в рамките на НАТО, съобщиха от министерството на отбраната.</p>
      <p>На самолетоносача на ВМС на САЩ бяха вицепремиерът и министър на отбраната Красимир Каракачанов, началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков.</p>
      <p>Премиерът заяви, че оценява високо приноса на военните ни за запазване значимостта на трансатлантическата връзка и успешното изпълнение на мисиите на Алианса.</p>
      <p>Борисов изтъкна, че участието на България в мисии и операции на НАТО са основен приоритет на страната ни и възнамеряваме да запазим ангажимента и приноса си към тях.</p>
      <p>"<b>България ще продължи да оказва подкрепа на усилията на Алианса към постигане на световен мир и сигурност</b>", категоричен бе премиерът Борисов.</p>
      <p>Той акцентира и върху отличното <b>сътрудничество между България и САЩ в редица сфери</b>, което е от огромно значение на фона на предизвикателствата пред международната среда.</p>
      <p>"Заедно сме по-силни във всички области - ние сме съюзници в НАТО, <b>партньори в областта на отбраната, партньори в енергетиката, партньори в бизнеса</b> и много повече. По вода и по суша, ние сме силни заедно," заяви американският посланик в България <b>Херо Мустафа</b>.</p>
      <p>На борда на самолетоносача "Хари С. Труман" освен българската делегация имаше и делегация от Северна Македония и представители на посолствата на САЩ в София и Скопие.</p>
      <p>Делегацията на Република Северна Македония включваше премиера Зоран Заев, председателя на парламента <b>Талат Джафери</b>, вицепремиера и министър на отбраната <b>Радмила Шекеринска</b> и началника на отбраната генерал-лейтенант <b>Васко Гюрчиновски</b>.</p>
      <p>Адмиралът от <b>ВМС на САЩ Джеймс Гордън Фогго II</b>I, командир на Военноморските сили на Съединените щати в Европа и Африка и командир на Съюзническото командване на силите в Неапол, приветства гостите на борда на самолетоносача "Хари С. Труман".</p>
      <p><b>Самолетоносачът "Хари С. Труман"</b> е осмият от <b>клас "Нимиц" на ВМС на САЩ</b>. Той е кръстен на 33-ия президент на Съединените щати Хари С. Труман. Сега американският самолетоносач "Хари С. Труман" е в зоната на отговорност на Шести американски флот. </p>
    </article>
  </body>
</html>