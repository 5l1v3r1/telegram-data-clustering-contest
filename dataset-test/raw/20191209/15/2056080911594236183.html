<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/zdrave/2019/12/09/4003160_deputati_ot_gerb_shte_predlojat_goreneto_na_otpaduci/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T15:37:00+00:00"/>
    <meta property="og:title" content="Депутати от ГЕРБ ще предложат горенето на отпадъци да стане престъпление"/>
    <meta property="og:description" content="Според кмета на София предвидените сега парични глоби не вършат работа."/>
  </head>
  <body>
    <article>
      <h1>Депутати от ГЕРБ ще предложат горенето на отпадъци да стане престъпление</h1>
      <address><time datetime="2019-12-09T15:37:00+00:00">09 Dec 2019, 15:37</time> by <a rel="author" href="https://www.dnevnik.bg/author/29" target="_blank">Георги Пауновски</a></address>
      <p>Група народни представители от ГЕРБ ще внесат утре в парламента искане за промяна в закона, с които горенето на отпадъци да стане престъпление, съобщи днес кметът на София Йорданка Фандъкова, цитирана от агенция "Фокус". Това ще рече, че санкциите ще са по-сериозни и ще включват дори затвор.</p>
      <p>Пред журналисти днес Фандъкова посочи, че работата по новите законови текстове е започнало след нейно настояване. Тя посочи, че предвидените сега парични глоби не вършат работа. Кметът на София не посочи кой закон ще бъде променен, но вероятно става дума за Закона за управление на отпадъците.</p>
      <p>Според него в момента глобата за едноличните търговци или юридическите лица, които изгарят или третират незаконно неопасни отпадъци, е от 1400 до 4000 лв. Фиш за 10 до 50 лв. се връчва при маловажни случаи.</p>
      <p>Кметът на София посочи, че само за последната седмица са направени повече от 60 проверки за горене на отпадъци на открито, като са съставени над 20 акта.</p>
      <p>Фандъкова призна, че последните дни е имало значителни превишения на нивото на замърсяването на въздуха, като отоплението с твърдо битово гориво и горенето на отпадъците са причината за тях.</p>
      <p>Изнесени през пролетта <a href="https://www.dnevnik.bg/gradska_sreda/2019/04/19/3422534_airbg_mrusniiat_vuzduh_v_bulgariia_skusiava_jivota/">данни от гражданското сдружение AirBG</a> за миналия отоплителен сезон сочат, че най-много дни със замърсяване над нормата е имало във Видин (91 дни, или 42% от сезона), Русе (73 дни), Пловдив (65) и София (41). От сдружението отчетоха също, че с 1.8 години се скъсява средно животът от мръсния въздух, докато от пушенето – с 1.6 години.</p>
      <p>До края на годината с<a href="https://www.dnevnik.bg/bulgaria/2019/11/01/3985987_saitut_na_stolichna_obshtina_s_danni_za_kachestvoto_na/">е очаква да тръгне сайтът</a>, на който ще могат да се видят данните за качеството на въздуха в София от монтираните от общината по европейски проект 22 контролни станции. Мониторингът за качеството на въздуха се извършва по 9 показателя, сред които въглероден диоксид, азотен диоксид, серен диоксид, озон, фини прахови частици 2.5 и 10, както и температурата, влажността и налягането.</p>
      <p>В началото на месеца <a href="https://www.dnevnik.bg/bulgaria/2019/11/11/3990017_sudut_zadulji_stolichna_obshtina_da_suobshtava_vuv/">Софийският градски съд (СГС) задължи</a> Столичната община да създаде на сайта си и на страницата си във фейсбук пряк достъп до системата за предоставяне на информация на обществеността за качеството на атмосферния въздух в София в реално време. Общината е длъжна да представя всеки месец отчет какво е било качеството на въздуха през изминалия месец, колко често улиците са били мити и в срок от 2 месеца от днес да представи план за засаждането на дървета през 2020 г. Това са само част от новите привременни мерки, които съдът наложи срещу общината, докато приключи делото за мръсния въздух, което бе заведено от граждани и неправителствената <a href="http://chistvazduh.org/">организация "Група за чист въздух".</a></p>
    </article>
  </body>
</html>