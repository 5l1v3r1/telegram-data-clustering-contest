<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840311-v-ukrayini-zmenshilasya-kilkist-nezakonnikh-reyestratsiynikh-diy-v-derzhreyestrakh-minyust"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T15:24:00+00:00"/>
    <meta property="og:title" content="В Україні зменшилася кількість незаконних реєстраційних дій в держреєстрах – Мін'юст"/>
    <meta property="og:description" content="КИЇВ. 9 грудня. УНН. Міністерство юстиції України за 100 днів роботи скасувало сотні незаконних реєстраційних дій в державних реєстрах. Про це повідомляє УНН …"/>
  </head>
  <body>
    <article>
      <h1>В Україні зменшилася кількість незаконних реєстраційних дій в держреєстрах – Мін'юст</h1>
      <address><time datetime="2019-12-09T15:24:00+00:00">09 Dec 2019, 15:24</time> by <a rel="author">Антоніна Карташева</a></address>
      <p><b>КИЇВ. 9 грудня. УНН.</b> Міністерство юстиції України за 100 днів роботи скасувало сотні незаконних реєстраційних дій в державних реєстрах. Про це повідомляє <b>УНН</b> із посиланням на прес-службу Міністерства.</p>
      <p>“Завдяки оновленню складу Антирейдерської комісії, повного перезавантаження її роботи, зміни системи контролю в сфері державної реєстрації та складу суб’єктів, які виконують функції в цій сфері, за 100 днів роботи нової команди Міністерства було скасовано сотні незаконних реєстраційних дій та в цілому системне рейдерство в державних реєстрах залишилося в історії”, — йдеться у повідомленні.</p>
      <p>За інформацією Міністерства, для подолання системного рейдерства було встановлено ряд дієвих антирейдерських механізмів: виключено акредитовані суб’єкти з числа суб’єктів, що здійснюють повноваження у сфері державної реєстрації, змінено кваліфікаційні вимоги до державних реєстраторів, підвищено відповідальність за порушення в цій сфері, встановлено диференціацію санкцій.</p>
      <p>“Команда Мін’юсту припинила діяльність реєстраторів групи найбільшого ризику — тих, які були головними виконавцями рейдерських дій в державних реєстрах. Дані заходи значно зменшили кількість шахрайських дій з юридично значущими даними, та знизили кількість рейдерських атак на бізнес”, — йдеться у повідомленні.</p>
      <p>Окрім того, тепер підтвердження рішення державного реєстратора відбуватиметься за допомогою додаткового методу ідентифікації користувача з використанням одноразового паролю. Разом з тим, було проведено аудит державних реєстрів незалежними експертами за підтримки проєкту ЄС.</p>
      <p>“За результатами аудиту реєстрів буде запроваджено єдиний ідентифікатор фізичної особи. У майбутньому це дозволить не вимагати у громадян надавати одну й ту саму інформацію та довідки з різних державних служб”, — повідомили у Міністерстві.</p>
      <p>Нагадаємо, парламентарі <a href="https://www.unn.com.ua/uk/news/1833192-rada-zrobila-krok-do-stvorennya-publichnikh-e-reyestriv">ухвалили в першому читанні</a> проект закону про публічні електронні реєстри. Відповідне рішення підтримали 320 народних депутатів.</p>
    </article>
  </body>
</html>