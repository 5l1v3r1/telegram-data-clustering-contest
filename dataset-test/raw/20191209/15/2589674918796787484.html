<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.dziennik.pl/pilka-nozna/liga-mistrzow/artykuly/615051,liga-mistrzow-liverpool-salzburg.html"/>
    <meta property="og:site_name" content="sport.dziennik.pl"/>
    <meta property="article:published_time" content="2019-12-09T15:28:00+00:00"/>
    <meta property="og:title" content="Liga Mistrzów: Liverpool z nożem na gardle. &quot;The Reds&quot; nie mogą przegrać w Salzburgu"/>
    <meta property="og:description" content="W ostatniej kolejce fazy grupowej piłkarskiej Ligi Mistrzów poznamy osiem drużyn, które uzupełnią skład 1/8 finału. W niebezpieczeństwie jest obrońca trofeum FC Liverpool. &quot;The Reds&quot; nie mogą przegrać we wtorek w Salzburgu."/>
  </head>
  <body>
    <article>
      <h1>Liga Mistrzów: Liverpool z nożem na gardle. "The Reds" nie mogą przegrać w Salzburgu</h1>
      <h2>W ostatniej kolejce fazy grupowej piłkarskiej Ligi Mistrzów poznamy osiem drużyn, które uzupełnią skład 1/8 finału. W niebezpieczeństwie jest obrońca trofeum FC Liverpool. "The Reds" nie mogą przegrać we wtorek w Salzburgu.</h2>
      <address>
        <time datetime="2019-12-09T15:28:00+00:00">09 Dec 2019, 15:28</time>
      </address>
      <figure>
        <img src="https://s3.dziennik.pl/pliki/12798000/12798258-mohamed-salah-900-545.jpg"/>
        <figcaption>Mohamed Salah / PAP/EPA / Gerry Penny</figcaption>
      </figure>
      <p>Redakcja Dziennik.pl</p>
      <p>Osiem zespołów już zapewniło sobie <a href="https://www.dziennik.pl/tagi/prawo">prawo</a> <a href="https://technologia.dziennik.pl/gry">gry</a> w fazie pucharowej: <a href="https://www.dziennik.pl/tagi/paris-saint-germain">Paris Saint-Germain</a> i Real Madryt (grupa A), Bayern Monachium i Tottenham Hotspur (grupa B), Manchester City (grupa C), Juventus Turyn (grupa D), FC Barcelona (grupa F) oraz RB Lipsk (grupa G).</p>
      <p>Liverpool musi jeszcze przypieczętować awans, ale zadanie wcale nie wydaje się łatwe. Kibice Salzburga liczą na 19-letniego Norwega Erlinga Brauta Haalanda, który w tej edycji Ligi Mistrzów zdobył już osiem bramek i w klasyfikacji strzelców ustępuje tylko Robertowi Lewandowskiemu z Bayernu (10 goli).</p>
      <p>"Liverpool jest najlepszą drużyną na świecie, ale my wiemy, że jesteśmy mocni u siebie w domu i jeśli zagramy na najwyższym poziomie, to mamy szanse" - ocenił norweski nastolatek.</p>
      <p>Austriacka drużyna zdobyła u siebie w tegorocznej edycji LM aż osiem bramek (porażka z Napoli 2:3 i <a href="https://www.dziennik.pl/tagi/wygrana">wygrana</a> z KRC Genk 6:2). Na stadionie Anfield <a href="https://sport.dziennik.pl/pilka-nozna">piłkarze</a> z Salzburga przegrali 3:4 i w tej sytuacji każde niższe jednobramkowe zwycięstwo da im awans. Ostatnim obrońcą trofeum, który nie przebrnął fazy grupowej, była Chelsea <a href="https://www.dziennik.pl/tagi/londyn">Londyn</a> w sezonie 2012/13.</p>
      <p>Duże szanse na awans ma Napoli, które będzie podejmować outsidera grupy E - KRC Genk. W sobotę pierwszego w tym sezonie gola dla drużyny z Neapolu strzelił Piotr Zieliński - w wyjazdowym spotkaniu ligowym z Udinese (1:1). Drugi z Polaków w składzie Napoli, Arkadiusz Milik, jest kontuzjowany.</p>
      <p>W grupie F korespondencyjną walkę o awans stoczą mające ten sam dorobek punktowy Inter Mediolan oraz Borussia Dortmund Łukasza Piszczka. Mediolańczycy zagrają u siebie z Barceloną, a niemiecka drużyna będzie gościć Slavię Praga.</p>
      <p>Szans awansu z grupy G nie ma już Benfica Lizbona, ale walczy jeszcze o trzecią lokatę premiowaną grą w Lidze Europy. Portugalczycy osiągną cel, jeśli wygrają u siebie z Zenitem Sankt Petersburg wynikiem lepszym niż 3:1. Rosjanie rywalizują o awans do 1/8 finału z Olympique Lyon, który przed własną publicznością zmierzy się z RB Lipsk.</p>
      <p>Najbardziej skomplikowana jest sytuacja w grupie H, w której szanse zachowują Ajax Amsterdam (10 pkt), Chelsea Londyn (8) i Valencia (8). We wtorek Ajax zagra z Valencią, a Chelsea z OSC Lille.</p>
      <p>W środę wyłonionych zostanie dwóch ostatnich uczestników 1/8 finału. W grupie C walczą o przepustkę Szachtar Donieck, Dinamo Zagrzeb i Atalanta Bermago. W najlepszej pozycji wyjściowej jest Szachtar, który zmierzy się w Charkowie z Atalantą i zwycięstwo da mu awans.</p>
      <p>W grupie D do Juventusu Wojciecha Szczęsnego powinno dołączyć Atletico Madryt, któremu wystarczy wygrana przed własną publicznością z Lokomotiwem Moskwa Grzegorza Krychowiaka i Macieja Rybusa.</p>
      <p>Dla Lewandowskiego szansą na kolejne gole będzie mecz w Monachium z Tottenhamem Hotspur. Obie drużyny zapewniły sobie już awans, a niezależnie od wyniku Bayern zajmie w grupie B pierwsze miejsce.</p>
    </article>
  </body>
</html>