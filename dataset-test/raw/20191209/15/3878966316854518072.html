<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/zachodniopomorskie/news-szczecin-prezydent-idzie-do-sadu-kurator-odpowiada,nId,3378937"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T15:46:26+00:00"/>
    <meta property="og:title" content="Szczecin: Prezydent idzie do sądu, kurator odpowiada"/>
    <meta property="og:description" content="Po tym jak prezydent Szczecina Piotr Krzystek skierował do sądu prywatny pozew przeciwko zachodniopomorskiej kurator oświaty, Magdalena Zarębska-Kulesza twierdzi, że jest spokojna o przebieg procesu. Poszło o słowa, że prezydent „kłamie”, wypowiedziane na jednej z konferencji prasowych."/>
  </head>
  <body>
    <article>
      <h1>Szczecin: Prezydent idzie do sądu, kurator odpowiada</h1>
      <address><time datetime="2019-12-09T15:46:26+00:00">09 Dec 2019, 15:46</time> by <a rel="author">INTERIA.PL</a></address>
      <p>
        <b>Po tym jak prezydent Szczecina Piotr Krzystek skierował do sądu prywatny pozew przeciwko zachodniopomorskiej kurator oświaty, Magdalena Zarębska-Kulesza twierdzi, że jest spokojna o przebieg procesu. Poszło o słowa, że prezydent „kłamie”, wypowiedziane na jednej z konferencji prasowych.</b>
      </p>
      <p>Przypomnijmy, Krzystek poinformował o skierowaniu sprawy do sądu w miniony piątek. Zrobił to z prywatnego oskarżenia, co w praktyce oznacza, że szczeciński urząd miasta ani nie jest stroną w tym postępowaniu, ani nie ponosi żadnych kosztów.</p>
      <p>Jak mówił wówczas prezydent, "są pewne granice wypowiedzi wysokich urzędników państwowych. Nie mogę i nie chcę zgodzić się na takie prezentowanie rzeczywistości".</p>
      <p>Przedmiotem sporu są słowa wypowiedziane pod koniec listopada. Podczas konferencji prasowej poświęconej m.in. rządowej subwencji na oświatę Zarębska-Kulesza odnosiła się również do listu, który Krzystek wystosował do mieszkańców miasta. Tłumaczył w nim, że miasto musi dopłacać do utrzymania oświaty, ponieważ rządowa subwencja nie pokrywa nawet kosztów nauczycielskich pensji.</p>
      <p>Kurator tak odpowiadała na te zarzuty: "Kłamie, przepraszam, że używam bardzo ostrego słowa, ale właśnie dlatego spotykamy się z państwem i chcemy to wyprostować. Nie zgadzamy się z tym, co mówi pan prezydent. Mówienie, że środków na oświatę jest bardzo mało, to spore przekłamanie. Postanowiliśmy to sprostować". </p>
      <p>Dzisiaj Zarębska-Kulesza, za pośrednictwem swojej rzeczniczki Małgorzaty Duras, twierdzi, że jest spokojna co do przebiegu postępowania, a w ciągu najbliższych dni ma się pojawić obszerne oświadczenie w tej sprawie.</p>
    </article>
  </body>
</html>