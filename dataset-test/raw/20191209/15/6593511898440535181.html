<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7958011"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T15:56:00+00:00"/>
    <meta property="og:title" content="Редица транспортни фирми в САЩ банкрутираха"/>
    <meta property="og:description" content="Продължава &quot;кървавата баня&quot; от фалити в сектора на автомобилните товарни превози в САЩ, съобщи &quot;Бизнес Инсайдър“. &quot;Селадон“, гигантът в превозите, който само преди 4 г"/>
  </head>
  <body>
    <article>
      <h1>Редица транспортни фирми в САЩ банкрутираха</h1>
      <address><time datetime="2019-12-09T15:56:00+00:00">09 Dec 2019, 15:56</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Продължава "кървавата баня" от фалити в сектора на автомобилните товарни превози в САЩ, съобщи "Бизнес Инсайдър“. "Селадон“, гигантът в превозите, който само преди 4 г. отчете приход от 1 милиард долара, ще обяви фалит на 11 декември или по-рано, според изданието "FreightWaves”.</p>
      <p>Това ще бъде най-големият банкрут в сектора на пътните товарни превози в историята, като част от над 3200 шофьори на "Селадон“, които в момента въртят курсове, вече чувстват първите последици от катастрофата.</p>
      <p>Според източници техните карти за зареждане с гориво се отменят и много от тях няма да могат да се приберат от далечните дестинации, без да похарчат сериозни суми от собствения си джоб.</p>
      <p>Във Фейсбук вече са създадени няколко групи, които да окажат помощ на шофьорите да се приберат навреме вкъщи.</p>
      <p>Само през първата половина на 2019 г. 640 фирми за пътни превози в САЩ са банкрутирали, което е с 3 пъти повече отколкото за същия период през предишната 2018 г. (175), предава "Канал 3".</p>
      <p>Фалитът на "Селадон“ обаче води началото си от счетоводна измама на двама бивши шефове, причинила над 60 милиона долара загуби за акционерите. Така в петък цената на акция на "Селадон“ се срина до едва 41 цента, срещу 20 долара през 2015 г., далеч преди измамата да стане публично достояние.</p>
    </article>
  </body>
</html>