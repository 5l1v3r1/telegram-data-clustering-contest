<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/dosar-penal-la-biserica-sfantul-nicolae-dupa-ce-o-centrala-termica-a-fost-montata-peste-o-pictura_1411282.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T15:58:52+00:00"/>
    <meta property="og:title" content="Dosar penal la Biserica Sfântul Nicolae, după ce o centrală termică a fost montată peste o pictură"/>
    <meta property="og:description" content="Un dosar penal a fost deschis, luni, după ce o centrală termică a fost montată peste o pictură veche de 200 de ani, la Biserica „Sfântul..."/>
  </head>
  <body>
    <article>
      <h1>Dosar penal la Biserica Sfântul Nicolae, după ce o centrală termică a fost montată peste o pictură</h1>
      <address><time datetime="2019-12-09T15:58:52+00:00">09 Dec 2019, 15:58</time> by <a rel="author">Maria Stan</a></address>
      <p>Un dosar penal a fost deschis, luni, după ce o centrală termică a fost montată peste o pictură veche de 200 de ani, la Biserica „Sfântul Nicolae” din Târgu-Jiu. Polițiștii fac cercetări pentru distrugere şi lucrări fără autorizaţie de construire.</p>
      <p>Purtătorul de cuvânt al IPJ Gorj, Victor Țuhașu, a declarat, corespondentului MEDIAFAX, că se fac cercetări pentru stabilirea circumstanțelor în care a fost montată centrala termică în lăcașul de cult.</p>
      <p>Astfel, polițiștii s-au sesizat din oficiu cu privire la faptul că, în perioada 2002 – 2003, persoane necunoscute au amplasat în biserica din Târgu-Jiu o centrală termică a cărui coş pentru evacuare a fost montat prin străpungerea zidului lăcaşului de cult, printr-o frescă ce reprezintă unul dintre ctitorii Bisericii, fără a avea autorizaţie de construire.</p>
      <p>S-a întocmit dosar penal și poliţiştii fac cercetări pentru distrugere şi executarea de lucrări fără autorizaţie de construire.</p>
      <p>La rândul lor, reprezentanții Direcției Județene pentru Cultură Gorj au anunțat că sunt în căutare de soluții pentru mutarea centralei.</p>
      <p>„Așteptăm finalizarea anchetei și, între timp, ne gândim la o soluție de aducere în starea inițială a picturii, în zona unde a fost montată centrala termică și la posibilitatea de a amplasa centrala într-o locație secundară, mai au acolo niște construcții în incinta bisericii. Încercăm să o mutăm acolo, o să vorbesc cu un proiectant atestat de Ministerul Culturii să vedem în ce măsură se poate susține această idee a noastră”, a precizat, pentru MEDIAFAX, Pompiliu Ciolacu, șeful Direcției pentru Cultură Gorj.</p>
      <p>În Biserica „Sfântul Nicolae” din Târgu-Jiu, o centrală termică a fost montată peste o pictură veche de 200 de ani. Un bărbat a postat imaginile pe Facebook, fiind revoltat de situație: „Biserica Sfântul Nicolae din Târgu-Jiu- Ctitorie de la 1795 a protopopului Andrei Schevofilax şi soţiei sale Maria, a pitarului Grigorie Crăsnaru şi a Stancăi slugereasa Crăsnaru, soţia slugerului Gheorghe Crăsnaru a fost terminată în anul 1813, după cum reiese din pomelnicul semnat la 1814 de Dionisie Eclesiarhul. Pictura interioară a fost făcută la 1812 de diaconul Mihai din Târgu-Jiu, Anghel vopsitorul şi de Ion. Și cică de ce sunt eu trist".</p>
      <p>Luni, biserica era fost închisă, iar preoții au susținut că au închis lăcașul de cult pentru că au plecat să dea declarații în acest caz.</p>
    </article>
  </body>
</html>