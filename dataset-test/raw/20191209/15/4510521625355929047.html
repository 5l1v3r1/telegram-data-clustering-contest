<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/rusia-rasa-sportul-mondial-raspunsurile-lamuresc-caz-colosal-1_5dee69225163ec4271da36a6/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T15:42:37+00:00"/>
    <meta property="og:title" content="Rusia, „rasă“ din sportul mondial: Avem răspunsurile care lămuresc un caz colosal"/>
    <meta property="og:description" content="Agenţia Mondială Antidoping (WADA) a anunţat că, în următorii patru ani, ruşii vor dispărea din toate competiţiile majore. Ce înseamnă însă concret această sancţiune?"/>
  </head>
  <body>
    <article>
      <h1>Rusia, „rasă“ din sportul mondial: Avem răspunsurile care lămuresc un caz colosal</h1>
      <address><time datetime="2019-12-09T15:42:37+00:00">09 Dec 2019, 15:42</time> by <a rel="author">Amir Kiarash</a></address>
      <h4>Agenţia Mondială Antidoping (WADA) a anunţat că, în următorii patru ani, ruşii vor dispărea din toate competiţiile majore. Ce înseamnă însă concret această sancţiune?</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/rusii-stare-soc-primele-reactii-aparute-presa-locala-decizie-apocaliptica-1_5dee362a5163ec4271d7fc29/index.html"/>
        <a href="https://adevarul.ro/news/sport/rusia-euro-2020-intampla-nationala-fotbal-excluderea-tarii-evenimentele-sportive-1_5dee2ce05163ec4271d79e87/index.html"/>
        <a href="https://adevarul.ro/news/sport/cutremur-precedent-rusia-suspendata-competitiile-sportive-inclusiv-jo-2020-cm-2022-1_5dee25395163ec4271d74f0d/index.html"/>
      </related>
      <p>Scandalul de dopaj care tocmai a exclus Rusia din lumea sportului e atât de mare, încât e şi greu să-l explici detaliat. </p>
      <p>Totuşi, <a href="https://www.washingtonpost.com/sports/2019/12/07/russia-olympic-ban-wada-doping/">într-un articol bine documentat, </a>americanii de la „The Washington Post“ au făcut un rezumat complet al cazului. „Adevărul“ oferă în rândurile de mai jos răspunsurile oferite de jurnaliştii americani.</p>
      <p>
        <b>Cine a luat decizia excluderii Rusiei?</b>
      </p>
      <p>Comitetul Executiv al Agenţiei Mondiale Antidoping (WADA). În cadrul şedinţei de luni, care a avut loc la Lausanne (Elveţia), cei 12 membri ai Comitetului Executiv au votat pentru această sancţiune, în unanimitate. Craig Reedie, un fost jucător de badminton din Marea Britanie, a prezidat şedinţa care a zguduit Rusia. Ceilalţi membri, care au votat pentru excluderea ruşilor, provin din 11 ţări diferite. Nu există niciun rus sau american în Comitetul Executiv WADA.</p>
      <p>
        <b>Ce înseamnă excluderea Rusiei?</b>
      </p>
      <p>Această ţară va fi exclusă din toate competiţiile internaţionale majore. Ceea ce înseamnă că, dacă suspendarea va rămâne în vigoare, Rusia va absenta de la Jocurile Olimpice din 2020, Jocurile Olimpice de Iarnă din 2022, Mondialul de fotbal din 2022, Jocurile Paralimpice, Jocurile Olimpice de Tineret, plus toate Campionatele Mondiale. De asemenea, oficialii ruşi vor fi excluşi din toate organizaţiile sportive din care fac parte şi nu pot asista, în calitate de invitaţi, la evenimente din acest domeniu. Mai mult, Rusia va pierde dreptul de a organiza competiţii sportive şi cele care sunt programate să aibă loc pe teritoriul acestei ţări vor fi mutate.</p>
      <p>
        <b>Cum va fi afectată prezenţa Rusiei la Tokyo?</b>
      </p>
      <p>Steagul Rusiei va dispărea de la Jocurile Olimpice din 2020. De asemenea, imnul ţării nu se va auzi la Tokyo. Niciun oficial rus nu va asista de la faţa locului la competiţiile din cadrul JO 2020. Inclusiv oficialii guvernului, în frunte cu preşedintele Vladimir Putin, vor fi excluşi. Atleţii ruşi vor fi prezenţi, totuşi, la Tokyo. Vorbim doar despre cei care n-au fost implicaţi în scandalurile legate de dopaj. Aşa s-a întâmplat şi la Jocurile Olimpice de Iarnă de la Pyeongchang (Coreea de Sud), anul trecut. Atunci, 168 de sportivi din Rusia au concurat în diverse probe sub steagul „Atleţilor olimpici din Rusia“.</p>
      <p>
        <b>Cum pot ataca ruşii decizia?</b>
      </p>
      <p>Agenţia Naţională Antidoping din Rusia (RUSADA) are 21 de zile la dispoziţie pentru a ataca suspendarea primită de la WADA. Ruşii trebuie să-şi ducă apelul la Curtea de Arbitraj pentru Sport (CAS) de la Lausanne.</p>
      <p>
        <b>N-a fost Rusia sancţionată deja, în trecut, pentru dopaj?</b>
      </p>
      <p>Ba da! Chiar de mai multe ori. Echipa ei de atletism a fost exclusă de la Jocurile Olimpice de la Rio de Janeiro, în 2016. De asemenea, Rusia a fost absent, ca ţară, de la Jocurile Olimpice de Iarnă din 2018. Agenţia Naţională Antidoping din Rusia (RUSADA) şi-a reprimit licenţa în septembrie 2018. Pentru a fi recunoscută, din nou, la nivel international, RUSADA trebuia să îndeplinească o condiţie crucială: să furnizeze rezultatele unor teste efectuate de laboratorul de la Moscova până la 31 decembrie 2018. </p>
      <p>
        <b>Cu ce a greşit Rusia de a primit această sancţiune?</b>
      </p>
      <p>Mai întâi, RUSADA a ratat termenul de 31 decembrie 2018 pentru a furniza rezultatele cerute! Ruşii au beneficiat, într-o primă fază, de clemenţă şi au oferit documentele solicitate în ianuarie 2019. Problemele au apărut când anchetatorii au făcut o comparaţie între ce au primit din partea ruşilor şi datele pe care le descoperiseră, în 2017, legate de muşamalizarea unor cazuri concrete de dopaj. Potrivit oficialilor WADA, din raportul furnizat de ruşi au fost şterse „sute de probe pozitive. De asemenea, foarte multe fişiere cruciale fuseseră şterse“. Această situaţie i-a indignat pe cei de la WADA, mai ales că RUSADA tocmai îşi primise înapoi licenţa şi fusese înştiinţată că, pentru a fi recunoscută de WADA, trebuie să fie cooperantă şi transparentă. Anchetatorii WADA au explicat că ruşii au recurs inclusiv la falsificarea unor date pentru a-l denigra pe Grigory Rodchenkov, fostul şef al laboratorului de la Moscova! Rodchenkov e un personaj-cheie în scandalul de dopaj care a lovit Rusia. El le-a oferit celor de la WADA documente şi dovezi care arată că dopajul instituţional a fost în floare în Rusia.</p>
      <p>
        <b>Ce înseamnă această sancţiune pentru viitor?</b>
      </p>
      <p>Dacă va rămâne în vigoare, înseamnă că Rusia va reveni în sportul internaţional abia în prima parte a anului 2024. </p>
      <p>
        <b>Cum va afecta excluderea Rusiei Jocurile Olimpice din 2020?</b>
      </p>
      <p>Deocamdată, nu se ştie câţi atleţi ruşi vor lua parte la eveniment. La Jocurile Olimpice din 2016, echipa de atletism a Rusiei a fost exclusă din competiţie, însă, chiar şi aşa, ruşii au avut o delegaţie uriaşă la Rio de Janeiro, compusă din 282 de sportivi care s-au întors acasă cu 56 de medalii. Astfel, Rusia a terminat pe 4 în clasament, după SUA, Marea Britanie şi China. </p>
      <p>
        <b>Euro 2020 va include Rusia. Nici naţionala feminină de handbal nu va fi afectată</b>
      </p>
      <p>Dacă sancţiunea WADA nu se va anula, naţionala de fotbal a Rusiei va fi exclusă din preliminariile Mondialului din 2022 şi, drept urmare, va rata competiţia, după ce a găzduit CM 2018, ajungând până în sferturi. În schimb, prezenţa ruşilor la Euro 2020 nu e pusă în pericol. Salvarea Rusiei constă în faptul că, potrivit Agenţiei Mondiale Antidoping (WADA), Campionatul European de fotbal nu se încadrează în categoria evenimentelor sportive majore! Rusia chiar va găzdui meciuri din cadrul Euro 2020 la Sankt Petersburg. Dzyuba şi colegii săi fac parte din grupa B, alături de Belgia, Danemarca şi Finlanda. Nici naţionala feminină de handbal a Rusiei nu va fi afectată de sancţiunea WADA, deoarece n-a fost implicată în vreun caz de dopaj. Rusoaicele pot evolua inclusiv la JO 2020, însă sub steagul olimpic, dacă ţara lor va rămâne exclusă din competiţie. Cu o situaţie similară s-a confruntat şi naţionala masculină de hochei la Jocurile Olimpice de Iarnă din 2018. Hocheiştii ruşi au concurat sub steagul olimpic, au luat medalia de aur şi, când au ajuns pe podium, în momentul intonării imnului olimpic, ei au cântat imnul Rusiei!</p>
      <p>
        <b>CITEŞTE ŞI:<br/></b>
        <a href="https://adevarul.ro/news/sport/cutremur-precedent-rusia-suspendata-competitiile-sportive-inclusiv-jo-2020-cm-2022-1_5dee25395163ec4271d74f0d/index.html">
          <b>„Cutremur“ fără precedent: Rusia, suspendată de la toate competiţiile sportive, inclusiv JO 2020 şi CM 2022!<br/></b>
        </a>
        <b>
          <a href="https://adevarul.ro/news/sport/rusia-euro-2020-intampla-nationala-fotbal-excluderea-tarii-evenimentele-sportive-1_5dee2ce05163ec4271d79e87/index.html">Rusia la Euro 2020: Ce se întâmplă cu naţionala de fotbal după excluderea ţării de la toate evenimentele sportive<br/></a>
        </b>
        <a href="https://adevarul.ro/news/sport/rusii-stare-soc-primele-reactii-aparute-presa-locala-decizie-apocaliptica-1_5dee362a5163ec4271d7fc29/index.html">
          <b>Ruşii sunt în stare de şoc: Primele reacţii apărute în presa locală după o decizie apocaliptică</b>
        </a>
      </p>
      <hr/>
    </article>
  </body>
</html>