<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191209_ludovic_orban_kormany_romania_valasztojog_valasztasi_rendszer"/>
    <meta property="og:site_name" content="HVG.hu"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Nekimennek az Orban-kormánynak Romániában"/>
    <meta property="og:description" content="A kétfordulós polgármester-választás bevezetését akarják megakadályozni."/>
  </head>
  <body>
    <article>
      <h1>Nekimennek az Orban-kormánynak Romániában</h1>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author">MTI</a></address>
      <p>
        <b>A kétfordulós polgármester-választás bevezetését akarják megakadályozni.</b>
      </p>
      <p>Bizalmatlansági indítványt nyújt be a román Szociáldemokrata Párt (PSD) Ludovic Orban kormánya ellen, ha a jobbközép kabinet úgynevezett kormányzati felelősségvállalással próbálja bevezetni a kétfordulós polgármester-választást – szögezte le egy vasárnap esti televíziós műsorban Marcel Ciolacu, a PSD ideiglenes elnöke.</p>
      <p>Két nappal korábban Korodi Attila, a Romániai Magyar Demokrata Szövetség (RMDSZ) képviselőházi frakcióvezetője is arra figyelmeztette a Nemzeti Liberális Pártot (PNL), hogy megszavazza a kormány ellen beterjesztendő bizalmatlansági indítványt, ha az RMDSZ-szel kötött megállapodását megsértve a PNL a parlament megkerülésével módosítaná a választójogot.</p>
      <blockquote>A szociáldemokraták és az RMDSZ szavazatai elegendőek lennének a kormány megbuktatásához.</blockquote>
      <p>Romániában a kisebb román pártok és főleg a PNL legfőbb szövetségesének számító jobbközép Mentsétek meg Romániát Szövetség (USR) sürgetik a visszatérést a kétfordulós polgármester-választáshoz, mondván, hogy e nélkül nem lehet eltávolítani a hatalomból a PSD-t, amely októberig kormányon volt Romániában. Álláspontjuk szerint ugyanis a hatályos egyfordulós választási rendszer a tisztségben lévő polgármesterek újraválasztásának kedvez, márpedig jelenleg a legnagyobb szervezeti hálóval és csaknem félmilliós tagsággal rendelkező PSD-nek van a legtöbb polgármestere.</p>
      <p>A PSD polgármesterei és megyei önkormányzati vezetői révén tudja mozgósítani választóit a parlamenti választásokon is, tehát a kétfordulós polgármester-választás bevezetésén múlhat az, hogy sikerül-e hosszabb időre ellenzékbe küldeni a PSD-t, vagy egy év múlva ismét megerősödve tér majd vissza a hatalomba – érvel az USR.</p>
      <p>A módosítást az RMDSZ is ellenzi, mert becslése szerint mintegy 20 százalékkal csökkenne a magyar polgármesterek száma Erdélyben, ha egy második fordulóban a román pártok ismét összefoghatnának az első fordulóban élen végző magyar polgármesterjelöltekkel szemben.</p>
      <blockquote>Korodi Attila felhívta a figyelmet arra, hogy alkotmánybírósági határozat is tiltja a választójog módosítását kevesebb mint egy évvel a választások előtt.</blockquote>
      <p>Romániában a kormánynak két alkotmányos eszköze is van arra, hogy a hosszas parlamenti vitákat mellőzve vagy megelőzve, gyakorlatilag azonnal hatályba léptessen törvényeket. A sürgősségi kormányrendeleteket később vitatja meg - és erősíti meg, módosítja, vagy helyezi hatályon kívül - a parlament. A kormányzati felelősségvállalással előterjesztett törvényeket vagy akár törvénycsomagokat meg sem vitathatja a parlament: azok három napon belül automatikusan hatályba lépnek, amennyiben a törvényhozás nem buktatja meg bizalmatlansági indítvánnyal a kormányt.</p>
      <related>
        <a href="https://hvg.hu/itthon/20191121_ludovic_orban_orban_viktor_europai_neppart_roman_miniszterelnok"/>
        <a href="https://hvg.hu/vilag/20191104_ludovic_orban_kormany_romania"/>
        <a href="https://hvg.hu/360/201945_ludovic_orban_liberalis_roman_kormanyfo"/>
      </related>
    </article>
  </body>
</html>