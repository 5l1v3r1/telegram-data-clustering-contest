<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/ion-iliescu-rupe-tacerea-limba-rusa-1_5dee58595163ec4271d9796e/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T15:04:54+00:00"/>
    <meta property="og:title" content="Ion Iliescu rupe tăcerea în limba rusă: PSD mai funcţionează doar ca instrument de putere. Relaţiile dintre România şi Rusia nu pot fi considerate normale"/>
    <meta property="og:description" content="Tăcut cu presa din România, Ion Iliescu a oferit un amplu interviu agenţiei de presă TASS din Rusia în contextul împlinirii a 30 de ani de la Revoluţia Română. Fostul preşedinte vorbeşte despre Decembrie 1989, despre situaţia din PSD şi despre relaţiile dintre Bucureşti şi Moscova. Interviul este realizat de Nikolai Morozov, corespondentul TASS la Bucureşti în zilele Revoluţiei."/>
  </head>
  <body>
    <article>
      <h1>Ion Iliescu rupe tăcerea în limba rusă: PSD mai funcţionează doar ca instrument de putere. Relaţiile dintre România şi Rusia nu pot fi considerate normale</h1>
      <address><time datetime="2019-12-09T15:04:54+00:00">09 Dec 2019, 15:04</time> by <a rel="author">Ion Gaidau</a></address>
      <h4>Tăcut cu presa din România, Ion Iliescu a oferit un amplu interviu agenţiei de presă TASS din Rusia în contextul împlinirii a 30 de ani de la Revoluţia Română. Fostul preşedinte vorbeşte despre Decembrie 1989, despre situaţia din PSD şi despre relaţiile dintre Bucureşti şi Moscova. Interviul este realizat de Nikolai Morozov, corespondentul TASS la Bucureşti în zilele Revoluţiei.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/timisoara/procurorul-instrumentat-dosarul-revolutiei-aproape-30-ani-puterea-politica-blocat-aflarea-adevarului-distrugand-ascunzand-probe-1_5dece8325163ec4271ce8a4d/index.html"/>
        <a href="https://adevarul.ro/cultura/istorie/serial-30-anide-revolutie-episodul-3-si-a-luat-gorbaciov-mana-ceausescu-1_5dce8ccc5163ec42710bfa6b/index.html"/>
      </related>
      <p>Ajuns la 89 de ani, Ion Iliescu nu mai are ieşiri publice şi se confruntă cu probleme de sănătate. Totuşi, a acordat un interviu-fluviu pentru TASS, agenţia de propagandă a statului rus. „A făcut o excepţie pentru corespondentul TASS“, se felicită autorul materialului, Nikolai Morozov.</p>
      <p>Fostul preşedinte al României vorbeşte despre Decembrie 1989, situaţia din PSD şi relaţiile dintre Bucureşti şi Moscova. Per ansamblu, deplânge uitarea aspectelor sociale în evoluţia societăţii.</p>
      <p>Întrebat dacă România post-Ceauşescu pentru care a militat corespunde cu cea de azi, Iliescu a ţinut să sublinieze că tot ce a făcut, „începând cu 22 decembrie 1989“, a fost pentru „noua Românie“, dar acest proces de transformare este departe de a fi finalizat.</p>
      <p>El deplânge totodată rolul UE, care acum este „doar o piaţă, o zonă de liber schimb“ în care aspectele sociale sunt pe plan secund, în timp ce inegalitatea se adânceşte.</p>
      <p>Vorbind despre diplomaţia română, Iliescu apreciază că se află „într-un moment prost“ şi este lipsită de atât de „perspectivă“, cât şi de „imaginaţie“.</p>
      <h3>Iliescu, despre relaţia României cu Rusia </h3>
      <p>În opinia sa, relaţiile româno-ruse nu pot fi numite normale după niciun criteriu. Totuşi, pledează pentru normalizarea lor. Mai mult, fostul preşedinte român vede Bucureştiul implicat în soluţionarea problemelor din ţările vecine.</p>
      <p>„Relaţiile dintre România şi Rusia nu pot fi considerate normale după niciun criteriu. Vreau să subliniez că viaţa în umbra imperiului nu este convenabilă pentru ţări precum România şi nu toate amintirile istorice sunt plăcute. Sper că politicienii români vor înţelege că normalizarea relaţiilor cu Rusia, pe lângă comerţ şi schimburi culturale, va extinde abilitatea României de a participa la rezolvarea problemelor în ţările vecine, inclusiv în Moldova şi Ucraina, unde, bineînţeles, are interese“, spune primul preşedinte al României.</p>
      <h3>Iliescu, despre situaţia din PSD</h3>
      <p>Întrebat despre situaţia din PSD, Iliescu denunţă o alunecare spre „spre centru“ şi folosirea partidului ca „instrument de putere“.</p>
      <p>„Nu este un secret faptul că relaţiile mele cu partidul s-au răcit în ultimii ani. Motivul este legat de valori şi de principii. În România, politica socială s-a stins, iar liberalismul economic adoptă forme cu adevărat extremiste. Încercând să «reformeze» şi să devină un «partid de stânga european», PSD s-a dus spre centru, în timp ce alte partide mari şi mici s-au mutat spre dreapta şi chiar spre extrem dreaptă. După aderarea României la UE, mulţi foşti alegători ai PSD au plecat în Occident şi votează acum pentru partidele de dreapta. Cel mai rău lucru este însă că PSD nu mai funcţionează ideologic, ci doar ca instrument de putere. România, la fel ca ţările din Europa de Est în general, nu îşi poate permite să abandoneze politica de stânga“, afirmă el.</p>
      <h3>Iliescu, despre Revoluţie</h3>
      <p>În ceeea ce priveşte Revoluţia Română, rămâne la părerea că a fost cauzată de nemulţumirile sociale care s-au acumulat în anii '80.</p>
      <p>„Adevărul despre revoluţie include şi incapacitatea societăţii româneşti de a crea o alternativă politică şi civilă, cum s-a întâmplat în Polonia, Ungaria sau Cehoslovacia, care ar fi asigurat o tranziţie paşnică la democraţie“, spune Iliescu.</p>
      <p>Revoluţia Română „a fost o manifestare a demnităţii naţionale“, insistă el.</p>
      <p>Fostul preşedinte dur îşi reafirmă opoziţia faţă de dosarul Revoluţiei. „Este un set absurd de fapte care nu dovedesc în general nimic, dar care pot fi utilizate în scopuri politice pentru uz intern“, susţine el.</p>
      <hr/>
    </article>
  </body>
</html>