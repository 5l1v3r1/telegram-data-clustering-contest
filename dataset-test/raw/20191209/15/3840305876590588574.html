<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/seful-diplomatiei-ruse-intalneste-presedintele-sua-washington-lavrov-merge-peste-ocean-moment-extrem-tensionat-309933.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T15:15:32+00:00"/>
    <meta property="og:title" content="Șeful diplomației ruse se întâlnește cu președintele SUA la Washington. Lavrov merge peste Ocean, într-un moment extrem de tensionat"/>
    <meta property="og:description" content="Serghei Lavrov, ministrul rus al Afacerilor Externe, se va întâlni cu Donald Trump, președintele SUA, în timpul discuțiilor pe care le va purta marți la Washington cu omologul său, Mike Pompeo, susține agenția..."/>
  </head>
  <body>
    <article>
      <h1>Șeful diplomației ruse se întâlnește cu președintele SUA la Washington. Lavrov merge peste Ocean, într-un moment extrem de tensionat</h1>
      <address><time datetime="2019-12-09T15:15:32+00:00">09 Dec 2019, 15:15</time> by <a rel="author">Vladimir Ionescu</a></address>
      <p>Serghei Lavrov, ministrul rus al Afacerilor Externe, se va întâlni cu Donald Trump, președintele <a href="https://www.b1.ro/tag/sua-52108.html">SUA</a>, în timpul discuțiilor pe care le va purta marți la Washington cu omologul său, Mike Pompeo, susține agenția de presă Interfax citând o sursă din diplomația rusă, potrivit Reuters.<br/><br/>Întâlnirea de la Washington dintre Lavrov și Pompeo vine în contextul în care relațiile dintre <a href="https://www.b1.ro/tag/sua-52108.html">SUA</a> și <a href="https://www.b1.ro/tag/rusia-51747.html">Rusia</a> au atins cel mai mic nivel de după Războiul Rece, pe fondul mai multor dosare, precum ingerințele în alegeri interne, dar și amestecul în războaiele din Ucraina și Siria.<br/><br/>Totodată, Tratatul pentru Reducerea Armelor Nucleare Strategice (START) dintre <a href="https://www.b1.ro/tag/sua-52108.html">SUA</a> și <a href="https://www.b1.ro/tag/rusia-51747.html">Rusia</a> este pe cale să expire, în februarie 2020, iar cele două tabere par să fie departe de un consens pentru prelungirea acordului.<br/><br/>Vladimir Putin, președintele Federației Ruse, le-a oferit, săptămâna trecută, Statelor Unite o prelungire a acordului fără pre-condiții sau alte discuții.<br/><br/>Ministerul de Externe de la Moscova a confirmat călătoria lui Serghei Lavrov la Washington. Totuși, nu a menționat nimic despre o întâlnire cu Donald Trump, dar Interfax susține că aceasta va avea loc.<br/>De partea cealaltă, Casa Albă nici n-a confirmat, dar nici n-a infirmat întâlnirea Trump-Lavrov.</p>
    </article>
  </body>
</html>