<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-stolici-hochut-objednati-usi-parki-odnim-marshrutom--645578.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T15:56:08+00:00"/>
    <meta property="og:title" content="У столиці хочуть об’єднати усі парки одним маршрутом"/>
    <meta property="og:description" content="Такий маршрут має бути нерозривним та безпечним"/>
  </head>
  <body>
    <article>
      <h1>У столиці хочуть об’єднати усі парки одним маршрутом</h1>
      <address>
        <time datetime="2019-12-09T15:56:08+00:00">09 Dec 2019, 15:56</time>
      </address>
      <h4>Такий маршрут має бути нерозривним та безпечним</h4>
      <p>У столиці з’явилася ідея об’єднати усі парки міста одним маршрутом для бігунів та велосипедистів. Такий варіант запропонував міській владі банкір Андрій Оністрат.</p>
      <p>У мерії його пропозицію взяли до уваги. Про це розповів в ефірі <a href="https://nv.ua/ukr/kyiv/usi-parki-kiyeva-ob-yednayut-zszh-marshrutom-novini-kiyeva-50057680.html">Радіо НВ</a> радник мера Києва Максим Бахматов.</p>
      <p>Один з веломаршрутів, який активно обговорюють, — це напрям Троєщина – центр міста. В ідеалі такий маршрут має бути нерозривним та безпечним. Бахматов додав, що гроші на веломаршрути до міського бюджету надходять з паркінгів та штрафів за неправильне паркування. Радник мера зазначив, що і проект з об'єднання парків теж цікавий для розробки.</p>
      <p>«З'єднати всі парки в Києві вело-біговими маршрутами. Щоб ти міг вибігти в одному парку, наприклад, на Хрещатому, бігти по Пішохідному мосту, пробігти весь Труханів острів і вибігти на Троєщині. Порахуємо, подивимося, скількі потрібно часу», — зауважив Бахматов.</p>
      <p>Сам Андрій Оністрат вважає, що реалізувати його ідею можна протягом декількох років. У розмові з Радіо НВ він зазначив, що зазвичай бігає багато. Периметр у київських парках невеликий, у середньому — до тисячі метрів. Розгалужена система велодоріжок та пішохідних маршрутів допоможе пов’язати парки між собою, додав Оністрат.</p>
      <p>Він сказав, що на цю історію треба дивитися з точки зору стратегії і започаткувати альтернативну транспортну інфраструктуру для тих, хто пересувається не автомобілем.</p>
      <p>«Для велосипедистів, тих, хто може пересуватися іншим способом, на самокатах. Щоб не використовувати автомобілі та таким чином зменшити навантаження і на екологію, і на дороги міста. Ідея у тому, щоб все-таки були маршрути, які б перетинали все місто, які б були прийнятні. Від цього можна б було принаймні відштовхнутися. Питання в реалізації. До цього треба ставитися як до проєкту. Я переконаний, що це можна зробити за декілька років», — зазначив Оністрат.</p>
      <p>Потреба у такому проєкті - величезна, але питання у реалізації, прокоментував Радіо НВ ідею об'єднання усіх столичних парків одним маршрутом керівник напрямку досліджень в громадській організації Агенти змін Юрій Грановський.</p>
      <p>Він зазначив, що з точки зору стратегії розвитку міського простору все виглядає логічно. Але важливо, щоб цю ініціативу підготували не для конкретних дат, а для людей. Грановський додав, що окрім таких маршрутів необхідно розробляти стандарти організації електротранспорту, велосипедів та пішохідного руху.</p>
      <p>«Якщо у нас все місто загалом непридатне для пересування на велосипеді або подекуди пішки, якщо ми нахлобучимо якийсь яскравий маршрут посеред цих руїн і зробимо кільце з парків, це буде досить дивно і як подорожник прикласти до відкритого перелому. Напевне це питання про об'єднання парків й інших публічних просторів має потягнути за собою питання впровадження взагалі нормальної пішохідної інфраструктури. Тільки тоді парки зможуть об'єднатися у якийсь маршрут», — наголосив Грановський.</p>
      <p>Він додав, що кількість бігунів, велосипедистів та людей, які пересуваються не на автомобілях, у Києві постійно збільшується. Крім того, стратегія розвитку столиці передбачає пішохідоцентричність.</p>
      <related>
        <a href="https://glavcom.ua/kyiv/news/viyna-za-stolichniy-park-aktivisti-znovu-znesli-parkan-skandalnoji-zabudovi-foto-644850.html"/>
        <a href="https://glavcom.ua/kyiv/news/u-kijevi-zyavilasya-elektronna-karta-parkiv-i-skveriv-644008.html"/>
        <a href="https://glavcom.ua/kyiv/news/bilya-jizhachka-v-tumani-zyavitsya-innovaciyniy-ekopark-foto-642868.html"/>
      </related>
    </article>
  </body>
</html>