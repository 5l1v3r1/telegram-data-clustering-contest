<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/adozas/lehetosegek-az-eva-utan-1920339/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T15:49:00+00:00"/>
    <meta property="og:title" content="Lehetőségek az eva után"/>
    <meta property="og:description" content="A vállalkozók nagy része még nem döntött arról, hogy milyen adónemre tér át a határidő lejárta után."/>
  </head>
  <body>
    <article>
      <h1>Lehetőségek az eva után</h1>
      <address><time datetime="2019-12-09T15:49:00+00:00">09 Dec 2019, 15:49</time> by <a rel="author">VG</a></address>
      <p>Az egyszerűsített vállalkozói adó, közismertebb nevén az eva 2020. január 1-jén megszűnik. A vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti – derül ki a NAv közleményéből.</p>
      <aside>Az evások 2019. december 31-ig dönthetnek arról, milyen adózási formát választva folytatják jövőre tevékenységüket.</aside>
      <p>Az egyéni vállalkozók az egyszerűsített adminisztrációt, és adóterhet képviselő katát, vagy az átalányadózást választhatják. A társas vállalkozási formában tevékenykedők is lehetnek a kata alanyai (a kft.-k kivételével), de dönthetnek a kiva vagy a társasági adó mellett is.</p>
      <figure>
        <img src="https://www.vg.hu/wp-content/uploads/2019/04/+otf/810w/BFALU20180315029-e1562595139755.jpg"/>
        <figcaption>Fotó: MTI</figcaption>
      </figure>
      <p>Azok a gazdálkodók, akik év végéig nem élnek a választás lehetőségével, egyéni vállalkozóként a vállalkozói személyi jövedelemadó szabályai alá fognak tartozni, míg társas vállalkozásként a társasági adó alanyává válnak.</p>
      <aside>Az eva megszűnésével egyidejűleg az érintettek áfaalannyá is válnak, de dönthetnek arról, hogy számukra az alanyi áfamentesség vagy az általános szabályok szerinti adózás a legmegfelelőbb.</aside>
      <p>Ez a döntés azért is fontos, mert 2020. január 1-jétől már ez alapján kell kiállítani a számláikat is. Alanyi mentesség akkor választható, ha 2020-ban a várható bevétel nem haladja meg a 12 millió forintos értékhatárt. Az alanyi mentesség választását legkésőbb 2020. január 15-éig jelezni kell a NAV-nál.</p>
      <p>Az adózási módokról részletes információ és a választást segítő kalkulátor elérhető az alábbi linken.</p>
      <table bordered="">
        <tr>
          <td>A döntéshez további segítség kérhető a NAV Infóvonalán, a 1819-es telefonszámon vagy az ügyfél-azonosító számmal hívható 06-80-20-21-22-es hívószámon. A vállalkozás a székhelye vagy telephelye szerinti önkormányzatnál tájékozódhat arról, hogy kell-e helyi iparűzési adót fizetnie.</td>
        </tr>
      </table>
    </article>
  </body>
</html>