<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/jeden-z-vysnenych-stadionu-absolutni-vrchol-tesi-se-trpisovsky-452866/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-12-09T15:07:00+00:00"/>
    <meta property="og:title" content="Jeden z vysněných stadionů, absolutní vrchol, těší se Trpišovský"/>
    <meta property="og:description" content="Hráči pražské Slavie se v úterý v Dortmundu představí na největším německém stadionu, na kterém panuje jedna z nejvyhlášenějších atmosfér na světě. Pro trenéra Pražanů Jindřicha Trpišovského bude z..."/>
  </head>
  <body>
    <article>
      <h1>Jeden z vysněných stadionů, absolutní vrchol, těší se Trpišovský</h1>
      <address><time datetime="2019-12-09T15:07:00+00:00">09 Dec 2019, 15:07</time> by <a rel="author">ČTK</a></address>
      <figure>
        <img src="https://www.eurofotbal.cz/res/img/news/22141_4.jpg"/>
        <figcaption>Jindřich Trpišovský (© slavia.cz)</figcaption>
      </figure>
      <p>Hráči pražské Slavie se v úterý v Dortmundu představí na největším německém stadionu, na kterém panuje jedna z nejvyhlášenějších atmosfér na světě. Pro trenéra Pražanů Jindřicha Trpišovského bude zápas závěrečného 6. kola základní skupiny Ligy mistrů v Signal Iduna Parku absolutním vrcholem a splněným snem. <br/><br/><i>"Těším se obrovsky, těší se samozřejmě i celý tým. Ten stadion je nádherný, myslím, že kulisa je jedna z nejlepších v Evropě. Já se těším na všechny evropské zápasy, zvlášť ve skupině, kterou jsme měli, ale tohle pro mě osobně bude obrovský svátek. Nevím, jestli budu den předtím spát," </i>řekl novinářům Trpišovský. <br/><br/>Dortmund patří mezi jeho nejoblíbenější kluby hlavně proto, že jej v minulosti vedl jeho trenérský vzor a nyní kouč Liverpoolu Jürgen Klopp. <i>"Doufám, že se nebudeme jen kochat stadionem, ale budeme hrát i fotbal a budeme nebezpeční. Mám tři vysněné stadiony v Evropě a jeden ten sen si v úterý splním. Takže pro mě absolutní vrchol,"</i> doplnil Trpišovský. <br/><br/>Vestfálský stadion pojme přes 81 tisíc diváků. Takovou návštěvu ale slávisté nezažijí, protože na mezinárodní zápasy je kapacita snížena na 66.099 míst. V obou předchozích domácích duelech Dortmundu ve skupině Ligy mistrů bylo vyprodáno. <br/><br/>Největší německý stadion je proslulý svou jižní tribunou za jednou z branek, kam se vejde téměř 25 tisíc diváků. To je více, než kolik pojme největší stadion v Česku. <br/><br/><i>"Hned když se vylosovala skupina, tak jsem věděl, že v Dortmundu bude famózní atmosféra. Co jsem dostal zprávy, tak na hřišti vůbec není slyšet na krok. Sám jsem na to zvědav, jak to bude vypadat na hřišti. I tak musíme udělat dobrý dojem,"</i> uvedl slávistický obránce Jan Bořil. <i>"Určitě to bude nejlepší atmosféra, kterou v Lize mistrů venku zažijeme. Všichni se na ni moc těšíme,"</i> dodal záložník Petr Ševčík. <br/><br/>Největší německý stadion má i jiná využití, pronajímá si ho například dortmundská technická univerzita. Signal Iduna Park také drží rekord v počtu krámků a stánků s občerstvením, kterých se tam nachází přes 3500. <br/><br/>Zápas začne v úterý v 21:00 a slávisté se v něm rozloučí s Ligou mistrů. Už po pátém kole mají jistotu posledního místa ve skupině a vyřazení.</p>
    </article>
  </body>
</html>