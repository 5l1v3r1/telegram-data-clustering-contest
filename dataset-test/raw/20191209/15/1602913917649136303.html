<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/raspunsul-primarului-gabriela-firea-la-afirmatia-presedintelui-klaus-iohannis-privind-aspectul-capitalei-sa-ne-arate-cum-trebuie-sa-arate-orasul-18660543"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T15:54:37+00:00"/>
    <meta property="og:title" content="Răspunsul primarului Gabriela Firea la afirmaţia preşedintelui Klaus Iohannis privind aspectul Capitalei: Să ne arate cum trebuie să arate oraşul"/>
    <meta property="og:description" content="Primarul general al Capitalei, Gabriela Firea, îl invită pe preşedintele Klaus Iohannis să candideze la Primăria Capitalei, „ca să arate cum trebuie să arate oraşul”. Reacţia lui Firea vine după ce preşedintele a declarat  că „Bucureştiul nu este un oraş bine pus la punct”."/>
  </head>
  <body>
    <article>
      <h1>Răspunsul primarului Gabriela Firea la afirmaţia preşedintelui Klaus Iohannis privind aspectul Capitalei: Să ne arate cum trebuie să arate oraşul</h1>
      <address><time datetime="2019-12-09T15:54:37+00:00">09 Dec 2019, 15:54</time> by <a rel="author">Nicolae Oprea, Mediafax</a></address>
      <p>Primarul general al Capitalei, Gabriela Firea, îl invită pe preşedintele Klaus Iohannis să candideze la Primăria Capitalei, „ca să arate cum trebuie să arate oraşul”. Reacţia lui Firea vine după ce preşedintele a declarat  că „Bucureştiul nu este un oraş bine pus la punct”.</p>
      <p>„Să vină dumnealui să candideze la Primăria Capitalei şi să ne arate cum trebuie să arate oraşul. Asta este părerea mea. Este neplăcut să asculţi şarje din acestea de la fost primar la primar, orice primar ştie cât de greu este în administraţie (...) Este doar retorică politică şi campanie electorală”, a declarat, luni, Gabriela Firea.</p>
      <p>Reacţia primarului general vine după ce preşedintele statului a declarat, tot luni, că „Bucureştiul nu este un oraş bine pus la punct”.</p>
      <p>Preşedintele Klaus Iohannis a mai declarat, luni, că îşi doreşte ca primarii să fie aleşi în două tururi de scrutin. Şeful statului a susţinut că dacă proiectele de lege pentru revenirea la alegerea primarilor în două tururi nu vor trece de Parlament, atunci Guvernul ar trebui să îşi asume răspunderea.</p>
      <p>„Eu am un mesaj pentru primarii care sunt prezenţi aici la întâlnirea cu Asociaţia Municipiilor din România. Cred că este, însă, important că mesajele pe care le am pentru primarii municipiilor sunt mesaje generale pe care le voi da şi celorlalţi primari, de exemplu că eu îmi doresc ca primarii să fie aleşi în două tururi (...) Trebuie să revenim la alegerea primarilor în două tururi. Sunt inişiarive în Parlament. Dacă nu se adoptă cred că ar fi o abordare rezonabilă să se meargă cu asumarea răspunderii în Parlament”, a declarat Klaus Iohannis, înainte de participarea la Adunarea Generală a Asociaţiei Municipiilor din România.</p>
    </article>
  </body>
</html>