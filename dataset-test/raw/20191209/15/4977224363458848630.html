<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2706485/film-marriage-story-s-sestimi-nominacijami-za-zlati-globus"/>
    <meta property="og:site_name" content="STA.si"/>
    <meta property="article:published_time" content="2019-12-09T15:10:29+00:00"/>
    <meta property="og:title" content="Film Marriage Story s šestimi nominacijami za zlati globus"/>
    <meta property="og:description" content="Ločitvena saga Marriage Story v režiji Noaha Baumbacha in v produkciji Netflixa vodi v tekmi za nagrade zlati globus, saj si je prislužil šest nominacij, med drugim za najboljšo celovečerno dramo. Po pet nominacij za prestižne nagrade sta prejela še filma Irec (The Irishman) Martina Scorseseja ter Bilo je nekoč...v Hollywoodu Quentina Tarantina."/>
  </head>
  <body>
    <article>
      <h1>Film Marriage Story s šestimi nominacijami za zlati globus</h1>
      <address>
        <time datetime="2019-12-09T15:10:29+00:00">09 Dec 2019, 15:10</time>
      </address>
      <p>
        <i>Los Angeles, 9. decembra - Ločitvena saga Marriage Story v režiji Noaha Baumbacha in v produkciji Netflixa vodi v tekmi za nagrade zlati globus, saj si je prislužil šest nominacij, med drugim za najboljšo celovečerno dramo. Po pet nominacij za prestižne nagrade sta prejela še filma Irec (The Irishman) Martina Scorseseja ter Bilo je nekoč...v Hollywoodu Quentina Tarantina.</i>
      </p>
      <figure>
        <img src="https://www.sta.si/foto/630,420,6,979427"/>
        <figcaption>Italija, Benetke. Režiser drame Marriage Story Noah Baumbach (v sredini) skupaj z igralci na premieri filma na beneškem filmskem festivalu.<cite>Foto: Xinhua/STA</cite></figcaption>
      </figure>
      <p>Film Marriage Story se bo na podelitvi zlatih globusov potegoval za nagrade za najboljši igrani film v kategoriji drama, za najboljši scenarij, ki ga podpisuje režiser Baumbach, in v kategoriji za originalno glasbo Randyja Newmana. Za glavni vlogi v filmu sta za zlati globus nominirana Scarlett Johansson in Adam Driver, za stransko vlogo pa si je nominacijo prislužila Laura Dern, poroča francoska tiskovna agencija AFP.</p>
      <p>Si pa Baumbach ni prislužil nominacije za režijo, ki je pripadla režiserjema drugih dveh filmov z največ nominacijami - Scorseseju in Tarantinu. Netflixova produkcija The Irishman se ponaša tudi z nominacijami za najboljši film v kategoriji drama, za scenarij in pa za igralca v stranskih vlogah, kjer sta nominirana tako Al Pacino kot Joe Pesci. Je pa brez nominacije ostal Robert De Niro, ki v Ircu igra glavno vlogo.</p>
      <p>Tarantinov Bilo je nekoč...v Hollywoodu pa je poleg za režijo nominiran še za najboljši celovečerec v kategoriji muzikalov in komedij, za scenarij, za najboljšo moško glavno vlogo (Leonardo DiCaprio) in najboljšo moško stransko vlogo (Brad Pitt).</p>
      <p>Veliki nagrajenec beneškega filmskega festivala, Joker v režiji Todda Phillipsa, si je prislužil nominacije za najboljši film v kategoriji drama, režijo in glavnega igralca Joaquina Phoenixa, dobro pa se je po pisanju AFP odrezala tudi Netflixova drama The Two Popes v režiji Fernanda Meirellesa, ki je med drugim nominirana za najboljšo celovečerno dramo.</p>
      <p>Zlati globusi služijo kot dober namig za to, kateri filmi si bodo prislužili nominacije za oskarja. Že 77. podelitev zlatih globusov bo 5. januarja potekala na Beverly Hillsu, dva dni pred koncem odločanja o nominacijah za najbolj zaželene hollywoodske filmske nagrade. Podelitev bo povezoval britanski komedijant Ricky Gervais.</p>
    </article>
  </body>
</html>