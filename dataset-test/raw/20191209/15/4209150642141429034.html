<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Blog-ambasadora-Erika-Nelsona-Gradjani-BiH-se-s-korupcijom-bore-svakodnevno/572788?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T15:56:16+00:00"/>
    <meta property="og:title" content="Blog ambasadora Erika Nelsona: Građani BiH se s korupcijom bore svakodnevno"/>
    <meta property="og:description" content="Nijedna zemlja nije imuna na korupciju. Razliku, međutim, čini način na koji se neka zemlja bori protiv nje. Stanovnici Bosne i Herecgovine, poput ljudi širom svijeta, zaslužuju dobru vlast i vjeru da se javna sredstva – novac koji je proizvod njihovog napornog rada – ulažu u poboljšanje njihovog svakodnevnog življenja."/>
  </head>
  <body>
    <article>
      <h1>Blog ambasadora Erika Nelsona: Građani BiH se s korupcijom bore svakodnevno</h1>
      <address><time datetime="2019-12-09T15:56:16+00:00">09 Dec 2019, 15:56</time> by <a rel="author">N.N.</a></address>
      <p>Nijedna zemlja nije imuna na korupciju. Razliku, međutim, čini način na koji se neka zemlja bori protiv nje. Stanovnici Bosne i Herecgovine, poput ljudi širom svijeta, zaslužuju dobru vlast i vjeru da se javna sredstva – novac koji je proizvod njihovog napornog rada – ulažu u poboljšanje njihovog svakodnevnog življenja.</p>
      <p>Danas je Međunarodni dan borbe protiv korupcije. Ali, građani BiH se sa korupcijom bore svakodnevno. Stalno se mogu čuti priče o korumpiranoj politici u Bosni i Hercegovini, o pravosuđu koje je sve više pod uticajem politike, te o ljudima kojima ponestaje nade da će se stvari popraviti.</p>
      <p>Iz očaja, stanovništvo Bosne i Hercegovine glasa tako što odlazi – napušta zemlju kako bi svoju budućnost potražilo u Evropskoj uniji, Sjedinjenim Američkim Državama ili drugdje. Kažu da oni ne "odlaze sa svojim porodicama" već "zbog svojih porodica". To su ljudi koji vjeruju da njihovi lideri nisu ni posvećeni ni sposobni da poprave način upravljanja, privredu ili životni standard, kao i da oni sami nisu sposobni zahtijevati promjene.</p>
      <p>Vlada Sjedinjenih Američkih Država angažovana je na kreiranju neophodne klime i uslova u kojima će građani Bosne i Hercegovine graditi bolju budućnost za sebe. Ulažemo sredstva u kvalitetnu vlast, jačanje vladavine prava, te prevenciju i borbu protiv korupcije u Bosni i Hercegovini. Ovoj misiji su svakodnevno posvećeni tužioci, istražitelji, ljudi koji rade na razvojnim programima i diplomate koji predstavljaju State Department, USAID, FBI, Ministarstvo pravde i druge odjele Ambasade.</p>
      <p>Vašoj policiji, tužiocima i sudijama pružamo specijalističku obuku, opremu i znanje u oblasti istraga i gonjenja u predmetima korupcije. Djelujemo posredstvom međunarodnih organizacija, poput OSCE, kako bismo pratili i ocjenjivali rad na krivičnim predmetima u oblasti borbe protiv korupcije, te prepoznali dobre primjere iz postojeće prakse, kao i probleme.</p>
      <p>Koristimo finansijske sankcije i vizne restrikcije kako bismo se borili protiv nekažnjavanja potpomognutog politikom i poslali poruku da korupciju ne treba tolerisati. Jedna od posljednjih mjera uvedenih od strane SAD jeste i kazna u iznosu od 1,2 milijardi dolara najavljena protiv kompanije Ericsson zbog uključenosti u korupciju u prekomorskim tenderskim procesima, u skladu sa odredbama američkog Zakona o koruptivnim radnjama u inostranstvu.</p>
      <p>Pružamo savjetodavne usluge u reformi zakonodavstva, poput zakona o zviždačima. Radimo sa studentima kako bismo podigli stepen svijesti o građanskim pravima i obavezama.</p>
      <p>Podržavamo program e-vlade i reforme javne uprave kako bi se omogućila veća transparentnost, unaprijedio nadzor i smanjila mogućnost pojave korupcije. Podržavamo snažno istraživačko novinarstvo kako bi se bacilo svjetlo na prestupe u javnoj upravi. Što je možda najvažnije, radimo kako bismo osnažili građane i podržali organizacije civilnog društva u traženju promjena. Ove sedmice najavljujemo širenje partnerstva sa civilnim društvom u zahtijevanju reformi u sferi borbe protiv korupcije, naročito u oblasti javnih nabavki. Pružićemo pomoć građanima i zviždačima koji su spremni da prijave korupciju i da se bore protiv nje u svojim zajednicama. Želimo ih osnažiti za stvaranje kulture koja odbacuje korupciju i sprečava da javna sredstva završe u džepovima pojedinaca.</p>
      <p>Znamo, pitate se: "Gdje su rezultati?" I mi se to stalno pitamo, kako bismo učili iz grešaka. Jasno nam je da VSTV čije je kreiranje pomogla međunarodna zajednica neefikasno. Naša pomoć i uticaj nikada neće biti dovoljni. Stvarni napredak neće se desiti sve dok to građani Bosne i Hercegovine ne budu zahtijevali od izabranih lidera.</p>
      <p>Zemlje koje su postigle istinsku reformu vlasti uspjele su u tome nakon građanskog pritiska na političare s ciljem reforme.</p>
      <p>Sada je vrijeme, kako novi saziv Savjeta ministara preuzima dužnost, da se zahtijevaju potrebne reforme – pogotovo u sferi vladavine prava. Kako je jasno navedeno u Priebeovom izvještaju, to će zahtijevati novi Zakon o Visokom sudskom i tužilačkom vijeću. Izvještaj navodi: "Građani, pa čak i predstavnici pravosuđa, VSTV često vide kao centar moći bez odgovornosti, u rukama pojedinaca koji služe interesima sprege poltičkog patronata i uticaja." To neće biti lako popraviti jer je političarima teško donositi propise koji bi smanjili njihovu kontrolu nad sektorom pravosuđa. Bez pritiska javnosti izostaće i politička volja.</p>
      <p>To je moguće u Bosni i Hercegovini. Prije godinu dana, građani u Kantonu Sarajevo smatrali su da se stvari mogu i moraju popraviti i odbili su da sve bude po starom. Glasali su za jedinstvo, a ne podjelu, i za vladu koju je izabrala javnost, a ne određene interesne grupe. Od tada su provedene značajne reforme koje jačaju transparentnost, kao što je novi Zakon o porijeklu imovine izabranih zvaničnika, objavljen je Registar javnih službenika, kao i Registar tekućih i tek raspisanih ugovora o javnim nabavkama. Priebeov izvještaj izdvaja Ured za borbu protiv korupcije Kantona Sarajevo kao naročito učinkovit, a Vlada SAD proširuje svoju podršku njihovim naporima.</p>
      <p>Postoje i druge stvari koje možete učiniti kako biste bili dio pospremanja vlasti u Bosni i Hecegovini. Možda ste danas imali priliku vidjeti oglas, postavljen širom zemlje, koji objašnjava kako prijaviti korupciju. Ukoliko znate za slučaj korupcije, možete pozvati broj telefona 122 i, ukoliko želite i anonimno, prijaviti slučaj nadležnim vlastima. Korupciju možete prijaviti i Transparency International besplatnim pozivom na broj 0800 555555 ili popunjavanjem obrasca za prijavu korupcije koji je dostupan na internet stranici: <a href="https://ti-bih.org/prijavi-korupciju-online">https://ti-bih.org/prijavi-korupciju-online</a>.</p>
      <p>Građenje svjetlije budućnosti za Bosnu i Hercegovinu počinje od građana koji će jasno i glasno zahtijevati promjene. Vlada SAD stoji uz institucije, firme, organizacije građanskog društva, istraživačke novinare i hrabre građane BiH koji nastoje da unaprijede život svih u Bosni i Hercegovini.</p>
      <p>
        <b>(Autor je ambasador SAD u BiH)</b>
      </p>
    </article>
  </body>
</html>