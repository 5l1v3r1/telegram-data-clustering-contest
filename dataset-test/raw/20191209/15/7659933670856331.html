<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2028196/fransa-%C3%A7ar%C5%9Famba-g%C3%BCn%C3%BC-l%C3%BCbnan-ile-ilgili-uluslararas%C4%B1-bir-konferansa-ev-sahipli%C4%9Fi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="Fransa, Çarşamba günü Lübnan ile ilgili uluslararası bir konferansa ev sahipliği yapacak"/>
    <meta property="og:description" content="Fransa, önümüzdeki Çarşamba günü Lübnan konulu uluslararası konferansa ev sahipliği yapacağını duyurdu. Fransa Dışişleri Bakanlığı konferansın amacının, Beyrut’un ekonomik sorunlarını çözebilecek bir hükümet kurulmasının sağlanması olduğunu açıkladı."/>
  </head>
  <body>
    <article>
      <h1>Fransa, Çarşamba günü Lübnan ile ilgili uluslararası bir konferansa ev sahipliği yapacak</h1>
      <address>
        <time datetime="2019-12-09T15:00:00+00:00">09 Dec 2019, 15:00</time>
      </address>
      <p>Fransa, önümüzdeki Çarşamba günü Lübnan konulu uluslararası konferansa ev sahipliği yapacağını duyurdu. Fransa Dışişleri Bakanlığı konferansın amacının, Beyrut’un ekonomik sorunlarını çözebilecek bir hükümet kurulmasının sağlanması olduğunu açıkladı.<br/><br/>Reuters haber ajansına göre, Fransa Dışişleri Bakanlığı Sözcüsü Agnes Von Der Mühll, konferansa dair yaptığı açıklamada “Bu toplantı etkili ve güvenilir bir hükümet kurmak için uluslararası toplumu etkinleştirmeli. Kötü durumda olan ekonomiyi yeniden şekillendirmek için gerekli kararları alabilecek bir hükümet oluşturulması ve Lübnan halkının özlemini duyduğu hükümete kavuşmasını sağlayacaktır” ifadesini kullandı.<br/><br/>DPA’nın haberine göre, Lübnan Cumhurbaşkanı Mişel Avn, devam eden halk gösterileri sırasında pratik sonuçlara odaklı toplantı konusunda duyduğu memnuniyeti dile getirdi.<br/><br/>Lübnan Cumhurbaşkanlığı tarafından yapılan bir açıklamada, Avn’ın bu açıklamasının Birleşmiş Milletler (BM) Lübnan Özel Koordinatörü Jan Kubis ile yaptığı görüşme sırasında geldiği aktarıldı.<br/><br/>Açıklamada, Lübnan Cumhurbaşkanı’nın, BM ile koordinasyon içerisinde olan bu girişim için Fransa’ya teşekkür ettiği belirtildi.<br/><br/>BM Koordinatörü’ne bilgi veren Avn, “Lübnan, resmi bir heyetle toplantıya katılacak. Toplantıda özellikle ülkenin yaşadığı hassas ekonomik koşullar için pratik adımlar atılmasını umuyoruz” dedi.<br/><br/>Öte yandan Jan Kubis, toplantının, çalışma grubu ülkelerinin Lübnan’a olan bağlılığının güçlü bir göstergesi olacağını söyledi.<br/><br/>Lübnan’da 54. gününe giren protesto gösterileri devam ederken, göstericiler siyasi mezhepçilikten uzak bir hükümet kurulmasını talep ediyor.<br/><br/>Lübnan Cumhurbaşkanlığı, Samir el-Hatib’in başkanlık yarışından çekildiğini açıklamasının ardından dün gece yaptığı duyuruyla, yeni bir hükümet kurulması amacıyla bugün başbakan atanmasının görüşüleceği meclis istişarelerinin ertelendiğini duyurdu.<br/><br/> </p>
    </article>
  </body>
</html>