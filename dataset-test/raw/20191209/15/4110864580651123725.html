<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mangalam.com/news/detail/356951-latest-news-sbi-cuts-lending-rates-by-010.html"/>
    <meta property="og:site_name" content="Mangalam"/>
    <meta property="article:published_time" content="2019-12-09T15:14:00+00:00"/>
    <meta property="og:title" content="എസ്.ബി.ഐ നിരക്ക് 0.10% കുറച്ചു; വായ്പ പലിശ കുറയും"/>
    <meta property="og:description" content="SBI cuts lending rates by 0.10%"/>
  </head>
  <body>
    <article>
      <h1>എസ്.ബി.ഐ നിരക്ക് 0.10% കുറച്ചു; വായ്പ പലിശ കുറയും</h1>
      <h2>പുതിയ നിരക്ക് നാളെ (ഡിസംബര്‍ 10) മുതല്‍ നിലവില്‍ വരും</h2>
      <address>
        <time datetime="2019-12-09T15:14:00+00:00">09 Dec 2019, 15:14</time>
      </address>
      <figure>
        <img src="https://www.mangalam.com/uploads/thumbs/imagecache/600x361/uploads/news/2019/12/356951/sbi_logo.jpg"/>
      </figure>
      <p>ന്യുഡല്‍ഹി: രാജ്യത്തെ ഏറ്റവും വലിയ പൊതുമേഖല ബാങ്കായ സ്‌റ്റേറ്റ് ബാങ്ക് ഓഫ് ഇന്ത്യ വീണ്ടും പലിശ നിരക്ക് കുറച്ചു. മാര്‍ജിനല്‍ കോസ്റ്റ് ഓഫ് ഫണ്ട് ലന്റിംഗിന്റെ അടിസ്ഥാനത്തിലുള്ള നിരക്ക് 10 പോയിന്റ് ബേസിസ് (0.10%) ആണ് കുറച്ചത്. ഇതോടെ എസ്.ബി.ഐയുടെ ഒരു വര്‍ഷത്തെ മാര്‍ജിനല്‍ കോസ്റ്റ് ഓഫ് ഫണ്ട് ലന്റിംഗ് നിരക്ക് 8 ശതമാനത്തില്‍ നിന്ന് 7.90% ആയി കുറഞ്ഞു. ഭവനവായ്പ, വാഹന വായ്പ തുടങ്ങിയവയുടെ നിരക്കില്‍ കുറവുണ്ടാകും.</p>
      <p>പുതിയ നിരക്ക് നാളെ (ഡിസംബര്‍ 10) മുതല്‍ നിലവില്‍ വരും. ഈ സാമ്പത്തിക വര്‍ഷം തുടര്‍ച്ചയായി എട്ടാം തവണയാണ് എസ്.ബി.ഐ പലിശ നിരക്കില്‍ മാറ്റം വരുത്തുന്നത്. എല്ലാ കാലാവധിയിലുമുള്ള പലിശ നിരക്കിലും കുറവുണ്ടാകും. എസ്.ബി.ഐയാണ് ഏറ്റവും കുറഞ്ഞ നിരക്കില്‍ വായ്പ നല്‍കുന്നതെന്നും പലിശ നിരക്കിലെ പുതിയ ഇളവിന്റെ ആനുകൂല്യങ്ങള്‍ ഉപഭോക്താക്കള്‍ക്ക് ലഭ്യമാക്കുമെന്നും എസ്.ബി.ഐ അറിയിച്ചു.</p>
      <p>നിലവില്‍ ഭവന വായ്പയുടെയും വാഹന വായ്പയുടെയും 25% വിപണി വിഹിതം എസ്.ബി.ഐയുടെതാണ്. എം.സി.എല്‍.ആര്‍ നിരക്ക് വഴിയല്ലാതെയും എസ്.ബി.ഐയില്‍ നിന്ന് വായ്പയെടുക്കാം. പുതിയതായി വായ്പയെടുക്കുന്നവര്‍ക്ക് റിപ്പോ നിരക്കുമായി ബന്ധിപ്പിച്ചിട്ടുള്ള ഭവന വായ്പയും ബാങ്ക് അവതരിപ്പിച്ചിട്ടുണ്ട്. ഇതുപ്രകാരം റിസര്‍വ് ബാങ്ക് റിപ്പോ നിരക്കില്‍ മാറ്റം വരുത്തുന്നതിനനുസരിച്ച് വായ്പ പലിശയിലും മാറ്റം വരും.</p>
    </article>
  </body>
</html>