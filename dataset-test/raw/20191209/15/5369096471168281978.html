<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/sport/alla-spor/790182/pingk-pongk-anachorise-gia-tin-kina-ke-diethnes-proponitiko-kab-epilogon-tis-t-t-f-12chroni-gkaintatzi/"/>
    <meta property="og:site_name" content="to10.gr"/>
    <meta property="article:published_time" content="2019-12-09T15:57:59+00:00"/>
    <meta property="og:title" content="Πινγκ πονγκ: Αναχώρησε για την Κίνα και το διεθνές προπονητικό καμπ επιλογών της I.T.T.F. η 12χρονη Γκαϊντατζή"/>
    <meta property="og:description" content="Το απόγευμα της Κυριακής κατέκτησε το χρυσό μετάλλιο στις κορασίδες στο αναπτυξιακό τουρνουά της Πάτρας και σήμερα το μεσημέρι πήρε το αεροπλάνο από την Αθήνα για να ζήσει ένα μεγάλο όνειρο."/>
  </head>
  <body>
    <article>
      <h1>Πινγκ πονγκ: Αναχώρησε για την Κίνα και το διεθνές προπονητικό καμπ επιλογών της I.T.T.F. η 12χρονη Γκαϊντατζή</h1>
      <h2>Το απόγευμα της Κυριακής κατέκτησε το χρυσό μετάλλιο στις κορασίδες στο αναπτυξιακό τουρνουά της Πάτρας και σήμερα το μεσημέρι πήρε το αεροπλάνο από την Αθήνα για να ζήσει ένα μεγάλο όνειρο.</h2>
      <address><time datetime="2019-12-09T15:57:59+00:00">09 Dec 2019, 15:57</time> by <a rel="author">to10.gr</a></address>
      <p>Διότι η επίσκεψη στη… χώρα της επιτραπέζιας αντισφαίρισης «μαγεύει» κάθε αθλητή, ειδικά όταν είναι σε μικρή ηλικία. Η 12χρονη Λεμονιά Γκαϊντατζή λοιπόν, έφυγε σήμερα για την Κίνα προκειμένου να μετάσχει στο προπονητικό καμπ της Διεθνούς Ομοσπονδίας Επιτραπέζιας Αντισφαίρισης (I.T.T.F.) ως μέλος της Gen Hopes Squad 2019. Η κορυφαία συνάντηση, για την οποία έχουν επιλεγεί σπουδαία ταλέντα από διάφορες χώρες του κόσμου, θα γίνει στην πόλη Νίγκμπο από τις 12 έως τις 19 του μήνα και η δις πρωταθλήτρια Ελλάδας του απλού παγκορασίδων θα φτάσει αύριο εκεί μέσω Πεκίνου μαζί με τον ομοσπονδιακό προπονητή Κωνσταντίνο Κωστόπουλο και τη μητέρα της Μαρία.</p>
      <p>
        <b>ΔΗΛΩΣΕΙΣ ΣΤΗΝ ΕΡΑ ΣΠΟΡ</b>
      </p>
      <p>
        <a href="https://www.to10.gr/podosfero/champions-league/790051/olybiakos-kala-nea-gia-avraam/">
          <i>Καλά νέα για Αβραάμ, τι γίνεται με Βαλμπουενά για Ερυθρό Αστέρα</i>
        </a>
      </p>
      <p>Από το κλειστό γυμναστήριο στο Κουκούλι, όπου αγωνιζόταν, η μαθήτρια της 1<sup>ης</sup> Γυμνασίου μίλησε το πρωί της Κυριακής στην ΕΡΑ ΣΠΟΡ. Αφού αναφέρθηκε επιγραμματικά στην πορεία της στα 6,5 χρόνια που ασχολείται με το άθλημα, στο σωματείο της τον Α.Σ.Ε.Α. Καβάλας και τον προπονητή της Γιάννη Σταύρου δήλωσε για τη νέα μεγάλη τιμή, που γνωρίζει:</p>
      <p>«Είμαι πολύ χαρούμενη, που έφτασα ως εδώ μέσα από τα διεθνή καμπ επιλογών και είμαι έτοιμη να δώσω τον καλύτερο εαυτό μου και στην Κίνα. Θα είναι πολύτιμη εμπειρία για μένα και θα κοιτάξω να πάρω όσο γίνεται περισσότερα. Θα είμαστε περίπου 10 αθλητές και 10 αθλήτριες έως 13 ετών και νομίζω 4 από την Ευρώπη», σημείωσε η Γκαϊντατζή και σε ερώτηση για το απαιτητικό προπονητικό πρόγραμμα και το πώς το συνδυάζει με το σχολείο, τόνισε: «Πηγαίνω για προπόνηση πέντε μέρες την εβδομάδα κι όταν δεν έχω αγώνες ίσως πάω και το Σάββατο. Οι βαθμοί μου στο σχολείο δείχνουν ότι τα πάω καλά. Βέβαια, μερικές φορές δεν είμαι τόσο διαβασμένη, άλλες φορές χάνω μαθήματα, πάντως οι δάσκαλοι γνωρίζουν ότι κάνω πρωταθλητισμό, κατανοούν την κατάσταση κι όταν χρειάζεται με βοηθούν».</p>
      <p>Θυμίζουμε ότι η πρωταθλήτρια του Α.Σ.Ε.Α. Καβάλας είχε εξασφαλίσει την παρουσία της στη Gen Hopes Squad 2019 ύστερα από τη θετικότατη εμφάνιση στο διεθνές προπονητικό καμπ του Ομάν, τον Ιούλιο (World Hopes Week &amp; Challenge) και την 3<sup>η</sup> θέση στο εσωτερικό τουρνουά ανάμεσα σε 16 επίλεκτες παγκορασίδες. Οι υπεύθυνοι για το αναπτυξιακό πρόγραμμα της διεθνούς ομοσπονδίας την είχαν ανακοινώσει ως 3<sup>η</sup> στη σειρά. Απέκτησε το δικαίωμα συμμετοχής σε δύο ακόμα κορυφαία προπονητικά καμπ της I.T.T.F. και το ένα είναι αυτό της Κίνας.</p>
      <p>Φυσικά, εκτός από τους ανθρώπους της παγκόσμιας ομοσπονδίας θα μετάσχουν στο καμπ σπουδαίοι προπονητές, όπως και νεαροί βοηθοί προπόνησης από την κυρίαρχη δύναμη του αθλήματος. Επίσης, μέσα από αυτές τις συγκεντρώσεις προετοιμασίας υπάρχει για τα παιδιά και ο στόχος να επιλεγούν αργότερα για την hope team U13 της I.T.T.F.. Αναμφίβολα υπάρχουν οφέλη για κάθε αθλητή, ενώ έχουν τη δυνατότητα να διευρύνουν τις γνώσεις τους και οι προπονητές, γεγονός που καθιστά ξεχωριστή την εμπειρία και για τον 42άχρονο Κωστόπουλο, που πηγαίνει πρώτη φορά στην Κίνα.</p>
      <p>
        <b>
          <a href="https://www.to10.gr/sport/alla-spor/790182/pingk-pongk-anachorise-gia-tin-kina-ke-diethnes-proponitiko-kab-epilogon-tis-t-t-f-12chroni-gkaintatzi/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>