<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916460"/>
    <meta property="og:site_name" content="Dnevnik"/>
    <meta property="article:published_time" content="2019-12-09T15:15:00+00:00"/>
    <meta property="og:title" content="V štirih gorenjskih občinah dovoljen odstrel petih volkov"/>
    <meta property="og:description" content="Z namenom preprečiti resno škodo na premoženju ljudi je Agencija RS za okolje (Arso) prejšnji teden v sredo izdala dovoljenje za odstrel petih volkov na območju občin Železniki, Gorenja vas - Poljane, Cerkno in Bohinj. Dovoljenje je že pravnomočno in velja do konca januarja prihodnje leto."/>
  </head>
  <body>
    <article>
      <h1>V štirih gorenjskih občinah dovoljen odstrel petih volkov</h1>
      <address><time datetime="2019-12-09T15:15:00+00:00">09 Dec 2019, 15:15</time> by <a rel="author">STA</a></address>
      <p>
        <b>Z namenom preprečiti resno škodo na premoženju ljudi je Agencija RS za okolje (Arso) prejšnji teden v sredo izdala dovoljenje za odstrel petih volkov na območju občin Železniki, Gorenja vas - Poljane, Cerkno in Bohinj. Dovoljenje je že pravnomočno in velja do konca januarja prihodnje leto.</b>
      </p>
      <p>Arso je dovoljenja izdal za lovišča Sorica, Železniki, Selca, Porezen, Poljane, Gorenja vas in Sovodenj ter za dele lovišč Stara Fužina, Nomenj-Gorjuše in Bohinjska Bistrica, ki so izven območja Triglavskega narodnega parka.</p>
      <p>Arso je dovoljenje za poseg v populacijo volkov, ki so sicer zavarovane živali, izdal na podlagi uredbe o zavarovanih prosto živečih živalskih vrstah, torej ne gre za odstrel na podlagi interventnega zakona o odvzemu rjavega medveda in volka iz narave.</p>
      <p>Kot so še pojasnili na Arsu, lahko dovoljenje izdajo ob izpolnjevanju več pogojev, med drugim je pogoj, da ni druge zadovoljive možnosti kot odvzem iz narave z odstrelom volka. Prepričani so, da ta poseg ne škoduje ohranitvi ugodnega stanja populacije.</p>
      <p>Volk je bil v Sloveniji prvič delno zavarovan leta 1976, popolnoma zavarovan pa je od leta 1993.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042910759/magazin/aktualno/spremljanje-poti-zivali-podatke-o-gibanju-imamo-cas-je-za-akcijo"/>
        <a href="https://www.dnevnik.si/1042896204/posel/novice/pri-pokolih-ovac-na-bovskem-sum-na-napad-volka"/>
        <a href="https://www.dnevnik.si/1042895970/slovenija/po-rednem-postopku-bi-iz-narave-odvzeli-175-medvedov-in-sedem-volkov"/>
      </related>
    </article>
  </body>
</html>