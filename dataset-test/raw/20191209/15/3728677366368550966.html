<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/216588/Werkstraf-voor-vervoeren-van-2-kilo-wiettoppen"/>
    <meta property="og:site_name" content="RTV Noord"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="Werkstraf voor vervoeren van 2 kilo wiettoppen"/>
    <meta property="og:description" content="Voor het vervoeren van ruim twee kilo wiettoppen is een 23-jarige man uit Uithuizen veroordeeld tot een werkstaf van 60 uur."/>
  </head>
  <body>
    <article>
      <h1>Werkstraf voor vervoeren van 2 kilo wiettoppen</h1>
      <address><time datetime="2019-12-09T15:45:00+00:00">09 Dec 2019, 15:45</time> by <a rel="author">Marjan Buring</a></address>
      <p>De man reed op 27 juni met zijn auto in Emmen, toen hij door de Koninklijke Marechaussee vanwege een grenscontrole aan de kant werd gezet.</p>
      <h3>'Luttel bedragje'</h3>
      <p>De man werd gecontroleerd, omdat hij voor de tweede keer langs de controlepost kwam en opviel in zijn rijgedrag. De man was zichtbaar invloed van drugs en uit de wagen kwam de geur van wiet. De Uithuizer werd overgebracht naar het politiebureau in Emmen. </p>
      <p>De agenten vonden in de kofferbak de voorraad wiettoppen. De man vervoerde die alleen maar, zei hij tegen de rechter. Hij kreeg daar naar eigen zeggen een 'luttel bedragje' voor.</p>
      <p>De man liep nog in een proeftijd van een eerdere veroordeling voor drugs. 'U speelt met vuur. U gaat wel erg ver in het nemen van risico's', zei de rechter.  </p>
      <h3>Baan kwijt bij celstraf</h3>
      <p>De officier van justitie eiste een celstraf van twee weken, plus het uitzitten van een eerdere voorwaardelijke veroordeling van drie maanden cel. De rechter hield er rekening mee dat de 23-jarige man zijn baan bij een celstraf kwijt zou raken. Hij legde de man een taakstraf van 60 uur op.</p>
      <p>Daarnaast zette hij een deel van de oude straf om in een taakstraf van 120 uur. De man moet hierdoor in totaal 180 uur aan het werk.</p>
    </article>
  </body>
</html>