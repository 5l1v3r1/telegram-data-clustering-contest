<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/medjunarodni-fudbal/spanci-oslobodili-krivice-36-fudbalera-srpski-reprezentativac-izbegao-zatvor-394983.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="Španci oslobodili krivice 36 fudbalera, srpski reprezentativac izbegao zatvor!"/>
    <meta property="og:description" content="U čitavu priču je uključen i nekadašnji fudbaler Partizana."/>
  </head>
  <body>
    <article>
      <h1>Španci oslobodili krivice 36 fudbalera, srpski reprezentativac izbegao zatvor!</h1>
      <h2>U čitavu priču je uključen i nekadašnji fudbaler Partizana.</h2>
      <address><time datetime="2019-12-09T15:45:00+00:00">09 Dec 2019, 15:45</time> by <a rel="author">Beta</a></address>
      <p>Sud u Španiji oslobodio je danas krivice za nameštanje utakmice 36 fudbalera, među kojima i nekadašnjeg reprezentativca Srbije Ivana Obradovića.<br/><br/>Sud je saopštio da nije bilo dovoljno dokaza da se osude igrači i ostali, uključujući i bivšeg selektora Meksika Havijera Agirea.<br/><br/>Više od 40 osoba optuženo je za učestvovanje u nameštanju prvenstvene utakmice Levantea i Saragose u završnici sezone 2010/2011.<br/><br/>Sudija je osudio bivšeg predsednika Saragose Agapita Iglesijasa i direktora Havijera Porkeru na zatvorsku kaznu od jedne godine i tri meseca. Oni neće ići u zatvor pošto su takve kazne u Španiji suspendovane u slučajevima da je to počiniocima prvi prekršaj, ali i za kazne koje su manje od dve godine.<br/><br/>Njih dvojica suočavali su se sa dvogodišnjim zatvorskim kaznama i šestogodišnjom suspenzijom iz fudbala.<br/><br/>Među igračima kojima se sudilo su srpski defanzivac Ivan Obradović, Ander Erera iz Pari Sen Žermena, bivši fudbaler Lestera Visente Ibora, bivši kapiten Atletiko Madrida Gabi Fernandes, igrač River Plate Leonardo Ponco, napadač Lacija Felipe Kajsedo, italijanski defanzivac Mauricio Lancaro i urugvajski napadač Kristijan Stuani.<br/><br/>Agire je u to vreme bio trener Saragose. On je bio među onima koji su svedočili pred sudom.<br/><br/>Istraga je počela kada je predsednik španske lige Havijer Tebas otkrio da mu je bivši igrač rekao da je rezultat utakmice namešten.<br/><br/>Tužilaštvo je saopštilo da postoje dokazi da je 965.000 evra isplaćeno igračima Saragose, a zatim prebačeno igračima Levantea da izgube utakmicu u poslednjem kolu u sezoni. Saragosa je pobedila sa 2:1 i izbegla je ispadanje iz lige. Kao rezultat, Deportivo je ispao iz Primere.<br/><br/>Bivši funkcioneri Saragose saopštili su da je novac isplaćen kako bi se motivisali igrači, a ne da se namesti rezultat utakmice.<br/><br/>Tužilaštvo je navelo da su igrači oba kluba bili svesni nameštanja i da postoji dokaz da je novac prebačen fudbalerima Levantea, nakon analize poreskih izveštaja i tadašnjih bankarskih transakcija.<br/><br/>Niži sud odložio je slučaj, ali je ponovo otvoren prošle godine posle žalbe tužilaca u Valensiji, gde je sedište Levantea i mestu gde se utakmica igrala.<br/><br/>Saragosa se vratila u drugu ligu 2014. godine. Levante je u Primeri.</p>
      <p>Izvor: Beta</p>
    </article>
  </body>
</html>