<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/sports/mpasket/story/1036352/vasilis-spanoylis-na-epistrepsei-stin-ethniki-omada-poll"/>
    <meta property="og:site_name" content="Newsbomb"/>
    <meta property="article:published_time" content="2019-12-09T15:43:13+00:00"/>
    <meta property="og:title" content="Βασίλης Σπανούλης: Να επιστρέψει στην εθνική ομάδα; (poll)"/>
    <meta property="og:description" content="Ο Ρικ Πιτίνο έκανε δημόσια την πρόθεσή του να έχει στο ρόστερ της Εθνικής Ελλάδας τον Βασίλη Σπανούλη. Είναι η σωστή επιλογή;"/>
  </head>
  <body>
    <article>
      <h1>Βασίλης Σπανούλης: Να επιστρέψει στην εθνική ομάδα; (poll)</h1>
      <h2>Ο Ρικ Πιτίνο έκανε δημόσια την πρόθεσή του να έχει στο ρόστερ της Εθνικής Ελλάδας τον Βασίλη Σπανούλη. Είναι η σωστή επιλογή;</h2>
      <address><time datetime="2019-12-09T15:43:13+00:00">09 Dec 2019, 15:43</time> by <a rel="author">Newsroom</a></address>
      <p>Ένας από τους κορυφαίους Έλληνες αθλητές είναι ο <b><a href="https://www.newsbomb.gr/tags/tag/36924/vasilhs-spanoylhs">Βασίλης Σπανούλης</a></b>. Ο πολύπειρος αρχηγός του Ολυμπιακού έχει γράψει τη δική του διαδρομή στην εθνική ομάδα μπάσκετ της Ελλάδας, την οποία υπηρέτησε για αρκετά χρόνια με μεγάλη επιτυχία, πριν ανακοινώσει <b>την απόσυρσή του από το αντιπροσωπευτικό συγκρότημα μετά το Eurobasket του 2015</b>.</p>
      <p>Με 146 συμμετοχές στην Εθνική Ελλάδας και 1494 πόντους (10,23 μ.ό.), έφτασε σε σπουδαίες επιτυχίες όπως η κατάκτηση του <b>Eurobasket</b> <b>2005</b> στο Βελιγράδι και το ασημένιο μετάλλιο στο <b>Παγκόσμιο Πρωτάθλημα Μπάσκετ το 2006</b> στη Σαϊτάμα της Ιαπανίας. Ο <b><a href="https://www.newsbomb.gr/tags/tag/36924/vasilhs-spanoylhs">Βασίλης Σπανούλης</a></b> έχει διαγράψει βέβαια σπουδαία καριέρα και σε συλλογικό επίπεδο, με το <b>Μαρούσι</b>, τον <b>Παναθηναϊκό</b> και τον <b>Ολυμπιακό</b> ενώ έχει αγωνιστεί και στους <b>Houston</b> <b>Rockets</b> στο ΝΒΑ.</p>
      <p>Η έντονη προσωπικότητα, η τεράστια εμπειρία που διαθέτει και φυσικά οι ικανότητές του, που δεν επηρεάζονται από το γεγονός ότι διανύει το 37ο έτος της ηλικίας του, έχουν κάνει <b><a href="https://www.newsbomb.gr/sports/mpasket/story/1036331/rik-pitino-thelo-ton-spanoyli-stin-ethniki-elladas">τον Ρικ Πιτίνο να θέλει τον Σπανούλη στην Εθνική Ελλάδας</a></b>. Ο «Hall of Famer» προπονητής της «γαλανόλευκης» θέλει, επί της ουσίας, να δώσει στον Σπανούλη την ευκαιρία να αγωνιστεί σε μια τελευταία μεγάλη διοργάνωση. Ο Ρικ Πιτίνο άλλωστε θα έχει <b>ένα ακόμα «όπλο» στο Προολυμπιακό αν έχει και τον Σπανούλη στο ρόστερ του, έτσι ώστε να οδηγήσει την Ελλάδα στους Ολυμπιακούς Αγώνες 2020</b> στο Τόκιο της Ιαπωνίας.</p>
      <p>Το ερώτημα είναι, βέβαια, αν θα πρέπει ο Βασίλης Σπανούλης να επιστρέψει στην εθνική ομάδα μπάσκετ της Ελλάδας…</p>
      <p>
        <b>Ψηφίστε αν θέλετε την επιστροφή του Σπανούλη στην εθνική ομάδα στο <a href="https://www.onsports.gr/basket/story/657536/vasilis-spanoylis-na-epistrepsei-stin-ethniki-omada-poll">Onsports.gr</a></b>
      </p>
    </article>
  </body>
</html>