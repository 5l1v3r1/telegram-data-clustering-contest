<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813677/%D8%AA%D8%A7%DA%A9%DB%8C%D8%AF-%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87%D8%AF%D8%A7%D8%B4%D8%AA-%D8%A8%D8%B1-%D9%88%D8%AC%D9%88%D8%AF-%D8%AF%D8%A7%D8%B1%D9%88-%D9%88-%D9%88%D8%A7%DA%A9%D8%B3%D9%86-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%A8%D9%87-%D9%88%D9%81%D9%88%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:02:02+00:00"/>
    <meta property="og:title" content="تاکید مسئولان بهداشت بر وجود دارو و واکسن آنفلوآنزا به وفور"/>
    <meta property="og:description" content="سخنگوی کمیسیون بهداشت و درمان مجلس با تاکید بر اینکه طبق توضیحات مسئولان وزارت بهداشت واکسن آنفلوآنزا در تمامی داروخانه‌ها به وفور وجود دارد، گفت که باید آموزش‌های بهداشتی و توصیه‌های پیشگیرانه در دانشگاه‌ها، صداوسیما و رسانه‌ها افزایش پیدا کند."/>
  </head>
  <body>
    <article>
      <h6 class="kicker">در کمیسیون بهداشت مطرح شد؛</h6>
      <h1>تاکید مسئولان بهداشت بر وجود دارو و واکسن آنفلوآنزا به وفور</h1>
      <address><time datetime="2019-12-09T15:02:02+00:00">09 Dec 2019, 15:02</time> by <a rel="author">منیرسادات سیدرضا</a></address>
      <p>سخنگوی کمیسیون بهداشت و درمان مجلس با تاکید بر اینکه طبق توضیحات مسئولان وزارت بهداشت واکسن آنفلوآنزا در تمامی داروخانه‌ها به وفور وجود دارد، گفت که باید آموزش‌های بهداشتی و توصیه‌های پیشگیرانه در دانشگاه‌ها، صداوسیما و رسانه‌ها افزایش پیدا کند.</p>
      <p>اکبر ترکی در گفت‌وگو با ایسنا در توضیح جلسه امروز کمیسیون بهداشت و درمان مجلس گفت که در این جلسه مسئولان وزارت بهداشت به ارائه گزارشی درخصوص اقدامات انجام شده درباره جلوگیری از شیوع بیماری آنفلوآنزا پرداختند.</p>
      <p>وی افزود: طبق توضیحات ارائه شده تقارن افزایش بارندگی و سرما در سال‌های اخیر و ابتلای برخی زائران اربعین به آنفلوآنزای H1 باعث شدت و تقیان این بیماری در کشور شده که متاسفانه بیمارانی که نقص ایمنی بدن داشتند، فوت کردند. در این جلسه بر لزوم افزایش آموزش‌های بهداشتی و توصیه‌های پیشگیرانه در دانشگاه‌ها صداوسیما و رسانه‌ها تاکید شد و همچنین توضیح داده شد که در تمامی داروخانه‌ها و مراکز بهداشتی و درمان واکسن آنفلوآنزا به وفور وجود دارد.</p>
      <p>سخنگوی کمیسیون بهداشت و درمان مجلس گفت که قرار شد کمیته مشترکی در وزارت بهداشت با حضور برخی از اعضای این کمیسیون تشکیل شود تا برای کنترل و جلوگیری از شیوع بیماری آنفلوآنزا تبادل نظر صورت گیرد.</p>
      <p>وی افزود: در این جلسه درباره برنامه ملی و شناسایی و درمان بیماری HIV گزارشی توسط معاونت بهداشت وزارت بهداشت ارائه و براساس آن توضیح داده شد که تمهیدات بسیاری برای جلوگیری از انتقال این بیماری انجام شده است. یکی از روش‌های انتقال از طریق تزریق افراد معتاد است که با ایجاد مراکز ترک اعتیاد با متادون و توزیع روزانه سرنگ و سوزن به افراد پرخطر آمار مبتلایان بهHIV  کاهش قابل توجهی داشته است لذا اگر مراقبت‌های اولیه و روش‌های پیشگیرانه در جامعه آموزش داده شود از ابتلا به این بیماری کاسته می‌شود.</p>
      <p>انتهای پیام</p>
    </article>
  </body>
</html>