<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000117763"/>
    <meta property="og:site_name" content="MGR Online"/>
    <meta property="article:published_time" content="2019-12-09T15:19:00+00:00"/>
    <meta property="og:title" content="'เทสโก้'ยอมรับกำลังพิจารณา หลังลือสะพัดเตรียมขายกิจการในไทย-มาเลเซีย!!"/>
    <meta property="og:description" content="- เทสโก้ ผู้ค้าปลีกยักษ์ใหญ่สัญชาติอังกฤษ กำลังพิจารณาถอนตัวออกจากตลาดเอเชีย ด้วยการขายกิจการที่ทำกำไรในไทยและมาเลเซีย ตามรายงานของสำนักข่าวบีบีซีในวันจันทร์(9ธ.ค.)"/>
  </head>
  <body>
    <article>
      <h1>'เทสโก้'ยอมรับกำลังพิจารณา หลังลือสะพัดเตรียมขายกิจการในไทย-มาเลเซีย!!</h1>
      <address><time datetime="2019-12-09T15:19:00+00:00">09 Dec 2019, 15:19</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012175401.JPEG"/>
        <figcaption>ภาพ mgronline - ห้างเทสโก้โลตัสสาขาหนึ่งในประเทศไทย ขณะที่บริษัทผู้ค้าปลีกรายใหญ่ที่สุดของอังกฤษแห่งนี้ แถลงในวันอาทิตย์ (8 ธ.ค.) กำลังพิจารณาที่จะขายกิจการซึ่งมีอยู่ในประเทศไทยและในมาเลเซีย หลังจากที่มีผู้สนใจเสนอซื้อเข้ามา เทสโก้ไม่ได้เปิดเผยชื่อผู้ที่ติดต่อทาบทาม แต่กล่าวว่าการพิจารณายังอยู่ในขั้นต้น และ “ยังไม่มีการตัดสินใจใดๆ เกี่ยวกับอนาคตของเทสโก ประเทศไทย หรือ มาเลเซีย” ทั้งนี้กิจการในไทยซึ่งใช้แบรนด์ เทสโก้โลตัส มีร้านค้าอยู่เกือบๆ 2,000 ร้าน พวกนักวิเคราะห์บอกว่าน่าจะมีมูลค่ารวมมากกว่า 7,000 ล้านปอนด์ (มากกว่า 278,950 ล้านบาท)</figcaption>
      </figure>
      <p><b>บีบีซี - เทสโก้ ผู้ค้าปลีกยักษ์ใหญ่สัญชาติอังกฤษ กำลังพิจารณาถอนตัวออกจากตลาดเอเชีย ด้วยการขายกิจการที่ทำกำไรในไทยและมาเลเซีย ตามรายงานของสำนักข่าวบีบีซีในวันจันทร์(9ธ.ค.)</b><br/><br/>ทางบริษัทเปิดเผยว่ากำลังอยู่ระหว่างทบทวนขายสาขาต่างๆในไทยและมาเลเซีย หลังได้รับความสนใจจากผู้ที่อาจยื่อข้อเสนอซื้อ ทั้งนี้ในถ้อยแถลง เทสโก้ ระบุเพียงว่าธุรกิจของพวกเขาได้รับความสนใจ อย่างไรก็ตามไม่มีการเปิดเผยชื่อผู้ติดต่อทาบทาม<br/><br/>กระนั้นก็ดี เทสโก้ ชี้แจงว่าการพิจารณายังอยู่ในขั้นต้นๆ และยังไม่มีการตัดสินใจใดๆเกี่ยวกับอนาคตของเทสโก้ประเทศไทยหรือเทสโก้มาเลเซีย<br/><br/>พวกนักวิเคราะห์มองว่าเทสโก้ ซึ่งมีสาขาในไทยและมาเลเซีย ประกอบกิจการภายใต้แบรนด์ "เทสโก้โลตัส" รวมกันราว 2,000 แห่ง น่าจะมีมูลค่ารวมกันมากกว่า 7,000 ล้านปอนด์(มากกว่า 278,950ล้านบาท)<br/><br/>ส่วนกิจการในต่างแดนอื่นๆนอกเหนือจากไทยและมาเลเซียแล้ว เทสโก้มีสาขาเพียงแค่ในไอร์แลนด์และในยุโรปกลาง ในนั้นรวมถึงโปแลนด์และฮังการี <br/><br/>ทั้งนี้ เทสโก มีพนักงานอยู่ทั้งหมดราวๆ 60,000 คน<br/><br/>คลิฟ แบล็ค นักวิเคราะห์จากชอร์แคปิตอล ให้ความเห็นว่ากิจการในเอเชีย ซึ่งทำรายได้รวมกัน 4,900 ล้านปอนด์ ถือเป็นสินทรัพย์แห่งรางวัล และน่าจะบรรลุเป้าหมายขายได้ในราคาที่ตั้งเป้าไว้<br/><br/>ขณะที่ บรูโน มอนเตย์เน นักวิเคราะห์จากสถาบันเบิร์นสเตน ระบุว่า "มูลค่าราว 6,500 ล้านปอนด์ ถึง 7,200 ล้านปอนด์ ดูเป็นราคาที่ยุติธรรม"<br/><br/>ลอรา แลมบี ผู้อำนวยการด้านการลงทุนอาวุโสของอิสเวสเทค เวลท์ แอนด์ อินเวสต์เมนต์ กล่าวกับรายการทูเดย์ของบีบีซี ว่าไทยเป็นตลาดที่สำคัญของเทสโก้ โดยในขณที่ เทสโก้ ได้ถอนตัวจากตลาดอื่นๆที่โตเต็มที่แล้ว อย่างเช่นสหรัฐฯ, ญี่ปุ่นและตุรกี แต่เมื่อเร็วๆนี้พวกเขาเพิ่งแถลงเปิดสาขาเพิ่มเติมอีก 750 แห่งในไทย<br/><br/>เธอบอกอีกว่านอกจากนี้แล้วผลกำไรในไทยก็สูงเช่นกัน อยู่ที่ 6% เมื่อเทียบกับในสหราชอาณาจักรที่ทำกำไร 3% พร้อมระบุว่า "จะมีการตั้งราคาขายที่สูงพอควร เพื่อที่เทสโก้จะพร้อมยอมปล่อยมันไป"<br/><br/>ถ้อยแถลงล่าสุดนี้ถือเป็นการส่งสัญญาณอีกครั้งว่าเทสโก้อาจกำลังถอนตัวจากแนวทางขยายกิจการไปทั่วโลก ซึ่งครั้งหนึ่งเคยเป็นความทะเยอทะยานของบริษัท<br/><br/>ทั้งนี้เทสโก้เดินหน้าแผนขายกิจการจริง นั่นเท่ากับว่าบริษัทค้าปลีกแห่งนี้จะเหลือสาขาเพียงแค่สหราชอาณาจักรและไอร์แลนด์เท่านั้น เช่นเดียวกับธุรกิจในยุโรปกลาง ซึ่งครอบคลุมประเทศต่างๆประกอบด้วยสาธารรัฐเช็ก, ฮังการี, โปแลนด์และสโลวาเกีย แต่ทั้งหมดต่างอยู่ในภาวะขาดทุน<br/><br/>การเบี่ยงเป้าสนใจของ เทสโก้ เป็นส่วนหนึ่งในโครงการพลิกฟื้นธุกิจที่เริ่มดำเนินการมาตั้งแต่ 5 ปีก่อน โดยแผนดังกล่าวเป็นการตอบสนองต่อประะเด็นอื้อฉาวด้านบัญชี และมีขึ้นตามหลังการแข่งขันอันดุเดือดจากบรรดาเครือข่ายซูเปอร์มาร์เก็ตคู่แข่งและคู่แข่งทางออนไลน์<br/><br/>ก่อนหน้านี้กลุ่มเทสโก้ ได้ขายกิจการหลายแห่งทั่วโลกในช่วงไม่กี่ปีที่ผ่านมา เพื่อนำไปชำระหนี้และผยุงผลประกอบการที่ย่ำแย่ในอังกฤษให้ดีขึ้น และหากขายกิจการในไทยและมาเลเซียสำเร็จ ก็จะถือเป็นการปิดฉากธุรกิจในเอเชียไปด้วย<br/><br/>เทสโก้ถอนตัวจากสหรัฐฯ, ญี่ปุ่นและจีน และในปี 2015 ได้ขยายกิจการในเกาหลีใต้ เป็นเงิน 6,100 ล้านปอนด์ จากนั้นอีก 1 ปีต่อมาได้ ก็ได้ขายกิจการบริษัทคิปา(Kipa) ของพวกเขาในตุรกี ขณะที่บริษัทแห่งนี้ถือเป็นเครือข่ายซูเปอร์มาร์เก็ตใหญ่ที่สุดของตุรกี<br/><br/>นอกจากนี้แล้วเทสโก้ยังขายสินทรัพย์ต่างๆของพวกเขาในสหราชอาณาจักร แล้วหันไปมุ่งเน้นธุรกิจของชำที่เป็นแกนหลักของพวกเขา โดยในปี 2016 เทสโก้ขายเครือข่ายร้านอาหาร Giraffe ออกไป หรือเพียง 3 ปีหลังจากทุ่มเงินซื้อมันมาในราคา 49 ล้านปอนด์<br/><br/>ในเดือนตุลาคมปีนี้ เดฟ ลูอิส ซีอีโอของเทสโก้ สร้างความประหลาดใจแก่นักลงทุนด้วยบอกว่าเขาจะลงจากตำแหน่งในฤดูร้อนปี 2020 หลังจากเข้ามารับงานที่บริษัทแห่งนี้ในปี 2014 หรือไม่นานหลังจากเทสโก้ถูกเปิดโปงว่าแจ้งกำไรเกินความเป็นจริง</p>
    </article>
  </body>
</html>