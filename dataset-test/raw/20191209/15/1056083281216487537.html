<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813693/%D8%A7%D9%86%D9%81%D8%AC%D8%A7%D8%B1-%D8%AE%D9%88%D8%AF%D8%B1%D9%88%DB%8C-%D9%86%DB%8C%D8%B3%D8%A7%D9%86-%D9%87%D9%86%DA%AF%D8%A7%D9%85-%D8%B3%D9%88%D8%AE%D8%AA-%DA%AF%DB%8C%D8%B1%DB%8C-%D8%AD%D8%A7%D8%AF%D8%AB%D9%87-%D8%A2%D9%81%D8%B1%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:42:28+00:00"/>
    <meta property="og:title" content=" انفجار خودروی نیسان هنگام سوخت‌گیری حادثه آفرید"/>
    <meta property="og:description" content="ایسنا/قزوین رئیس سازمان آتش‌نشانی و خدمات ایمنی شهرداری قزوین گفت: انفجار خودروی نیسان هنگام سوخت‌گیری در جایگاه سی ان جی یک کشته و یک مصدوم بر جای گذاشت."/>
  </head>
  <body>
    <article>
      <h1> انفجار خودروی نیسان هنگام سوخت‌گیری حادثه آفرید</h1>
      <address>
        <time datetime="2019-12-09T15:42:28+00:00">09 Dec 2019, 15:42</time>
      </address>
      <p>ایسنا/قزوین رئیس سازمان آتش‌نشانی و خدمات ایمنی شهرداری قزوین گفت: انفجار خودروی نیسان هنگام سوخت‌گیری در جایگاه سی ان جی یک کشته و یک مصدوم بر جای گذاشت.</p>
      <p>مجتبی منتظری، رئیس سازمان آتش‌نشانی و خدمات ایمنی شهرداری قزوین با اشاره به حادثه رخ‌داده، تصریح کرد: کپسول گاز یک دستگاه خودروی نیسان در جایگاه «سی ان جی» خلیج‌فارس واقع در کیلومتر پنج جاده قزوین_ بویین‌زهرا منفجر و حریق رخ داد.</p>
      <p>بنابر اعلام روابط عمومی سازمان آتش‌نشانی و خدمات ایمنی شهرداری قزوین؛ منتظری افزود: این حادثه در ساعت ۱۷: ۰۹ دقیقه عصر امروز به سامانه ۱۲۵ اعلام شد که بلافاصله ایستگاه شماره سه قزوین به محل حادثه اعزام شد.</p>
      <p>وی اظهار کرد: در این حادثه راننده خودرو به همراه خانواده برای سوخت‌گیری وارد جایگاه می‌شوند که سرنشین آن در هنگام سوخت‌گیری از خودرو خارج نمی‌شود و در هنگام سوخت‌گیری، کپسول گاز این خودرو به دلایل نامعلومی منفجر می‌شود.</p>
      <p>رئیس سازمان آتش‌نشانی و خدمات ایمنی شهرداری قزوین تأکید کرد: خودروی مذکور پس از انفجار به‌طور کامل متلاشی‌شده، در این حادثه متأسفانه یک خانم ۲۶ ساله که سرنشین خودرو بود در دم جان خود را از دست داد و یک نفر نیز مصدوم شد.</p>
      <p>وی بابیان این‌که علت حادثه توسط کارشناسان آتش‌نشانی در دست بررسی است، افزود: سرنشینان و رانندگان خودرو در هنگام سوخت‌گیری از ماشین خارج و از آن فاصله بگیرند تا شاهد حوادثی از این قبیل نباشیم.</p>
      <p>انتهای پیام</p>
    </article>
  </body>
</html>