<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/fotbal/evropske-pohary/snad-se-nebudeme-jen-kochat-doufa-trpisovsky-pred-uktanim_536339.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="Snad se nebudeme jen kochat, doufá Trpišovský před uktáním"/>
    <meta property="og:description" content="Fotbalisté pražské Slavie se v úterý v Dortmundu představí na největším německém stadionu, na kterém panuje jedna z nejvyhlášenějších atmosfér na světě. Pro..."/>
  </head>
  <body>
    <article>
      <h1>Snad se nebudeme jen kochat, doufá Trpišovský před uktáním</h1>
      <address><time datetime="2019-12-09T15:00:00+00:00">09 Dec 2019, 15:00</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Fotbalisté pražské Slavie se v úterý v Dortmundu představí na největším německém stadionu, na kterém panuje jedna z nejvyhlášenějších atmosfér na světě. Pro trenéra Pražanů Jindřicha Trpišovského bude zápas závěrečného 6. kola základní skupiny Ligy mistrů v Signal Iduna Parku absolutním vrcholem a splněným snem.</b>
      </p>
      <p>"Těším se obrovsky, těší se samozřejmě i celý tým. Ten stadion je nádherný, myslím, že kulisa je jedna z nejlepších v Evropě. Já se těším na všechny evropské zápasy, zvlášť ve skupině, kterou jsme měli, ale tohle pro mě osobně bude obrovský svátek. Nevím, jestli budu den předtím spát," řekl novinářům Trpišovský.</p>
      <p>Dortmund patří mezi jeho nejoblíbenější kluby hlavně proto, že jej v minulosti vedl jeho trenérský vzor a nyní kouč Liverpoolu Jürgen Klopp. "Doufám, že se nebudeme jen kochat stadionem, ale budeme hrát i fotbal a budeme nebezpeční. Mám tři vysněné stadiony v Evropě a jeden ten sen si v úterý splním. Takže pro mě absolutní vrchol," doplnil Trpišovský.</p>
      <p>Vestfálský stadion pojme přes 81 tisíc diváků. Takovou návštěvu ale slávisté nezažijí, protože na mezinárodní zápasy je kapacita snížena na 66.099 míst. V obou předchozích domácích duelech Dortmundu ve skupině Ligy mistrů bylo vyprodáno.</p>
      <p>
        <b>Obří kotel</b>
      </p>
      <p>Největší německý stadion je proslulý svou jižní tribunou za jednou z branek, kam se vejde téměř 25 tisíc diváků. To je více, než kolik pojme největší stadion v Česku.</p>
      <p>"Hned když se vylosovala skupina, tak jsem věděl, že v Dortmundu bude famózní atmosféra. Co jsem dostal zprávy, tak na hřišti vůbec není slyšet na krok. Sám jsem na to zvědav, jak to bude vypadat na hřišti. I tak musíme udělat dobrý dojem," uvedl slávistický obránce Jan Bořil. "Určitě to bude nejlepší atmosféra, kterou v Lize mistrů venku zažijeme. Všichni se na ni moc těšíme," dodal záložník Petr Ševčík.</p>
      <p>Největší německý stadion má i jiná využití, pronajímá si ho například dortmundská technická univerzita. Signal Iduna Park také drží rekord v počtu krámků a stánků s občerstvením, kterých se tam nachází přes 3500.</p>
      <p>Zápas začne v úterý v 21:00 a slávisté se v něm rozloučí s Ligou mistrů. Už po pátém kole mají jistotu posledního místa ve skupině a vyřazení.</p>
    </article>
  </body>
</html>