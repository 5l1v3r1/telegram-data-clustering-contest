<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35530-parduodama-didziausia-pasaulyje-retu-rusiu-viskio-kolekcija"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:25:46+00:00"/>
    <meta property="og:title" content="Parduodama „didžiausia pasaulyje“ retų rūšių viskio kolekcija"/>
    <meta property="og:description" content="Labai brangaus viskio mėgėjai turės galimybę varžytis dėl beveik 4 tūkst. retų šio gėrimo butelių, kuriuos įsigijo velionis JAV nealkoholinių gėrimų kompanijos „Pepsi“ vadovas."/>
  </head>
  <body>
    <article>
      <h1>Parduodama „didžiausia pasaulyje“ retų rūšių viskio kolekcija</h1>
      <address>
        <time datetime="2019-12-09T15:25:46+00:00">09 Dec 2019, 15:25</time>
      </address>
      <figure>
        <img src="http://budas.lt/images/gruodis/kol.jpg"/>
      </figure>
      <p>Labai brangaus viskio mėgėjai turės galimybę varžytis dėl beveik 4 tūkst. retų šio gėrimo butelių, kuriuos įsigijo velionis JAV nealkoholinių gėrimų kompanijos „Pepsi“ vadovas.</p>
      <p>Viskio aukcionus organizuojanti kompanija „Whisky Auctioneer“ pirmadienį paskelbė, kad šioje „Tobuloje kolekcijoje“ esama butelių, kaip manoma, vertų milijonų svarų (eurų) ir kad kai kurie iš jų – „dar niekada nematyti“.</p>
      <p>„Tai didžiausia kolekcija – tiek pagal vertę, tiek pagal apimtį“, – sakoma „Whisky Auctioneer“ įkūrėjo Iaino McClune'o (Ijano Makluno) pareiškime.</p>
      <p>Šiuos butelius surinko „Pepsi“ vadovavęs Richardas Goodingas (Ričardas Gudingas), kuris mirė 2014 metais.</p>
      <p>R. Goodingas buvo ne kartą nuvykęs į Škotiją ieškoti ypatingų gėrimų iš mažų viskio varyklų, „kurių dalis jau nebeegzistuoja“, nurodo „Whisky Auctioneer“.</p>
      <p>Tarp tokių egzempliorių yra 1926-ųjų „Fine and Rare Macallan“ butelis. Spalio mėnesį kitas toks butelis tapo brangiausiu pasaulyje – buvo parduotas už 1,5 mln. svarų (1,8 mln. eurų).</p>
      <p>Kolekcija bus pardavinėjama dviejuose interneto aukcionuose, kitų metų vasario 7–17 dienomis ir balandžio 10–20 dienomis.</p>
      <p>„Mums labai patiko kiekvienas aspektas, nuo domėjimosi daugybe „vieno salyklo“ varyklų iki jų lankymo ir jų viskio ragavimo“, – aukciono interneto svetainėje rašė R. Goodingo našlė Nancy (Nensi).</p>
      <p>„Jo misija buvo surinkti po butelį iš kiekvienos varyklos“, – pridūrė ji.</p>
      <p>Redaktorius: Raimondas Čiuplys</p>
      <footer>Londonas, gruodžio 9 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>