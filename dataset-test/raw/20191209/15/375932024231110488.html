<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/komoly-apparatussal-erkezett-meg-zelenszkij-parizsba-1920252/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Komoly apparátussal érkezett meg Zelenszkij Párizsba"/>
    <meta property="og:description" content="Az ukrán kormányfő célja újabb ukrán foglyok szabadon engedését Oroszországból, valamint a szakadár területekről."/>
  </head>
  <body>
    <article>
      <h1>Komoly apparátussal érkezett meg Zelenszkij Párizsba</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author">MTI</a></address>
      <p>Volodimir Zelenszkij ukrán elnök népes küldöttséggel érkezett a Donyec-medencei válság rendezését célzó hétfő délutáni „normandiai” csúcstalálkozóra Párizsba – közölte újságírókkal Kirill Timosenko, az ukrán elnöki hivatal helyettes vezetője.</p>
      <p>Elmondta, hogy a megbeszéléseken az államfő tanácsadójaként jelen lesz többek mellett Ivan Bakanov, az Ukrán Biztonsági Szolgálat (SZBU) főnöke, Arszen Avakov belügyminiszter és Ruszlan Homcsak vezérkari főnök. Hozzátette, hogy a találkozón felvetődő témáktól függően változni fog, ki lesz még jelen az ukrán küldöttségből a tanácskozáson az elnök mellett.</p>
      <p>Szintén tagja az ukrán delegációnak Olekszij Orzsel energetikai miniszter és Jurij Vitrenko, a Naftohaz ukrán állami gázvállalat igazgatója, akik szükség esetén szintén bekapcsolódnak a tárgyalásokba, ha földgázszállítással, illetve -vásárlással kapcsolatos kérdések kerülnek szóba.</p>
      <figure>
        <img src="https://www.vg.hu/wp-content/uploads/2019/09/+otf/810w/075sindeyevnotitle190903nphyc-e1570715402682.jpg"/>
        <figcaption>Fotó: AFP</figcaption>
      </figure>
      <p>Az ukrán elnöki hivatal közlése szerint Ukrajna, Oroszország, Németország és Franciaország vezetőinek találkozóján Zelenszkij elsősorban három kérdést kíván felvetni: újabb ukrán foglyok szabadon engedését Oroszországból, valamint a szakadár területekről, valódi tűzszünet életbe léptetését a Donyec-medencei frontvonal mentén és az orosz fegyveres alakulatok kivonását Ukrajna keleti részéből.</p>
      <table bordered="">
        <tr>
          <td><b>Putyin és Zelenszkij Párizsban tárgyal egymással<br/></b>A „normandiai négyek” csúcstalálkozója egyben Putyin és a májusban hivatalba lépett Zelenszkij <a href="https://www.vg.hu/kozelet/kozeleti-hirek/putyin-es-zelenszkij-parizsban-targyal-egymassal-1919577/">első hivatalos találkozója is lesz</a>.</td>
        </tr>
      </table>
    </article>
  </body>
</html>