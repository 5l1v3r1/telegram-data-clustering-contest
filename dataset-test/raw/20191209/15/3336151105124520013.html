<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/nobel-edebiyat-odulunde-soykirim-tartismasi-09121949.html"/>
    <meta property="og:site_name" content="OdaTV"/>
    <meta property="article:published_time" content="2019-12-09T15:49:00+00:00"/>
    <meta property="og:title" content="&quot;Nobel Edebiyat Ödülü geri alınsın&quot;"/>
    <meta property="og:description" content="2019 Nobel Edebiyat Ödülü'nün Peter Handke'ye verilmesi tartışma yarattı."/>
  </head>
  <body>
    <article>
      <h1>"Nobel Edebiyat Ödülü geri alınsın"</h1>
      <h2>2019 Nobel Edebiyat Ödülü'nün Peter Handke'ye verilmesi tartışma yarattı.</h2>
      <address>
        <time datetime="2019-12-09T15:49:00+00:00">09 Dec 2019, 15:49</time>
      </address>
      <p>Türkiye Yazarlar Sendikası, 2019 Nobel Ödülü’nün Avusturyalı yazar Peter Handke’ye verilmesine tepki gösterdi. </p>
      <p>Türkiye, 2019 Nobel Edebiyat Ödülü’nün Srebrenitsa katliamını inkar eden ve Sırp savaş suçlularını savunan Peter Handke’ye verilmesi gerekçesiyle 10 Aralık’taki ödül törenine katılmayacak. Türkiye’nin Stockholm Büyükelçisi Hakkı Emre Yunt da,  İsveç'in başkenti Stockholm'de 10 Aralık'ta yapılacak ödül törenine davet edildiğini, ancak boykot amacıyla katılmayacağını duyurdu.</p>
      <p>Ödülünü yarın alacak olan Handke’nin, 1990’lardaki Balkan savaşlarında Sırpları desteklemesi ve 2006 yılında soykırım ve diğer savaş suçlarından yargılanan eski Sırbistan lideri Slobodan Miloşeviç’in cenazesinde konuşma yapması tepkilere yol açmıştı.</p>
      <p>Türkiye Yazarlar Sendikası, yaptığı açıklamayla 2019 yılının Nobel Edebiyat Ödülü'nün Peter Handke'ye verilmesini şiddetle kınadıklarını ve ödülün geri alınması gerektiğini belirtti.</p>
      <p>
        <b>Türkiye Yazarlar Sendikası tarafından yapılan açıklama şöyle:</b>
      </p>
      <p>“Bir Nobel Edebiyat Ödülü daha, yazarların kişisel ideolojik tutumu ile eserleri arasındaki ilişkinin niteliği açısından bitirilememiş tartışmaları getirip önümüze koydu. Yazarın dünya görüşünün eserlerin niteliğini belirleyen tek ölçüt olmadığını biliyoruz, ancak bu ödülün eserlere değil yazarlara verildiğini de biliyoruz.</p>
      <p>Bu anlamda; Peter Handke'nin, <b>‘Dünyanın gözü önünde yaşanmış bir insanlık katliamının birinci dereceden sorumlusu olan kişiyi destekleyen açıklamaları göz ardı edilemez’</b> diyoruz. Yine diyoruz ki, ‘Yazarların dünya görüşleri ne olursa olsun edebiyat, emperyalist savaşların karşısında olmalı, insanlar, halklar arasındaki savaşlardan yana değil barıştan yana tavır almalıdır.’</p>
      <p>2019 yılının Nobel Edebiyat Ödülü'nün Peter Handke'ye verilmesini şiddetle kınıyor,<b> ödülün geri alınmasını </b>talep ediyoruz.”</p>
      <p>
        <b>Odatv.com</b>
      </p>
      <figure>
        <a href="https://odatv.com/sacma-ve-inanilmaz-karar-11101922.html">
          <img src="https://odatv.com/images2/2019_12/2019_12_09/sacma-ve-inanilmaz-karar-11101922_m2.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>2,856 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/sacma-ve-inanilmaz-karar-11101922.html"/>
        <a href="https://odatv.com/nobel-edebiyat-odulu-iki-kisiye-verildi-10101914.html"/>
      </related>
    </article>
  </body>
</html>