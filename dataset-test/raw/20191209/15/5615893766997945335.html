<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/profitul-tau/sondaj-peste-85-din-elevii-de-gimnaziu-si-liceu-pun-bani-deoparte-19193805"/>
    <meta property="og:site_name" content="Profit.ro"/>
    <meta property="article:published_time" content="2019-12-09T15:36:00+00:00"/>
    <meta property="og:title" content="SONDAJ Peste 85% din elevii de gimnaziu și liceu pun bani deoparte"/>
    <meta property="og:description" content="Aproape 90% dintre elevii participanți la un studiu au învățat doar din familie cum să își organizeze bugetul și și-ar dori introducerea unui curs de educație financiară în programa școlară"/>
  </head>
  <body>
    <article>
      <h1>SONDAJ Peste 85% din elevii de gimnaziu și liceu pun bani deoparte</h1>
      <address><time datetime="2019-12-09T15:36:00+00:00">09 Dec 2019, 15:36</time> by <a rel="author">Profit.ro</a></address>
      <p>
        <b>Aproape 90% dintre elevii participanți la un studiu au învățat doar din familie cum să își organizeze bugetul și și-ar dori introducerea unui curs de educație financiară în programa școlară.</b>
      </p>
      <p>Mai mult de jumătate dintre elevii participanți la un studiu privind nivelul educației financiare a elevilor din România, în cadrul programului Școala de Bani, realizat de Banca Comercială Română, nu știu ce cheltuieli are familia lor și cum se împarte bugetul familiei.</p>
      <p>Familia este atât principala sursă de bani pentru tinerii implicați în cercetarea BCR, cât și principala sursă de educație financiară. Printre cele mai întâlnite sfaturi pe care elevii le-au primit se numără ”banii se fac greu și se duc repede” (45,92%), ”dacă ești atent cu banii, nu vei avea datorii” (18,44%), ”nu trebuie să cheltuiești din impuls” (13,65%) și ”dacă economisești, nu vei fi stresat” (13,51%).</p>
      <p>Răspunsurile elevilor indică faptul că majoritatea acestora urmează sfaturile primite, 47,10% dintre ei declarând că încearcă să pună bani deoparte o dată pe săptămână, urmați de 25, 65% de elevi care încearcă să pună bani deoparte o dată pe lună.</p>
      <p>Deși cea mai mare parte a participanților la studiu au mărturisit că pun bani deoparte o dată pe lună, problema apare la nivelul organizării și gestionării bugetului - majoritatea elevilor își țin toți banii în portofel și nu au un plan de organizare a lor, iar cele mai mari investiții sunt pe îmbrăcăminte și încălțăminte.</p>
      <p>Dintre principalele rezultate ale studiului, reiese că:</p>
      <ul>
        <li>84% dintre copii au învățat din familie cum să își gestioneze banii de buzunar,</li>
        <li>66% dintre elevi folosesc banii de buzunar pe alimente și băuturi la școală</li>
        <li>Mai mult de 85% dintre ei fac economii,</li>
        <li>5% folosesc economiile pentru îmbrăcăminte sau încălțăminte, 17% pentru gadgeturi, iar restul pentru cadouri, hobby-uri, educație, activități sportive și alte activități</li>
        <li>peste 60% dintre elevi nu știu care este bugetul familiei, iar aproape 50% dintre ei nu știu cât cheltuie familia într-o lună</li>
        <li>Peste jumătate dintre respondenți cred ca a fi educat financiar înseamnă să știu cum să-mi folosesc banii</li>
      </ul>
      <p>În ciuda faptului că elevii români înțeleg noțiuni financiare ca dobândă, împrumut, buget - aproximativ 90% dintre respondenți  conform rezultatelor studiului, tinerii nu sunt încă familiarizați cu instrumentele financiare - 12% dintre aceștia folosesc un card bancar. Studiul a fost realizat, în perioada octombrie-noiembrie 2019, pe un eșantion de 8.329 de respondenți, elevi ai școlilor din mediul public, băieți și fete cu vârste cuprinse între 11 și 19 ani.</p>
      <p>Toate studiile desfășurate în ultimii doi ani, indiferent de sursă, arată că românii se află pe ultimul loc la educație financiară în Europa.</p>
    </article>
  </body>
</html>