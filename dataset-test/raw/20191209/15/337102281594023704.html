<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%86%D8%B7%D9%82-%D8%AC%D9%86%D8%AC%D8%A7%D9%84%DB%8C-%D9%BE%D8%B1%D9%88%D8%A7%D9%86%D9%87-%D8%B3%D9%84%D8%AD%D8%B4%D9%88%D8%B1%DB%8C-%D8%AF%D8%B1-%D9%85%D8%AC%D9%84%D8%B3-%D8%A8%D9%87-%D8%AC%D8%B2-%D8%A7%D9%82%D9%84%DB%8C%D8%AA%DB%8C-%D8%A8%D8%B1%D8%AE%D9%88%D8%B1%D8%AF%D8%A7%D8%B1-%D8%A7%D8%B2-%D8%AA%D8%A8%D8%B9%DB%8C%D8%B6-%D9%88-%D8%A7%D9%85%D8%AA%DB%8C%D8%A7%D8%B2-%D9%85%D8%B1%D8%AF%D9%85-%D8%B1%D8%A7-%D8%B1%D9%87%D8%A7-%DA%A9%D8%B1%D8%AF%D9%87%E2%80%8C%D8%A7%DB%8C%D9%85-20191209/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-12-09T15:54:55+00:00"/>
    <meta property="og:title" content="نطق جنجالی پروانه سلحشوری در مجلس: به جز اقلیتی برخوردار از تبعیض و امتیاز، مردم را رها کرده‌ایم"/>
    <meta property="og:description" content="پروانه سلحشوری، نماینده تهران در مجلس که در انتخابات آینده نامزد نشده، شاید در آخرین نطق خود در جلسه علنی امروز مجلس شورای اسلامی، دفتر دل را گشود و سخنانش جنجال‌ آفرین شد. سلحشوری در نطق خود به اعتراضات آبان ۹۸ اشاره کرد و از اندوه مادران داغدار در..."/>
  </head>
  <body>
    <article>
      <h1>نطق جنجالی پروانه سلحشوری در مجلس: به جز اقلیتی برخوردار از تبعیض و امتیاز، مردم را رها کرده‌ایم</h1>
      <address><time datetime="2019-12-09T15:54:55+00:00">09 Dec 2019, 15:54</time> by <a rel="author">شاهرخ بهزادی</a></address>
      <p>
        <b>پروانه سلحشوری، نماینده تهران در مجلس که در انتخابات آینده نامزد نشده، شاید در آخرین نطق خود در جلسه علنی امروز مجلس شورای اسلامی، دفتر دل را گشود و سخنانش جنجال‌ آفرین شد. سلحشوری در نطق خود به اعتراضات آبان ۹۸ اشاره کرد و از اندوه مادران داغدار در این حوادث سخن راند. اوگفت «گسست اجتماعی، بی‌اعتمادی اجتماعی، نبود سرمایه اجتماعی، شکاف طبقاتی، شکاف جنسیتی، از معلول‌های حکمرانی غیرمطلوب کشور هستند و متأسفانه تصمیم‌سازان و تصمیم‌گیران کشور نمی‌دانند در بستر اجتماعی چه می‌گذرد و تحولات چند دهه گذشته چگونه بوده است؟» نطق او با واکنش خشن برخی از نمایندگان نزدیک به جناح محافظه‌کار و جبهه پایداری روبرو شد و جلسه علنی امروز مجلس برای مدتی «متشنج» گردید.</b>
      </p>
      <p>پروانه سلحشوری بر ضرورت مشارکت مردم در تعیین سرنوشت خویش تأکید کرد و گفت: «اعتراض‌های سال‌های ۷۸ و ۸۸ و همچنین دی ماه ۹۶ و آبانماه ۹۸ اعتراض‌هایی بوده که همواره مطالباتی در آن وجود داشته است، اما امروز معترضین اغلب جوانانی هستند که به دنبال اشتغال و یک زندگی مطلوب انسانی و اجتماعی هستند؛ یکی از جامعه‌شناسان در این‌باره می‌گوید ضرورت امروز کشور این امر را بر ما قطعی کرده است که از نو بپرسیم جامعه‌ای که در فاصله ۷۰ سال، دو انقلاب بزرگ را تجربه کرده است و درهر دهه یا در هر دو دهه، یک جنبش سیاسی و اجتماعی را، چرا آرام نمی‌گیرد و به بلوغ نمی‌رسد؟ چه چیز در لایه‌های پنهان این جامعه و در سیاست و زمانه است که عموم مردم را مضطرب، نابردبار و ناآرام کرده است؟.. آیا انسان‌هایی که این جامعه را برساخته‌اند دچار شوریدگی و خشم مداوم هستند و یا وجود یک معلولیت پنهان در هویت و ذات؟ مشکل در این است که ما گفته‌ایم ما این سبک زندگی را انتخاب کرده‌ایم. آیا به راستی جوانان ما این سبک زندگی را انتخاب کردند؟»</p>
      <p>پروانه سلحشوری در بخش دیگری از نطق امروز (دوشنبه ۱۸ آذر/ ٩ دسامبر) خود، از آنچه او استبداد سرکش در بخشی نهاد‌ها خواند، انتقاد کرد و پرسید: «به راستی جایگاه نهاد ملت کجاست؟»<br/>وی همچین گفت: «ما در ساختارها، دوگانه ارگان ها و حتی چندگانه هایی داریم که همه حکم می رانند؛ چند دولت؟ چند اطلاعات؟ چند نهاد موازی؟ و نهایتاً حاکمیت دوگانه که از مسئولیت پذیری فرار می‌کند و با بازی " کی بود کی بود من نبودم" مملکت را اداره می‌کند.»</p>
      <p>پروانه سلحشوری با اشاره به به اعتراضات آبان ۹۸ گفت: «آنچه اطرافیان ما به ما می‌گویند همیشه حقیقت محض نیست، ... ما پاسخگوی مادران داغدار و پدران رنج کشیده که شرمسار فرزندانشان هستند، باید باشیم؛ اگر خداوند و ملت اقتداری به ما داده است، این اقتدار نباید در جهت اعمال سلیقه خودمان باشد؛ تا دیر نشده است، زمان را دریابیم.»<br/>پروانه سلحشوری در این راستا گفت: «چگونه پس من وکیلِ مردم، کشته شدن جوانان میهنم، هرچند ممکن است در بین آن‌ها افرادی نفوذ کرده باشند را برتابم؟ چگونه دوباره مسئولیت وکالت مردم را برعهده بگیرم؟ بگذارید باور کنیم به پایان فصل سرد و نه به آغاز آن.»</p>
      <p>سایت "انتخاب" نوشته: «نطق خانم سلحشوری در مجلس غوغایی بپا کرد و نمایندگان مخالف تا دقایقی با داد و فریاد درباره این نطق صحبت می‌کردند».</p>
      <p>بر اساس رسانه‌های داخلی، نمایندگانی که به نطق سلحشوری انتقاد کرده‌اند از جمله می توان به حسینعلی حاجی دلیگانی و علیرضا سلیمی اشاره کرد و دقایقی بعد عبدالله سامری از مجمع نماینگان خوزستان هم شروع به اعتراض کرده و با فریاد خواهان خاموش کردن میکروفون خانم سلحشوری شده است.</p>
      <p>بنا بر گزارش‌ها پس از پایان جلسه هم جدال‌ها همچنان ادامه داشت و وقتی سلحشوری صحن مجلس را ترک می‌کرده، نصرالله پژمانفر، نماینده مشهد به سوی او رفت و فریاد زد: «نمی‌شود هر کسی، هر غلطی دلش خواست انجام بدهد».</p>
    </article>
  </body>
</html>