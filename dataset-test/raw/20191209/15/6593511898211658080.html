<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7957760"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T15:20:00+00:00"/>
    <meta property="og:title" content="Тунберг: Децата засегнати от климатичните промени, трябва да бъдат чути"/>
    <meta property="og:description" content="Шведската тийнейджърка и активистка за климата Грета Тунберг днес призова световните медии да отделят по-малко внимание на нейния глас и повече на гласа на онези"/>
  </head>
  <body>
    <article>
      <h1>Тунберг: Децата засегнати от климатичните промени, трябва да бъдат чути</h1>
      <address><time datetime="2019-12-09T15:20:00+00:00">09 Dec 2019, 15:20</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Шведската тийнейджърка и активистка за климата Грета Тунберг днес призова световните медии да отделят по-малко внимание на нейния глас и повече на гласа на онези, които вече са засегнати от продължаващото извънредно положение с климата, предадоха ДПА и ТАСС.</p>
      <p>Изказвайки се в рамките на конференцията за климата на ООН в Мадрид активистката каза, че тя и съратничката й от "Петъци за бъдещето" Луиза Нойбауер от Германия са "привилегировани", и гласовете им са "чути много пъти", предава БТА.</p>
      <p>Това мнение тя изказа днес на пресконференция в рамките на 25-ата международна конференция за климата на ООН в испанската столица, която ще продължи до 13 декември.</p>
      <p>"Задължението ни е да използваме вниманието на медиите, за да дадем глас на онези, които най-много се нуждаят от това", каза Тунберг.</p>
      <p>"Извънредната ситуация с климата не е това, което ще окаже влияние върху бъдещето, а това което вече засяга ежедневието на хората", смята 16-годишната активистка.</p>
      <p>"Много е важно да се вслушваме в коренните народи, защото те страдат, а правата им се нарушават по целия свят", отбеляза Тунберг.</p>
      <p>"Хората особено от глобалния Юг и от автохонните общности имат нужда да бъдат чути, защото извънредната ситуация с климата е не само нещо, което ще окаже влияние върху нас в бъдеще, но и нещо което влияе върху живеещите днес деца", каза шведската екоактивистка.</p>
      <p>След изказването на Тунберг момче от разположените на ниско надморско равнище Маршалови острови, намиращи се в централната част на Тихия океан, между Хаваите и Филипините, произнесе реч за застрашаващото положение, в което се намира неговата страна.</p>
    </article>
  </body>
</html>