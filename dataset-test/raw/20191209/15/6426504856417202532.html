<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/gog-galaxy-2-0-otwarta-beta.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T15:35:51+00:00"/>
    <meta property="og:title" content="Gry ze Steam, Origin, uPlay w jednym miejscu. Mój ulubiony GOG Galaxy 2.0 nareszcie z otwartą betą"/>
    <meta property="og:description" content="Rusza otwarta beta GOG Galaxy 2.0 - programu pozwalajacego zarządzać i uruchamiać gry z innych platform. Steam, uPlay, Origin - wszystko w jednym miejscu."/>
  </head>
  <body>
    <article>
      <h1>Gry ze Steam, Origin, uPlay w jednym miejscu. Mój ulubiony GOG Galaxy 2.0 nareszcie z otwartą betą</h1>
      <address><time datetime="2019-12-09T15:35:51+00:00">09 Dec 2019, 15:35</time> by <a rel="author" href="https://www.spidersweb.pl/author/szymon-radzewicz" target="_blank">Szymon Radzewicz</a></address>
      <p>
        <b>Po miesiącach udoskonalania aplikacji programiści GOG Team są gotowi oddać ją w ręce wszystkich zainteresowanych. Właśnie rusza otwarta beta GOG Galaxy 2.0 – wygodnego programu, który pozwala zarządzać i uruchamiać gry z innych platform na PC. Steam, uPlay, Origin, Epic – nareszcie wszystko znajduje się w jednym miejscu.</b>
      </p>
      <p>O GOG Galaxy 2.0 pisałem na łamach Spider’s Web wielokrotnie. Nic w tym dziwnego, bo to aktualnie moje ulubione środowisko uruchomieniowe gier komputerowych. W komentarzach pod tekstami zawsze zaznaczaliście, że nie jesteście zadowoleni z powodu trudnej dostępności bety omawianego programu. Mam wielką przyjemność ogłosić, że to nareszcie się zmienia. Koniec czekania, nadszedł czas testów.</p>
      <h3>GOG Galaxy 2.0 <a href="https://www.gog.com/galaxy">może już pobrać każdy zainteresowany</a>.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/GOG-Galaxy-2.0.jpg"/>
      </figure>
      <p>Należy jednak brać pod uwagę, iż program wciąż działa w fazie beta. Oznacza to, że część funkcji dalej nie jest dostępna, podczas gdy inne mogą nie działać tak dobrze jak byśmy sobie tego życzyli. Dla przykładu integracja z biblioteką popularnej konsoli Nintendo Switch wciąż jest dla mnie wielką zagadką. Jak to działa? Dlaczego widzę część gier z oferty Nintendo? Dlaczego nie widzę pozostałych? Tyle pytań, tak mało odpowiedzi.</p>
      <p>Z drugiej strony muszę zaznaczyć, że na przestrzeni ostatnich miesięcy aplikacja przepięknie rozwinęła skrzydła. Jej twórcy w końcu rozwiązali problem duplikatów gier na różnych platformach, poprawili integrację z problematycznymi launcherami firm trzecich, usprawnili wyświetlanie okładek, a także dodali integrację z materiałami bonusowymi produktów kupionych na GOG.com. Wciąż nie jest idealnie, ale GOG Galaxy 2.0 w swojej aktualnej formie bez problemu może stanowić waszą bazę wypadową dla gier na PC.</p>
      <h3>GOG Galaxy 2.0 stał się otwarty. Co dalej?</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/GOG-Galaxy-2.0-open-beta.jpg"/>
      </figure>
      <p>GOG Team wciąż ma przed sobą wiele pracy. Sami są sobie winni, ponieważ roztoczyli przede mną piękną wizję jednego programu, który połączy komputerowych i konsolowych graczy. Komputerową i konsolową bibliotekę. Dlatego dopóki nie będę mógł wysłać wiadomości koledze na PS4, samemu siedząc przed laptopem z Windows 10, dopóty wciąż będę nękał ekipę z GOG.com mailami oraz zapytaniami. Najlepiej, gdybym w takiej wiadomości mógł umieścić interaktywne zaproszenie do wspólnej, cross-platformowej gry w Fortnite. To by było.</p>
      <p>Inną funkcją, którą z chęcią zobaczyłbym w GOG Galaxy 2.0 są zaawansowane rekomendacje. Spędziłem 70 godzin w grze XYZ? Oto podobna, równie dobra gra ABC proponowana mi przez system. Najlepiej z podglądem ofert czołowych platform dystrybucji cyfrowej, co bym mógł wybrać i kupić najtańszą kopię. Jestem przekonany, że od technologicznej strony taka funkcja jest jak najbardziej możliwa do zrealizowania.</p>
      <p>Ja tutaj sobie marzę, tymczasem GOG Galaxy 2.0 czeka na waszą opinię. <a href="https://www.gog.com/galaxy">Pobierać</a>, instalować, testować!</p>
    </article>
  </body>
</html>