<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7957777"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T15:25:00+00:00"/>
    <meta property="og:title" content="Оборотите в търговията на дребно нарастват с 1.2% през октомври"/>
    <meta property="og:description" content="По предварителни сезонни данни на Националния статистически институт през октомври оборотът в раздел &quot;Търговия на дребно, без търговията с автомобили и мотоциклети&quot; по съпоставими цени запазва нивото"/>
  </head>
  <body>
    <article>
      <h1>Оборотите в търговията на дребно нарастват с 1.2% през октомври</h1>
      <address><time datetime="2019-12-09T15:25:00+00:00">09 Dec 2019, 15:25</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>По предварителни сезонни данни на Националния статистически институт през октомври оборотът в раздел "Търговия на дребно, без търговията с автомобили и мотоциклети" по съпоставими цени запазва нивото от предходния месец. През октомври 2019 г. оборотът в търговията на дребно, изчислен въз основа на календарни данни, нараства с 1.2 на сто в сравнение със същия месец на предходната година.</p>
      <p>През октомври 2019 г. оборотът в търговията на дребно с хранителни стоки, напитки и тютюневи изделия запазва равнището на предходния месец. Увеличение спрямо предходния месец се наблюдава при търговията на дребно с нехранителни стоки - с 0.2 на сто, а намаление - при търговията на дребно с автомобилни горива и смазочни материали - с 1.4 на сто. В търговията на дребно с нехранителни стоки, без търговията с автомобилни горива и смазочни материали по-значително нарастване се наблюдава при: търговията на дребно с компютърна и комуникационна техника - с 3.6 на сто, търговията на дребно чрез поръчки по пощата, телефона или интернет - с 2 на сто, и търговията на дребно с фармацевтични и медицински стоки - с 0.7 на сто.</p>
      <p>През октомври 2019 г. в сравнение със същия месец на 2018 г. оборотът нараства при търговията на дребно с нехранителни стоки, без търговията с автомобилни горива и смазочни материали (с 2.1 на сто) и при търговията на дребно с автомобилни горива и смазочни материали (с 1.6 на сто). Спад е регистриран при търговията на дребно с хранителни стоки, напитки и тютюневи изделия (с 0.2 на сто). По-значителен ръст при търговията на дребно с нехранителни стоки, без търговията с автомобилни горива и смазочни материали е отчетен при: търговията на дребно с текстил, облекло, обувки и кожени изделия - с 8.9 на сто, търговията на дребно с компютърна и комуникационна техника - с 8.8 на сто, и търговията на дребно в неспециализирани магазини с разнообразни стоки - с 6.3 на сто. Спад е регистриран при търговията на дребно с фармацевтични и медицински стоки с 10.7 на сто.</p>
    </article>
  </body>
</html>