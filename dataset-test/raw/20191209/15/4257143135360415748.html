<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/12/09/elbocsatottak-gothar-petert"/>
    <meta property="og:site_name" content="infostart"/>
    <meta property="article:published_time" content="2019-12-09T15:10:00+00:00"/>
    <meta property="og:title" content="Elbocsátották Gothár Pétert"/>
    <meta property="og:description" content="A Színház- és Filmművészeti Egyetem Etikai Bizottsága közleményben számolt be a vizsgálatról."/>
  </head>
  <body>
    <article>
      <h1>Elbocsátották Gothár Pétert</h1>
      <address><time datetime="2019-12-09T15:10:00+00:00">09 Dec 2019, 15:10</time> by <a rel="author">Infostart</a></address>
      <h3>A Színház- és Filmművészeti Egyetem Etikai Bizottsága közleményben számolt be a vizsgálatról.</h3>
      <p>Az intézmény honlapján <a href="http://szfe.hu/hirek/a-szinhaz-es-filmmuveszeti-egyetem-etikai-bizottsaganak-kozlemenye/">azt írják</a>, december 8-án összegezték és lezárták a Gothár Péter elleni etikai eljárást, majd egyöntetű döntést hoztak, amelynek értelmében</p>
      <blockquote>Gothár Péter oktatói szerződésének azonnali hatályú megszüntetését javasolták az SZFE vezetésének.</blockquote>
      <p>Upor László rektorhelyettes az Etikai Bizottság ajánlását elfogadta, Gothár Péter szerződését december 9-cel megszüntette.</p>
      <p>Az Etikai Bizottság megállapította, hogy az egyetem vezetésének a nyilvánosságra kerülést megelőzően nem volt tudomása Gothár Péter más intézményben megtörtént ügyéről, nem tudott továbbá semmilyen Gothár Péter által elkövetett etikai vétségről az egyetemen sem.</p>
      <p>Megállapították, hogy az ügy következményeként ugyanakkor súlyosan sérült az Etikai Kódex 5.3 paragrafusának a jó hírnév megőrzésére szolgáló irányelve. Azt írták, a bizottság javaslatának célja egyrészt az európai ismertségű egyetem jó hírének és morális integritásának megóvása, másrészt az oktatás zavartalan menetének mielőbbi helyreállítása, az etikai vétségek kezelésére irányuló egyetemi eljárásrend iránti bizalom megerősítése.</p>
      <p>Hangsúlyozták, hogy Gothár Péter művészi munkája, szaktudása az egyetem mindenkori vezetősége számára, indokolttá tette több mint harminc éve tartó oktatói alkalmazását.</p>
      <blockquote>Szükségesnek látják kimondani, hogy határozottan szét kell választani a magyar film- és színházművészetben létrehozott megkerülhetetlen életmű értékelését az emberi vétségek megítélésétől.</blockquote>
      <p>Szükségesnek látják azt is kinyilvánítani, hogy tanár és diák, rendező és színész viszonylatában (csakúgy, mint bármilyen más hierarchikus kapcsolatban) az alárendelt személyes méltóságát sértő bárminemű viselkedés teljességgel elfogadhatatlan, és nincs olyan művészi vagy pedagógiai cél, amely az ilyen határátlépéseket elfogadhatóvá tenné.</p>
      <ul>
        <li>"Az Etikai Bizottság javaslatot tett olyan intézkedési terv kidolgozására, amely erősíti a hallgatóknak az etikai vétségek kezelésére irányuló bizalmát.</li>
        <li>A jelenlegi helyzet zavart értelmezésekből, túlfűtött indulat-teli megnyilvánulásokból összeálló megítélése miatt, feltétlenül javasoljuk a megértést segítő közösségi feldolgozást, szakértő vezette nagycsoportos beszélgetésekkel.</li>
        <li>A 2020-as februári szemeszterkezdéskor oktatóknak és hallgatóknak szóló szemléletformáló, az egyetem etikai egységét és integritását erősítő kurzusok meghirdetését látjuk szükségesnek"</li>
      </ul>
      <p>- olvasható a honlapon.</p>
      <p>Az egyetem úgy fejezi be a közleményt, hogy az ügyet ezzel lezártnak tekintik, és miközben új programok kidolgozásával azon lesznek, hogy az oktatási és munkakörnyezetet a lehető legbiztonságosabbá tegyék, szeretnék, ha az SZFE dolgozói és hallgatói az oktatással és az alkotó munkával foglalkozhatnának.</p>
      <p>
        <i>Nyitókép: MTI Fotó: Szigetváry Zsolt</i>
      </p>
    </article>
  </body>
</html>