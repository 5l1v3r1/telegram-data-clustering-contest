<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918124.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T15:21:00+00:00"/>
    <meta property="og:title" content="استیضاح وزیر ورزش کلید خورد"/>
    <meta property="og:description" content="عبدالکریم حسین‌زاده در گفت‌وگو با ایسنا، اظهار کرد: به اتفاق 30 نفر از همکاران نماینده استیضاح آقای سلطانی‌فر وزیر ورزش و جوانان را در اجرای اصل 89 قانون اساسی و براساس ماده 228 آیین‌نامه داخلی مجلس تنظیم کردیم."/>
  </head>
  <body>
    <article>
      <h1>استیضاح وزیر ورزش کلید خورد</h1>
      <address>
        <time datetime="2019-12-09T15:21:00+00:00">09 Dec 2019, 15:21</time>
      </address>
      <p>یک نماینده مجلس شورای اسلامی از درخواست ۳۰ نماینده برای استیضاح وزیر ورزش به دلیل اتلاف منابع مالی در تیم ملی فوتبال کشورمان و همچنین تیم باشگاهی استقلال خبر داد.</p>
      <p>عبدالکریم حسین‌زاده در گفت‌وگو با ایسنا، اظهار کرد: به اتفاق 30 نفر از همکاران نماینده استیضاح آقای سلطانی‌فر وزیر ورزش و جوانان را در اجرای اصل 89 قانون اساسی و براساس ماده 228 آیین‌نامه داخلی مجلس تنظیم کردیم.</p>
      <p>وی ادامه داد: سوء‌مدیریت منجر به اتلاف گسترده منابع مالی کشور و ضربه به اعتبار بین‌المللی در اداره تیم ملی فوتبال کشورمان از جمله دلایل این استیضاح است، چرا که قرارداد سه میلیون یورویی ویلموتس سرمربی سابق تیم ملی کشورمان و فسخ یک طرفه قرارداد از سوی او اسباب زیرسوال رفتن ورزش کشورمان شد.</p>
      <p>حسین‌زاده یادآور شد: محور دوم این استیضاح سوء‌مدیریت و اتلاف منابع مالی در اداره دو باشگاه استقلال و پرسپولیس است و با توجه به این‌که وزیر ورزش رییس مجمع عمومی هر دو باشگاه است در صورت عدم ساماندهی باشگاه استقلال، روند سوءمدیریت در این باشگاه متوقف نخواهد شد.</p>
      <p>این نماینده مجلس شورای اسلامی با اشاره به نابسامانی شدید در تیم فوتبال استقلال و کنار رفتن استراماچونی آن را ناشی از سوء‌مدیریت هیات مدیره و مدیرعامل استقلال عنوان کرد.</p>
      <p>نماینده مردم نقده و اشنویه در مجلس شورای اسلامی یادآور شد: ما شاهد این هستیم که کی‌روش با آن وضعیت از سرمربی‌گری تیم فوتبال کشورمان کنار می‌رود و ویلموتس با آن مبلغ قرارداد سرمربی می‌شود اگر ما در شرایط بد مالی قرار داریم چرا مربیان داخلی در این سمت‌ها قرار نمی‌گیرند.</p>
    </article>
  </body>
</html>