<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/domaci/zeman-podekoval-vojakum-za-nasazeni_536328.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="Zeman poděkoval vojákům za nasazení"/>
    <meta property="og:description" content="Prezident Miloš Zeman telefonicky poděkoval vojákům nasazeným v zahraničních misích. Za přítomnosti vedení ministerstva obrany a armády se spojil s veliteli..."/>
  </head>
  <body>
    <article>
      <h1>Zeman poděkoval vojákům za nasazení</h1>
      <address><time datetime="2019-12-09T15:00:00+00:00">09 Dec 2019, 15:00</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Prezident Miloš Zeman telefonicky poděkoval vojákům nasazeným v zahraničních misích. Za přítomnosti vedení ministerstva obrany a armády se spojil s veliteli jednotek v Afghánistánu, v Mali, na Sinaji a Golanských výšinách a v Iráku. Pražský hrad to v pondělí uvedl v tiskové zprávě.</b>
      </p>
      <p>Podle fotografie, kterou na twitteru zveřejnil prezidentův mluvčí, se videohovoru zúčastnili i ministr obrany Lubomír Metnar (za ANO), náčelník prezidentovy vojenské kanceláře Jan Kaše, náčelník generálního štábu Aleš Opata a další vojenští generálové.</p>
      <figure>
        <iframe data-src="https://twitter.com/PREZIDENTmluvci/status/1203990408340082688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Česká armáda má teď nejvíce vojáků v Afghánistánu, kde jich slouží asi 250. Na starosti mají například ostrahu spojenecké základny Bagrám. Do Mali může armáda vyslat až 120 vojáků. V zemi, která bojuje s islámskými radikály, se podílí na ochraně velitelství výcvikové mise Evropské unie, na ostraze výcvikové základny i na výcviku.</p>
      <p>Na Sinaj Česko vyslalo jednotku s transportním letounem CASA, která má na starosti monitorování oblasti i přepravu lidí a materiálu. Na Golanech je čtveřice českých vojáků součástí mise, která dohlíží na dodržování míru mezi Sýrií a Izraelem. V Iráku má česká armáda výcvikovou jednotku chemického vojska, výcvikem svých kolegů se v zemi zabývá i Vojenská policie.</p>
      <p>Další vojáci působí také v Pobaltí, kde je v Estonsku česká jednotka se stíhacími letouny Gripen a v Lotyšsku asi padesátka příslušníků 72. mechanizovaného praporu, v Kosovu nebo v protipirátské misi.</p>
    </article>
  </body>
</html>