<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361437"/>
    <meta property="og:site_name" content="РЕГИОН - РТРС"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="Хрватска Википедија: Извор дезинформација и одбрана усташа"/>
    <meta property="og:description" content="Хрватска Википедија пуна је национализма и уређује је клерикална хрватска десница, а најбољи примјер је Јасеновац - тема којом се аутори баве релативизујући број жртава, а усташке злочине &quot;перу&quot; пребацујући кривицу на &quot;пропаганду социјалистичке Југославије&quot;, наводи портал Индекс."/>
  </head>
  <body>
    <article>
      <h1>Хрватска Википедија: Извор дезинформација и одбрана усташа</h1>
      <address>
        <time datetime="2019-12-09T15:45:00+00:00">09 Dec 2019, 15:45</time>
      </address>
      <p>
        <i>Хрватска Википедија пуна је национализма и уређује је клерикална хрватска десница, а најбољи примјер је Јасеновац - тема којом се аутори баве релативизујући број жртава, а усташке злочине "перу" пребацујући кривицу на "пропаганду социјалистичке Југославије", наводи портал Индекс.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153073.jpg"/>
        <figcaption>Хрватска "Википедија" (фото:grinvalds)</figcaption>
      </figure>
      <p>Упоређивањем енглеске Википедије и оне на хрватском види се да обје имају 10.000 ријечи. Али, енглески покрива све најрелевантније теме, као што су политичка позадина, услови живота, окрутност усташа, полемике око броја жртава, већи број драматичних свједочења...</p>
      <p>Хрватска се углавном бави релативизацијом броја жртава, апологетиком Католичке цркве и сваљивањем кривице за мрљу на хрватској историји на Југославију.</p>
      <p>Уз све то, у 400 ријечи настоји се истаћи "позитивна историјска улога" коју по питању Јасеновца, наводно, има "загребачки надбискуп Алојзије Степинац", за ког се на хрватској Википедији тврди да је "осудио постојање овог логора и свих сличних".</p>
      <p>С друге стране, улога Тита, антифашиста, партизана и социјалистичких власти у вези са Јасеновцем описана је као искључиво негативна.</p>
      <p>Чак око 1.000 ријечи у хрватском тексту заступа тезу према којој је Јасеновац након Другог свјетског рата био логор у којем су "комунисти убијали своје политичке неистомишљенике".</p>
      <p>Круна те релативизације је закључак хрватске Википедије:</p>
      <p>"Сабирни логор Јасеновац био је логор два тоталитарна режима: прво усташког од 1941. до априла 1945, а од маја 1945. до 1947/1948. комунистичког".</p>
      <p>Историчар Хрвоје Класић, са Филозофског факултета у Загребу, истиче да се хрватска Википедија, када говори о хрватској историји, у већини случајева заснива на научно потпуно непровјереним информацијама, лажима и ревизионистичком приступу хрватској историји.</p>
      <p>Индекс открива да хрватску Википедију пишу "сарадници" којих има на десетине. Они могу да блокирају друге сараднике и да закључавају чланке.</p>
      <p>Бивши администратори тврде да су њихове садашње колеге десничари умрежени изван Википедије.</p>
    </article>
  </body>
</html>