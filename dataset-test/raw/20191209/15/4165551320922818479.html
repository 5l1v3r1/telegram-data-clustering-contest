<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727751/redzhep-tayip-erdogan-shte-izgradim-500-zhilishta-za-postradalite-ot-zemetreseniyata-v-albaniya-do-edna-godina.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Реджеп Тайип Ердоган: Ще изградим 500 жилища за пострадалите от земетресенията в Албания до една година"/>
    <meta property="og:description" content="Истанбул. Турският президент Реджеп Тайип Ердоган обяви, че страната му ще се ангажира с построяването на 500 жилища за засегнатите от земетресенията в Албания в рамките на година, предава македонската телевизия Алсат-М, излъчваща на албански език. В свое изявление, част от благотворителна конференция в Истанбул на ислямски страни, посветена на пострадалите в земетресенията"/>
  </head>
  <body>
    <article>
      <h1>Реджеп Тайип Ердоган: Ще изградим 500 жилища за пострадалите от земетресенията в Албания до една година</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author">Агенция "Фокус"</a></address>
      <p><b><i>Истанбул. </i></b>Турският президент Реджеп Тайип Ердоган обяви, че страната му ще се ангажира с построяването на 500 жилища за засегнатите от земетресенията в Албания в рамките на година, предава македонската телевизия <b>Алсат-М</b>, излъчваща на албански език. <br/><br/>В свое изявление, част от благотворителна конференция в Истанбул на ислямски страни, посветена на пострадалите в земетресенията от 26 ноември, Ердоган заяви, че 500-те жилища, които той по-рано обеща на засегнатите в трусовете ще бъдат построени в рамките на година.<br/>„Нашите екипи са там. В контакт сме с албанския министър на културата и очакваме да се вземе решение за това къде да строим, за да можем да започнем възможно най-скоро. В рамките на шест месеца до една година ще приключим със строителството. Заради студеното време решихме да изпратим и зимни шатри“, каза Ердоган. <br/><br/>Той също така отговори на въпроса дали вярва, че участниците в конференцията ще отговорят положително на призива за помощ на Албания.<br/>„Надявам се да получим положителен отговор“, каза турският президент.<br/><br/>След като се срещна с турския лидер, премиерът на Албания Еди Рама заяви, че всички са изразили солидарност със засегнатите от земетресението. Той обаче каза че „цялата тази солидарност далеч не е достатъчна за нуждите на страната да преодолее последиците от земетресението“.<br/><br/><b><i>Превод и редакция: </i></b>Теодор Пенев</p>
    </article>
  </body>
</html>