<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/122971/nieoczekiwane-slowa-jaskowiaka-o-konfederacji-tylko-oni-bronia-przedsiebiorcow.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T15:28:00+00:00"/>
    <meta property="og:title" content="Nieoczekiwane słowa Jaśkowiaka o Konfederacji: Tylko oni bronią przedsiębiorców"/>
    <meta property="og:description" content="Jacek Jaśkowiak jest zaniepokojony tym, że Platforma Obywatelska odchodzi od swojego liberalnego elektoratu i przestaje dbać o przedsiębiorców."/>
  </head>
  <body>
    <article>
      <h1>Nieoczekiwane słowa Jaśkowiaka o Konfederacji: Tylko oni bronią przedsiębiorców</h1>
      <address>
        <time datetime="2019-12-09T15:28:00+00:00">09 Dec 2019, 15:28</time>
      </address>
      <h4>Jacek Jaśkowiak jest zaniepokojony tym, że Platforma Obywatelska odchodzi od swojego liberalnego elektoratu i przestaje dbać o przedsiębiorców.</h4>
      <p>Polityk nie chciał odpowiedzieć na pytanie prowadzącego rozmowę dziennikarza, w czym jest lepszy od Kidawy-Błońskiej. Podkreślił jedynie, że różni się od niej "wieloma elementami".</p>
      <p>– Z pewnością jestem znacznie bardziej liberalny. Jestem też przedsiębiorcą. Sądzę, że lepiej rozumiem przedsiębiorców, którzy dzisiaj, w sytuacji, gdy wszyscy licytują się na świadczenia socjalne, są postrzegani bardzo różnie – mówił Jacek Jaśkowiak w rozmowie z RMF FM.</p>
      <p>Polityk podkreślił, że jest zaniepokojony faktem, że Platforma Obywatelska odchodzi od swojego elektoratu. – W obronie przedsiębiorców teraz już tylko wypowiada się Konfederacja – ocenił prezydent Poznania.</p>
      <p>W dalszej części rozmowy polityk podkreślił, że nie ma zamiaru atakować ostrzej swojej partyjnej konkurentki Małgorzaty Kidawy-Błońskiej, gdyż głównym celem jest odebraniu władzy PiS-owi.</p>
      <p>– Na tym etapie absolutnie nie widzę możliwości jakiegoś mocnego atakowania Małgorzaty Kidawy-Błońskiej, bo celem przede wszystkim jest wygranie wyborów majowych. Ja nie będę teraz atakował Małgorzaty Kidawy-Błońskiej, gdy celem jest wygranie z PiS-em – podkreślił Jaśkowiak.</p>
      <footer>/ Źródło: <a href="http://www.rmf24.pl/">RMF 24<br/></a>/ jfi</footer>
    </article>
  </body>
</html>