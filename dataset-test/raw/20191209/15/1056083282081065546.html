<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813685/%DA%AF%D8%B2%D8%A7%D8%B1%D8%B4-%D8%A7%DB%8C%D8%B3%D9%86%D8%A7-%D8%A7%D8%B2-%D8%A7%D9%88%D9%84%DB%8C%D9%86-%D8%B1%D9%88%D8%B2-%D9%85%D8%B3%D8%A7%D8%A8%D9%82%D8%A7%D8%AA-%D9%85%D9%86%D8%A7%D8%B8%D8%B1%D8%A7%D8%AA-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:28:29+00:00"/>
    <meta property="og:title" content="گزارش ایسنا از اولین روز مسابقات مناظرات دانشجویی دانشگاه‌های علمی کاربردی کشور در تبریز "/>
    <meta property="og:description" content="ایسنا/آذربایجان شرقی سومین دوره مسابقات مناظره‌ی دانشجویی ویژه‌ی دانشجویان دانشگاه جامع علمی کاربردی با حضور 16 تیم منتخب از 16 استان کشور، به میزبانی تبریز آغاز به کار کرد، روز اول 16 تیم مراکز علمی –کاربردی استان‌ها با یکدیگر به رقابت پرداختند که از بین این تیم‌ها هشت تیم برنده‌ی دور اول مسابقات مناظرات دانشجویی دانشگاه‌های علمی کاربردی کشور شدند."/>
  </head>
  <body>
    <article>
      <h1>گزارش ایسنا از اولین روز مسابقات مناظرات دانشجویی دانشگاه‌های علمی کاربردی کشور در تبریز </h1>
      <address><time datetime="2019-12-09T15:28:29+00:00">09 Dec 2019, 15:28</time> by <a rel="author">لیلا جلیلی</a></address>
      <p>ایسنا/آذربایجان شرقی سومین دوره مسابقات مناظره‌ی دانشجویی ویژه‌ی دانشجویان دانشگاه جامع علمی کاربردی با حضور 16 تیم منتخب از 16 استان کشور، به میزبانی تبریز آغاز به کار کرد، روز اول 16 تیم مراکز علمی –کاربردی استان‌ها با یکدیگر به رقابت پرداختند که از بین این تیم‌ها هشت تیم برنده‌ی دور اول مسابقات مناظرات دانشجویی دانشگاه‌های علمی کاربردی کشور شدند.</p>
      <p>استان‌های مرکزی، البرز، چهارمحال بختیاری، کرمانشاه، تهران غرب، کرمان و آذربایجان شرقی از بین 16 تیم در دور اول مسابقات مناظرات دانشجویی برنده شدند، روز سه شنبه نیز رقابت نهایی بین هشت تیم منتخب انجام می‌شود.</p>
      <p> در ادامه با سرپرست‌ تیم‌های شرکت کننده در این مسابقات گفت‌وگو کردیم.</p>
      <p>
        <b>تیم مازرون مرکز فرهنگ و هنرواحد ۳ محمود آباد استان مازندران</b>
      </p>
      <p>علی احمدی فر، سرپرست تیم مازرون در گفت‌وگو با ایسنا، با بیان این‌که تیم مازرون برای شرکت در این مناظرات از بین هشت تیم استان مازندران انتخاب شده است، گفت: هدف شرکت در این مناظرات تنها کسب مقام اول نیست، بلکه تقویت و ترویج فرهنگ گفتمان در بین دانشجویان دانشگاه‌های علمی کاربردی است.<br/><br/>وی با بیان این‌که تیم استان مازندران در دوره‌ی قبلی مناظرات دانشجویی کشور، مقام دوم را کسب کرد، افزود: تیم استان مازندران در دوره‌ی قبلی نیز در مسابقات مناظرات دانشجویی شرکت کرده بود و امسال نیز برای دومین بار در مناظرات دانشجویی کشوری حضور دارد.<br/><br/>احمدی فر با اشاره به اهداف بلند مدت دانشگاه، گفت: برگزاری چنین مناظرات و جشنواره های مختلف از جمله جشنواره‌ی فضای مجازی، در دانشجویان انگیزه ایجاد کرده و پیشرفت و ارتقای سطح دانشجویان را به دنبال دارد، چنین برنامه‌هایی قطعا گام موثری برای رسیدن به اهداف دانشگاه خواهد بود.<br/><br/>وی با تاکید بر این‌که <b>برگزاری مسابقات مناظرات دانشجویی می تواند در دانشجویان خود باوری ایجاد کند</b>، گفت: انتظار داریم مسئولان دانشگاهی با همین جدیت برگزاری این مناظرات را ادامه دهند؛ چرا که برگزاری آن شور و انگیزه‌ای در مراکز ایجاد می‌کند.<br/><br/>سرپرست تیم مازرون با بیان این‌که امسال استقبال دانشجویان از مسابقات مناظره دانشجویی نسبت به سال گذشته از نظر کیفی بیشتر و بهتر بود، افزود: تیم‌های شرکت کننده تجربیات خوبی از دوره‌های قبلی کسب کردند، به طوریکه مرحله‌ی فینال استانی آن نیز بازخورد خوب و موثری در استان ما داشت.<br/><br/>وی با بیان اینکه برای سومین بار است که جهت برگزاری چنین مسابقاتی در تبریز حضور دارم، افزود: امیدوارم باز هم توفیق حضور در چنین مسابقاتی در تبریز را داشته باشم و از زیبایی های و سوغات تبریز بهره مند شوم.</p>
      <p>
        <b>تیم امیر کبیر استان مرکزی</b>
      </p>
      <p>هادی کوشکی، سرپرست تیم امیر کبیر استان مرکزی در گفت‌وگو با ایسنا، با بیان این‌که تیم استان مرکزی در دوره‌های قبلی مناظرات دانشجویی نیز حضور داشت، گفت: امسال نیز توانستیم در سومین مرحله‌ی کشوری در تبریز خدمت عزیزان باشیم.<br/><br/>وی افزود: قطعا <b>برگزاری چنین مناظرات دانشجویی باعث رشد فرهنگ خلاق و گفت‌وگو در بین دانشجویان و تقویت فعالیت‌های گروهی می‌شود</b>.دانشجویان در این مناظرات مطالب علمی و آموزشی را بسیار جذاب و اثر بخش بیان می‌کنند.<br/><br/>سرپرست تیم امیر کبیر استان مرکزی ادامه داد: اگر دانشگاه علمی – کاربردی در چنین مناظراتی بتواند از جمع بندی مطالب ارائه شده توسط دانشجویان استفاده کند، می‌تواند نقاط ضعف و قوت خود را پوشش داده و تبدیل به دانشگاهی شود که مورد انتظار دانشجویان است.<br/><br/>وی با بیان این‌که بنده برای اولین بار در شهر تبریز حضور دارم، گفت: از میهمان نوازی مردم تبریز بسیار قدردانی می‌کنم و از مرکز جامع علمی- کاربردی آذربایجان شرقی نیز که خدمات و امکانات را در اختیار تیم‌ها قرار دادند، قدردانی می‌کنیم.</p>
      <p>
        <b>تیم هوسم مرکزجهاد دانشگاهی گیلان</b>
      </p>
      <p>علی رهنما، سرپرست تیم هوسم مرکزجهاد دانشگاهی گیلان در گفت‌وگو با ایسنا، با بیان این‌که تیم هوسم استان گیلان برای دومین بار جهت شرکت در مناظرات دانشجویی کشور حضور دارد، گفت: امیدوارم این تیم نسبت به سال گذشته پیشرفته کرده و مقام بهتری را کسب کند.<br/><br/>وی با بیان این‌که حمایت‌های خوبی از سوی دانشگاه در برگزاری این مناظرات انجام می‌شود، افزود: مناظرات با بحث عدالت و گفتمان مرتبط است و دانشجویان در این مناظرات مهارتی را یاد گرفته و می‌توانند حرف‌ها و نظرات خود را به صورت عادلانه بیان کنند.</p>
      <p>
        <b>دانشگاه جامع علمی – کاربردی دانشگاهی نسل سوم بوده و بیشتر به سمت عملیاتی کردن علم حرکت می‌کند</b>
      </p>
      <p>سرپرست تیم هوسم مرکزجهاد دانشگاهی گیلان با اشاره به استقبال گسترده‌ی دانشجویان از مسابقات مناظرات دانشجویی در استان گیلان، گفت: هر سال نسبت به سال قبلی، دانشجویان زیادی جذب این مسابقات می‌شوند و بی شک با این روند تعداد تیم‌های شرکت کننده نیز در دوره‌های آتی افزایش خواهد یافت.<br/><br/>وی با بیان این‌که دانشگاه جامع علمی – کاربردی دانشگاهی نسل سوم بوده و بیشتر به سمت عملیاتی کردن علم حرکت می‌کند، گفت: کسب مهارت یعنی این‌که از علم بتوان برای اجرای کاری استفاده کرد، مناظره نیز یک مهارت است و معتقدم انجام این مناظرات باعث افزایش مهارت دانشجویان خواهد شد.<br/><br/>رهنما با بیان این‌که خوشبختانه چندین بار جهت شرکت در مسابقات مختلف در تبریز حضور داشتم، گفت: تبریز یکی از شهرهای با قدمت ایران است و ما هیچ وقت از دیدن آن سیر نمی‌شویم، این شهر فاصله‌ی زیادی از استان گیلان ندارد و ما همواره آن را به عنوان مقاصد گردشگری خود انتخاب می‌کنیم.</p>
      <p>
        <b>تیم جهاد دانشگاهی استان کردستان</b>
      </p>
      <p>حمدی فرهادی، سرپرست تیم جهاد دانشگاهی استان کردستان در حاشیه مسابقات مناظره دانشجویی در گفت‌وگو با ایسنا، ضمن قدردانی از میزبانی مرکز جامع علمی کاربردی آذربایجان شرقی، با بیان این‌که تیم جهاد دانشگاهی استان کردستان از بین هشت تیم به عنوان تیم برگزیده در این مسابقات شرکت کرده است، گفت: تمامی اعضای این تیم را بانوان تشکیل می‌دهد.<br/><br/>وی با بیان این‌که دانشگاه جامع علمی-کاربردی دانشگاهی نوپا است وقطعا اهداف اصلی آن طی سال‌های آتی تحقق می‌یابد، افزود: اگر دانشگاه علمی – کاربردی به طور واقعی در راستای اهداف خود عمل کند، قطعا تحصیل در این دانشگاه موثر و منجر به مهارت آموزی و اشتغال زایی دانشجویان خواهد شد.<br/><br/>وی بیان کرد: اگر امکانات کافی در اختیار دانشجویان این دانشگاه قرار بگیرد، دانشگاهی بهتر از سایر دانشگاه‌ها خواهد شد.<br/><br/>سرپرست تیم جهاد دانشگاهی استان کردستان افزود: امسال سومین دوره از مسابقات مناظره‌ای دانشجویی است، تیم کردستان در دوره‌های اول و دوم مناظرات نیز شرکت کرده بود.</p>
      <p>وی را بیان نظرات و خلق ایده دانست و گفت: <b>مناظرات دانشجویی فرصت بسیار خوبی برای بیان نظرات، ایده و خلاقیت دانشجویان است،</b> امیدوارم طی سال‌های آتی نیز برگزاری این مناظرات تداوم داشته باشد.<br/><br/>وی با ابراز خرسندی از حضور در شهر تبریز، اظهار کرد: مردمان این شهر، مردمانی مهمان نواز هستند و شهرتبریز میزبانی بسیار خوبی برای ما بوده است.</p>
      <p>
        <b>تیم مرکز علمی-کاربردی جهاد دانشگاهی استان غرب تهران</b>
      </p>
      <p>اصغر کهندل در گفت‌وگو با ایسنا، با بیان این‌که برگزاری مسابقات مناظره‌ی دانشجویی می‌تواند در تنویر افکار دانشجویان در انتخاب مرکز علمی- کاربردی بسیار تاثیر گذار باشد، اظهار کرد: برگزاری این مناظرات می‌تواند شروع خوبی برای برنامه ریزان و دانشجویان دانشگاه علمی – کاربردی باشد.<br/><br/>وی افزود: گزاره‌های اعلام شده در مناظرات، گزاره‌های بسیار خوبی است و هدف مهم این گزاره‌ها موضوع مهارت و کارآفرینی است، در حال حاضر مشکل اصلی کشور بیکاری است که معتقدم اگر روی دو موضوع مهارت و کارآفرینی تمرکز شده و اقدامات موثری انجام شود، قطعا توفیقات خوبی به دست خواهیم آورد.<br/> </p>
      <p>سرپرست تیم مرکز علمی-کاربردی جهاد دانشگاهی استان غرب تهران گفت: انتظار داریم برنامه ریزان دانشگاه در این مناظرات به گزارش‌های ارائه شده و فیلم‌ها توجه زیادی داشته باشند؛ چرا که <b>دانشجویان در این مناظرات راهکارهای بسیار خوبی ارائه می‌دهند</b>.</p>
      <p>وی با بیان این‌که تیم استان غرب تهران در دوره‌ی قبلی مناظرات دانشجویی مقام اول را کسب کرده بود، گفت: امیدوارم در این دوره نیز بتوانیم مقام قهرمانی را کسب کنیم.<br/><br/>سرپرست تیم مرکز علمی-کاربردی جهاد دانشگاهی استان غرب تهران با اشاره به سطح برگزاری مناظرات دانشجویی در استان تهران غرب، افزود: با توجه به این‌که استان تهران استان بزرگ کشور است، سطح برگزاری مناظرات دانشجویی دانشگاه آن مطلوب و دارای تنوع زیادی است، معتقدم مسابقات مناظرات دانشجویی تهران در سطح بسیار خوبی برگزار می‌شود.<br/><br/>وی در خاتمه با بیان این‌که شهر تبریز شهر بسیار زیبا و بزرگی است، افزود: مردم شهر تبریز، مردمانی بسیار مهمان نواز و خوبی هستند.</p>
      <p>
        <b>تیم مرکز علمی – کاربردی آذربایجان شرقی</b>
      </p>
      <p>زهرا کسایی، سرپرست تیم مرکز علمی – کاربردی آذربایجان شرقی در گفت‌وگو با ایسنا، با بیان این‌که بسیار مفتخریم امسال میزبانی مرحله‌ی کشوری سومین دوره‌ی مسابقات مناظراتی دانشجویی نصیب استان ما شده است، گفت: امیدوارم بتوانیم به شایستگی در خدمت میهمانان عزیزمان باشیم.<br/><br/>وی با بیان این‌که سال 96 تیم آذربایجان شرقی در مسابقات مناظرات دانشجویی رتبه اول کشوری را کسب کرد، افزود: امسال نیز به همراه تیم چهار نفره در مسابقات مناظرات دانشجویی شرکت کردیم.<br/><br/>وی برگزاری مسابقات مناظرات دانشجویی را بستری برای تفکر خلاق دانشجویان عنوان کرد و افزود: از اهداف مناظرات دانشجویی می‌توان به شکوفایی و رشد فرهنگ گفتمان در بین دانشجویان اشاره کرد.</p>
      <p>
        <b>تیم رادمین قند کرج استان البرز</b>
      </p>
      <p>مجتبی صفری در گفت‌وگو ایسنا، با بیان این‌که تیم رادمین از مرکز آموزشی علمی کاربردی قند کرج موفق به کسب مقام اول استانی در مسابقات مناظرات دانشجویی استان البرز شد، گفت: این تیم در مسابقات مناظره‌ی دانشجویی سال گذشته نیز حضور داشت.<br/><br/>وی با بیان این‌که مسابقه مناظرات دانشجویی یکی از بهترین برنامه‌های دانشگاه جامع علمی – کاربردی است، گفت: در حال حاضر مشکل اصلی ما در جامعه و فضای دانشگاه گفت‌وگو است، معتقدم مهم‌ترین شاخصه‌ی گفت‌وگو، گفت‌وگوی رفرنس محور و عقلایی است که این مسابقات فرصت بسیار عالی برای یادگیری آن فراهم کرده است.</p>
      <p>
        <b>این مسابقات در سطح مراکز با جامعه آماری بیشتر و هزینه‌ی کم‌تر برگزار می‌شود</b>
      </p>
      <p>وی افزود: ما اخیرا انتظارات خود را برای برگزاری چنین برنامه‌هایی جدی تر کرده‌ایم؛ چرا که دانشجویان برای شرکت در این برنامه‌ها رغبت بیشتری دارند.<br/><br/>صفری با بیان این‌که هر مرکزی در حوزه‌ی ماموریتی خود می‌تواند گزاره تعریف کند، گفت: ما این فرصت را برای هر مرکز ایجاد کردیم، این مسابقات در سطح مراکز با جامعه آماری بیشتر و هزینه‌ی کم‌تر برگزار می‌شود.<br/><br/>وی در خاتمه با بیان این‌که تبریز شهری بسیار مهمی در کشور است، گفت: اولین دانشگاه در خاورمیانه دانشگاه ربع رشیدی در تبریز بود که تاریخچه‌ی بسیار جدی دارد و معتقدم تبریز و ایران باید به داشتن این گنجینه ی تاریخی ببالند.</p>
      <p>
        <b>تیم ماد مرکز علمی-کاربردی جهاد دانشگاهی استان کرمانشاه</b>
      </p>
      <p>محمد جواد صبرجو، سرپرست تیم ماد استان کرمانشاه، در گفت‌وگو با ایسنا، اظهار کرد: این سومین دوره است که تیم کرمانشاه در مسابقات مناظرات دانشجویی شرکت می‌کند.</p>
      <p>وی ادامه داد: با توجه به تجربیات به دست آمده در مناظرات قبلی و خروجی‌ها، طرز فکر و قدرت بیان و حتی نحوه‌ی مطالبه گری دانشجویان تغییر کرده بود، معتقدم برگزای چنین مسابقات مناظره‌ای تاثیر مستقیمی در زندگی دانشجویان دارد بر این اساس آن‌ها می‌توانند نظرات و دیدگاه های خود را به درستی در جامعه بیان کنند.</p>
      <p>
        <b>تیم کارمانیا جهاد استان کرمان</b>
      </p>
      <p>حسین پورموسی، سرپرست تیم کارمانیا جهاد استان کرمان در گفت‌وگو با ایسنا، با بیان این‌که به همراه پنج نفر از دانشجویان مرکز جهاد دانشگاهی استان کرمان در این مسابقات شرکت کردیم، گفت: دوره‌ی قبلی نیز درمسابقات مناظرات دانشجویی به میزبانی استان یزد شرکت کرده‌ بودیم.</p>
      <p>وی افزود: قطعا تفاوت زندگی انسان‌ها با سایر موجودات در نطق و گفت‌وگو است، هر چه در این زمینه مهارت داشته باشیم، قطعا بیشتر می‌توانیم برتری خود را نشان دهیم.</p>
      <p>پور موسی با تاکید بر این‌که فرهنگ گف‌ت‍‌وگو بینش انسان ها را بالا می‌برد، افزود: اگر یاد بگیریم چگونه با یکدیگر به گفت‌وگو بپردازیم قطعامی‌توانیم زندگی خوبی در جامعه رقم بزنیم.</p>
      <p>وی بیان کرد: دوران دانشجویی دوران بسیار خوبی است، معتقدم اگر این دوران توام با واقعیت‌های زندگی باشد، بهتر می تواند دانشجویان را به سمت تعالی و پیشرفت پیش ببرد.</p>
      <p>وی با بیان این‌که برای چهارمین بار به شهر زیبای تبریز سفر می‌کنم، گفت: آذربایجان شرقی به استان نخبه پروری معروف است و اکثر افراد این استان در سطح پست های سیاسی مفید واقع می شوند، اکنون هم افتخار می کنیم که برای شرکت در این مسابقات در خدمت این دوستا عزیز هستیم.</p>
      <p>
        <b>تیم امید جهاد دانشگاهی استان اردبیل</b>
      </p>
      <p>اکبرغاربی، سرپرست تیم امید جهاد دانشگاهی استان اردبیل در گفت‌وگو با ایسنا، اظهار کرد: تیم مناظره‌ی اردبیل در دوره‌ی اول و دوره‌ی دوم مسابقات مناظرات دانشجویی نیز شرکت کرده بود، این دوره هم در تبریز حضور داریم، از میزبانی خوب شهر تبریز نیز قدردانی می‌کنیم.</p>
      <p>وی افزود: چنین مناظراتی ریشه در مکتب تشییع دارد و معروف ترین آن نیز مناظرات رضوی بود که بزرگ ترین شیوه‌ی مبارزه در آن زمان محسوب می‌شد.</p>
      <p>وی بیان کرد: انجام مناظره می‌تواند نحوه‌ی گفتمان و برخورد با طرف مقابل و تعارض ها و تحمل دیدگاه‌های مختلف را از نظر تحصیلی، فرهنگی، علمی و سیاسی به دانشجویان آموزش دهد.</p>
      <p>سرپرست تیم امید جهاد دانشگاهی استان اردبیل گفت: دانشجویان با شرکت در این مناظرات می‌توانند تجربه‌ی عملی، منطق و علمی به دست آورند.</p>
      <p>وی با بیان این‌که بنده سفرهای زیادی به شهر تبریزداشته‌ام، گفت: حسن میزبانی شهر تبریز نیز همواره خاطرات خوشی در ذهن ما بر جای گذاشته است، افتخار می‌کنم آذری زبان هستم تبریز را از استان اردبیل جدا نمی‌کنم و مردمان این دو استان را به عنوان برادر و خواهر و یک خانواده‌ی وسیع می‌دانیم، امروز نیزافتخار حضور در مسابقات مناظرات دانشجویی در شهر تبریز را داریم.</p>
      <p>
        <b>سرپرست تیم znu جهاد دانشگاهی زنجان</b>
      </p>
      <p>بهروز صالحی، سرپرست تیم znu جهاد دانشگاهی زنجان در گفت‌وگو با ایسنا، اظهار کرد: برای اینکه بتوانیم جامعه را به رشد و بالندگی و توسعه علمی و اجتماعی برسانیم، ضرورت دارد چنین مناظرات و نقدهای منصفانه در جامعه انجام دهیم.</p>
      <p>وی افزود: رشد و بالندگی زمانی محقق می شود که نقدهای منصفانه انجام شده و  نظرات مخالف و موافق یکدیگر را بشنویم.</p>
      <p>وی ادامه داد: استفاده از اندیشه های یکدیگر، باعث افزایش خرد جمعی و رشد، بالندگی و توسعه در جامعه می شود، طبق برنامه ریزی های انجام شده در مراکز آموزشی ما هر نیم سال تحصیلی، دو مورد کرسی‌های آزاد اندیشی مربوط به مشکلات روز جامعه برای دانشجویان برگزار می کنیم.</p>
      <p>صالحی با بیان این‌که این مناظرات به طور مستمر برگزار شود، گفت: برگزاری این نوع مناظرات دانشجویی معمولا با شور و نشاط و پویایی به همراه است و علاوه بر بالندگی آرا و استفاده از نظریات دانشجویان،  کسب مهارت های لازم برای سخنوری را تقویت می کند.</p>
      <p><b>براساس این گزارش؛ </b>سومین دوره ی مسابقات کشوری مناظره دانشجویی دانشگاه جامع علمی کاربردی به میزبانی آذربایجان شرقی و شهر تبریز، از تاریخ هفدهم آذرماه تا نوزدهم آذرماه در باشگاه فرهنگیان تبریز در حال برگزاری است. </p>
      <p>
        <b>روز دوشنبه 16 تیم در مسابقات مناظرات دانشجویی با یکدیگر به رقابت پرداختند. ساعات اولیه روز دوشنبه، تیم نیروی انتظامی چهارمحال بختیاری با تیم هوسم جهاد دانشگاهی استان گیلان به رقابت پرداختند که تیم نیروی انتظامی استان چهارمحال بختیاری برنده این رقابت شد.</b>
      </p>
      <p>همچنین تیم امیر کبیر استان مرکزی با تیم دیار فرزانگان استان لرستان به رقابت پرداختند که برنده‌ی این رقابت، تیم امیرکبیر استان مرکزی شد.</p>
      <p>در ادامه تیم مازرون فرهنگ و هنر مازندران با تیم رادمین قند کرج به رقابت پرداخت که برنده‌ی این رقابت تیم رادمین قند کرج شد، تیم ماد جهاددانشگاهی کرمانشاه نیز با تیم منطق آوران بجنورد ۲ خراسان شمالی مناظره کردند که در نتیجه تیم ماد جهاد دانشگاهی کرمانشاه برنده‌ی این مناظره شد.</p>
      <p>تیم جهاد گران کردستان در مقابل تیم پویش جهاد تهران غرب قرار گرفت که تیم پویش جهاد تهران غرب برنده‌ی این مناظره شد، همچنین تیم استاد شهریار تیکمه داش آذربایجان شرقی با تیم کریمه اهل بیت قم به رقابت پرداخت که برنده‌ی این رقابت، تیم استاد شهریار تیکمه داش آذربایجان شرقی شد.</p>
      <p> تیم کارمانیا جهاد دانشگاهی کرمان نیز با تیم znu زنجان به رقابت پرداخت که در نتیجه برنده‌ی این رقابت، تیم کارمانیا جهاد دانشگاهی کرمان اعلام شد.</p>
      <p>بعد از اتمام دور اول مسابقات و اعلام نتایج اولیه، هشت تیم از بین 16 تیم برای شرکت در دور نهایی مسابقات مناظرات دانشجویی راه یافتند، گزاره‌های مرحله‌ی دوم مسابقات مناظرات دانشجویی به شرح زیر اعلام شد:<br/><br/>گزاره‌ی تیم البرز با چهارمحال بختیاری: برگزاری آزمون‌های متمرکز در دروس مهارت‌های مشترک، عامل مهم در ارتقا کیفی آموزش مهارتی است<br/><br/>گزاره‌ی تیم آذربایجان شرقی با تیم تهران غرب: دلیل افزایش گرایش جمعیت دانشجویی به دانشگاه جامع علمی کاربردی، اشتغال پذیری بالا است<br/><br/>گزاره‌ی تیم کرمانشاه با تیم مرکزی: فعالیت شوراهای تعامل و تبادل نظر در مراکز آموزش علمی کاربردی، نقش اساسی در ارتقای کیفیت مراکز آموزشی دارد<br/><br/>گزاره‌ی تیم کرمان با تیم اصفهان: مدرک گرایی اصلی‌ترین مانع توسعه آموزش‌های مهارتی در ایران است.</p>
      <figure>
        <img src="https://cdn.isna.ir/d/off/tabriz/2019/12/09/3/61507203.jpg"/>
      </figure>
      <figure>
        <img src="https://cdn.isna.ir/d/off/tabriz/2019/12/09/3/61507202.jpg"/>
      </figure>
      <figure>
        <img src="https://cdn.isna.ir/d/off/tabriz/2019/12/09/3/61507199.jpg"/>
      </figure>
      <figure>
        <img src="https://cdn.isna.ir/d/off/tabriz/2019/12/09/3/61507200.jpg"/>
      </figure>
      <p>انتهای پیام</p>
    </article>
  </body>
</html>