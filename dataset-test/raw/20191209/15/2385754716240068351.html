<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/601232/karmelo-eixa-proeidopoiisei-ton-pol-gia-tous-rokets"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T15:04:00+00:00"/>
    <meta property="og:title" content="Καρμέλο: «Είχα προειδοποιήσει τον Πολ για τους Ρόκετς»"/>
    <meta property="og:description" content="Μετά την συμπεριφορά των Ρόκετς στον Καρμέλο Άντονι, ο ίδιος είχε προειδοποιήσει τον Κρις Πολ πως μπορεί να την... φέρουν και σε εκείνον. Και βγήκε..."/>
  </head>
  <body>
    <article>
      <h1>Καρμέλο: «Είχα προειδοποιήσει τον Πολ για τους Ρόκετς»</h1>
      <address><time datetime="2019-12-09T15:04:00+00:00">09 Dec 2019, 15:04</time> by <a rel="author">Sigmalivesports</a></address>
      <p>Μετά την συμπεριφορά των Ρόκετς στον Καρμέλο Άντονι, ο ίδιος είχε προειδοποιήσει τον Κρις Πολ πως μπορεί να την... φέρουν και σε εκείνον. Και βγήκε σωστός!<br/> <br/>Μόλις 10 παιχνίδια με την φανέλα των Ρόκετς άντεξε ο «Μέλο» τη σεζόν 2018-19, καθώς στις 15 Νοεμβρίου 2018 η ομάδα του Χιούστον τον ενημέρωσε πως οι δρόμοι τους χωρίζουν (αν κι αυτό έγινε επίσημο τον Ιανουάριο του 2019), αφού τον αντάλλαξαν, μαζί με τα δικαιώματα του Γιον Ντίμπλερ και χρήματα στους Μπουλς, για τα δικαιώματα του Τάντιγια Ντραγκίσεβιτς.<br/> <br/>Το επόμενο «θύμα» ήταν ο Κρις Πολ, ο οποίος το προηγούμενο καλοκαίρι έγινε ανταλλαγή στους Θάντερ, ώστε να πάει στους Ρόκετς ο Ράσελ Ουέστμπρουκ.<br/> <br/>Μιλώντας στο «ESPN», ο Καρμέλο Άντονι αποκάλυψε πως είχε προειδοποιήσει τον παλιό του συμπαίκτη για τη συμπεριφορά των «ρουκετών».<br/> <br/>«Δεν μού έκανε καθόλου έκπληξη. Όταν έγινε ό,τι έγινε με εμένα, ήταν ο πρώτος που πήρα τηλέφωνο, για να έρθει στο δωμάτιό μου. Έπρεπε να ξεκαθαρίσουμε κάποια πράγματα και ήθελα να ξέρω αν είχε ανάμειξη σε όλο αυτό. Μού απάντησε πως δεν είχε. Κι από τότε, τον κοίταξα στα μάτια και τού είπα "Απλά πρόσεχε". Ξέρεις τι εννοώ. Να προσέχει».<br/> <br/>Έπειτα, πρόσθεσε: «Δεν έχω μιλήσει σε κανέναν από την ομάδα. Δεν είμαι θυμωμένος ή πικραμένος. Συμβαίνει. Μακάρι να είχα μια εξήγηση, όταν συνέβη, αλλά είναι στο παρελθόν πια».<br/> <br/>Όσο για το αν τον παραδέχθηκε ο Κρις Πολ, ανέφερε: «Δεν μού είπε ότι είχα δίκιο. Ήταν στο Βέγκας όταν έγιναν όλα αυτά. Όταν μιλήσαμε, μού είπε "Το καταλαβαίνω. Είναι ό,τι να 'ναι, αλλά το καταλαβαίνω". Εμένα μού πήρε μήνες να το αφήσω πίσω μου. Πληγώθηκε ο εγωισμός μου κι η περηφάνια μου. Ήθελα να δω αν είναι καλά. Κι ότα μού είπε ότι είναι καλά, έμεινε εκεί».<br/> <br/>Από την άλλη, ο «CP3» σχολίασε στο «The Undefeated»: «Έπαθα σοκ. Για να πω την αλήθεια, είχα μιλήσει με τον Ντάριλ Μόρεϊ (τζένεραλ μάνατζερ) μερικές μέρες πριν το trade και μού είχε πει πως δεν θα με ανταλλάξει στους Θάντερ. Είναι αστείο, γιατί τώρα θα "σκάσει" ειδοποίηση στα κινητά όλων, επειδή κανείς δεν το ήξερε αυτό. Αλλά τι στο καλό, μόλις το είπα!».<br/> <br/>Πηγή: gazzetta.gr</p>
    </article>
  </body>
</html>