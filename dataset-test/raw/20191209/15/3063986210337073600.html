<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/12/09/848873"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T15:03:00+00:00"/>
    <meta property="og:title" content="গফরগাঁওয়ে সপ্তম শ্রেণির শিক্ষার্থীর দুঃখজনক মৃত্যু"/>
    <meta property="og:description" content="ময়মনসিংহের গফরগাঁওয়ে সাদমান সাকিব ইয়ামিম (১২) নামে ইসলামিয়া সরকারি হাই স্কুলের সপ্তম শ্রেণির এক শিক্ষার্থীর দুঃখজনক মৃত্যু হয়েছে। এ ঘটনায় শিক্ষক, শিক্ষার্থী ও এলাকাবাসীর মধ্যে শোকের ছায়া নেমে আসে। সাদমান সাকিব ইয়ামিম রবিবার সকালে পরীক্ষা দিতে এসে অজ্ঞান হয়ে যায়। পরে তাকে উদ্ধার করে প্রথমে উপজেলা স্বাস্থ্য কমপ্লেক্স পরে ময়মনসিংহ মেডিক্যাল কলেজ হাসপাতালে ভর্তি করা হয়। রবিবার রাত দেড়টায় আইসিইউতে চিকিৎসারত অবস্থায় শিশুটি মারা যায়। জানা যায়, উপজেলার বারবাড়িয়া ইউনিয়নের পাকাটি গ্রামের বাবুল মিয়ার ছেলে ও ইসলামিয়া সরকারি হাই স্কুলের সপ্তম শ্রেণির শিক্ষার্থী সাদমান সাকিব ইয়ামিমের গত দুই দিন জ্বর ছিল। সে জন্য খাওয়া-দাওয়া করেনি। পরে পরিবারের লোকজন ডাক্তারের কাছে নিয়ে চিকিৎসা করান। রবিবার সকাল সাড়ে ১০টার দিকে খালি পেটে ওষুধ খেয়ে জ্বর নিয়েই তথ্য ও যোগাযোগ বিষয়ের পরীক্ষা দেওয়ার সময় হঠাৎ অজ্ঞান হয়ে দুই বেঞ্চের মাঝে ঢলে পড়ে। পরে বিদ্যালয়ের শিক্ষক-কর্মচারীরা দ্রুত উদ্ধার করে উপজেলা স্বাস্থ্য কমপ্লেক্সে নিয়ে যান। সেখানে অবস্থার অবনতি হলে কর্তব্যরত ডাক্তার শিশুটিকে ময়মনসিংহ মেডিক্যাল কলেজ হাসপাতালে স্থানান্তর করেন। রবিবার রাত দেড়টায়…"/>
  </head>
  <body>
    <article>
      <h1>গফরগাঁওয়ে সপ্তম শ্রেণির শিক্ষার্থীর দুঃখজনক মৃত্যু</h1>
      <address><time datetime="2019-12-09T15:03:00+00:00">09 Dec 2019, 15:03</time> by <a rel="author">গফরগাঁও (ময়মনসিংহ) প্রতিনিধি</a></address>
      <p>ময়মনসিংহের গফরগাঁওয়ে সাদমান সাকিব ইয়ামিম (১২) নামে ইসলামিয়া সরকারি হাই স্কুলের সপ্তম শ্রেণির এক শিক্ষার্থীর দুঃখজনক মৃত্যু হয়েছে। এ ঘটনায় শিক্ষক, শিক্ষার্থী ও এলাকাবাসীর মধ্যে শোকের ছায়া নেমে আসে। সাদমান সাকিব ইয়ামিম রবিবার সকালে পরীক্ষা দিতে এসে অজ্ঞান হয়ে যায়। পরে তাকে উদ্ধার করে প্রথমে উপজেলা স্বাস্থ্য কমপ্লেক্স পরে ময়মনসিংহ মেডিক্যাল কলেজ হাসপাতালে ভর্তি করা হয়। রবিবার রাত দেড়টায় আইসিইউতে চিকিৎসারত অবস্থায় শিশুটি মারা যায়।</p>
      <p>জানা যায়, উপজেলার বারবাড়িয়া ইউনিয়নের পাকাটি গ্রামের বাবুল মিয়ার ছেলে ও ইসলামিয়া সরকারি হাই স্কুলের সপ্তম শ্রেণির শিক্ষার্থী সাদমান সাকিব ইয়ামিমের গত দুই দিন জ্বর ছিল। সে জন্য খাওয়া-দাওয়া করেনি। পরে পরিবারের লোকজন ডাক্তারের কাছে নিয়ে চিকিৎসা করান। রবিবার সকাল সাড়ে ১০টার দিকে খালি পেটে ওষুধ খেয়ে জ্বর নিয়েই তথ্য ও যোগাযোগ বিষয়ের পরীক্ষা দেওয়ার সময় হঠাৎ অজ্ঞান হয়ে দুই বেঞ্চের মাঝে ঢলে পড়ে। পরে বিদ্যালয়ের শিক্ষক-কর্মচারীরা দ্রুত উদ্ধার করে উপজেলা স্বাস্থ্য কমপ্লেক্সে নিয়ে যান। সেখানে অবস্থার অবনতি হলে কর্তব্যরত ডাক্তার শিশুটিকে ময়মনসিংহ মেডিক্যাল কলেজ হাসপাতালে স্থানান্তর করেন। রবিবার রাত দেড়টায় ময়মনসিংহ মেডিক্যাল কলেজ হাসপাতালের আইসিইউতে চিকিৎসারত অবস্থায় শিশুটি মারা যায়।</p>
      <p>ইসলামিয়া সরকারি হাই স্কুলের ভারপ্রাপ্ত প্রধান শিক্ষক আবুল কাশেম বলেন, খুবই দুঃখজনক ঘটনা। রবিবার শিশুটি পরীক্ষা দেওয়ার সময় অজ্ঞান হয়ে যায়। পরে আমরা দ্রুত উদ্ধার করে হাসপাতালে নিয়ে যাই।</p>
    </article>
  </body>
</html>