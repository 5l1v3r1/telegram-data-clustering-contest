<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234320/"/>
    <meta property="og:site_name" content="Українська правда"/>
    <meta property="article:published_time" content="2019-12-09T15:44:04+00:00"/>
    <meta property="og:title" content="У РФ козиряють тим, що рішення WADA не торкнеться збірних з футболу"/>
    <meta property="og:description" content="Міністр спорту РФ Павло Колобков заявив, що санкції Всесвітнього антидопінгового агентства не вплинуть на участь російських футболістів у чемпіонатах Європи та світу."/>
  </head>
  <body>
    <article>
      <h1>У РФ козиряють тим, що рішення WADA не торкнеться збірних з футболу</h1>
      <address>
        <time datetime="2019-12-09T15:44:04+00:00">09 Dec 2019, 15:44</time>
      </address>
      <p>Міністр спорту РФ Павло Колобков заявив, що санкції Всесвітнього антидопінгового агентства не вплинуть на участь російських футболістів у чемпіонатах Європи та світу.</p>
      <p><b>Джерело:</b> Колобков на прес-конференції в Москві в понеділок, якого цитує російський "Інтерфакс"</p>
      <p><b>Пряма мова:</b> "Це (санкції - ІФ) не торкнеться чемпіонату Європи, вважаю, що це не торкнеться і чемпіонатів світу".</p>
      <p><b>Деталі:</b> Міністр зазначив, що рішення про санкції щодо російських спортсменів не набули чинності, оскільки процедура передбачає можливість оскарження рішення в міжнародному спортивному арбітражі в Лозанні.</p>
      <p><b>Що передувало:</b> Виконком WADA 9 грудня ухвалив рішення на чотири роки позбавити РФ права на участь в міжнародних спортивних змаганнях.</p>
      <p><b>Нагадаємо:</b> Міжнародна федерація футболу (ФІФА) визнає кодекс WADA, і теоретично зобов'язана виконувати його рішення. Союз європейських футбольних асоціацій (УЄФА) не підписував угоди зі Світовим антидопінговим агентством і не несе жодних зобов'язань перед цією організацією.</p>
      <p>Євро-2020 пройде з 12 червня по 12 липня в 12 містах Європи. У Росії чотири матчі турніру прийме Санкт-Петербург. Збірна РФ <a href="https://www.pravda.com.ua/news/2019/11/30/7233483/">згідно з жеребом</a> опинилася в групі В: разом з Бельгією, Данією і Фінляндією.</p>
      <related>
        <a href="https://www.pravda.com.ua/news/2019/12/9/7234307/"/>
        <a href="https://www.pravda.com.ua/news/2019/12/9/7234293/"/>
        <a href="https://www.epravda.com.ua/news/2019/12/9/654642/"/>
      </related>
    </article>
  </body>
</html>