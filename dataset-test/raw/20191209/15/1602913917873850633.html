<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ultima-ora-senatul-dezbate-motiunea-simpla-impotriva-ministrului-de-finante-florin-citu-18660548"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T15:33:31+00:00"/>
    <meta property="og:title" content="Ultimă oră: Senatul dezbate moţiunea simplă împotriva ministrului de Finanţe, Florin Cîţu"/>
    <meta property="og:description" content="Senatorii dezbat,la ora transmiterii acestei ştiri,moţiunea simplă depusă de PSD la adresa ministrului de Finanţe, Florin Cîţu.PSD îl acuză pe ministru că a promovat o rectificare bugetară negativă şi că a împrumutat România cu 3,4 miliarde de lei după doar două săptămâni de la preluarea mandatului."/>
  </head>
  <body>
    <article>
      <h1>Ultimă oră: Senatul dezbate moţiunea simplă împotriva ministrului de Finanţe, Florin Cîţu</h1>
      <address><time datetime="2019-12-09T15:33:31+00:00">09 Dec 2019, 15:33</time> by <a rel="author">Diana Grigore, Mediafax</a></address>
      <p>Senatorii dezbat,la ora transmiterii acestei ştiri,moţiunea simplă depusă de PSD la adresa ministrului de Finanţe, Florin Cîţu.PSD îl acuză pe ministru că a promovat o rectificare bugetară negativă şi că a împrumutat România cu 3,4 miliarde de lei după doar două săptămâni de la preluarea mandatului.</p>
      <p>„Guvernul s-a instalat, efectul energizantului a trecut şi iată că la fix o lună niciuna dintre aceste măsuri – care fantastice, care sarcastice - nu doar că nu a fost luată, dar nici măcar nu are vreo urmă de proiect în vreun stadiu de implementare! În fapt, singura „certitudine” după învestirea guvernului Orban şi instalarea dlui. Cîţu la finanţe este, în acest moment, scăderea leului în raport cu euro şi dolarul american, ceea ce se va traduce pentru populaţia României în creşterea facturilor, a preţurilor bunurilor şi tarifelor la servicii, a ratelor la creditele bancare şi inflaţie. Cursul de schimb leu / euro şi leu / dolar tinde să ajungă la maxime istorice. Băncile vând cu 4,79- 4,85 lei per euro. Dolarul creşte si el conform cotaţiilor stabilite pe pieţele internaţionale în raport cu euro. Deprecierea leului arată însă că investitorii nu privesc cu încredere viitorul României după venirea PNL la guvernare. Astfel, luna noiembrie a venit cu recorduri de depreciere monedei naţionale, iar principala cauza este inconştienţa declaraţiilor publice făcute de domnul Cîţu, din postura de ministru de finanţe”, se arată în textul moţiunii de cenzură.</p>
      <p>Social-democraţii îl acuză pe Florin Cîţu, astfel, că la o lună de la învestirea Guvernului nu a luat nicio măsură pozitivă, aşa cum anunţase la preluarea mandatului de ministru.</p>
      <p>PSD îl acuză pe Cîţu că a împrumutat România, la nici două săptămâni de la preluarea mandatului de ministru, cu 3,4 miliarde de lei.</p>
      <p>„Pentru că în luna în care s-a instalat la Ministerul Finanţelor Publice, la nici două săptămâni de când a preluat portofoliul, Ministrul Cîţu a împrumutat România cu 3,4 miliarde lei, o sumă uriaşă, la care se adaugă împrumuturi în valoare de 338 milioane euro. Mai grav este că a făcut acest lucru la nişte costuri uriaşe. Iată cum arată disecţia costrurilor la care s-au împrumutat profesioniştii din PNL: pentru obligaţiunile la 10 ani, dobânda plătită de guvern a crescut de la 4,23%, la 4,55%, adică o creştere cu 32 puncte de bază, iar pentru titlurile de stat în lei, pe termen scurt (40 – 60 de luni), dobânzile au crescut de la 3,55% la 4,09%, adică o creştere cu peste 54 puncte de bază. Asta arată încrederea pe care sistemul financiar o are în PNL sau trădează faptul că, prin declaraţiile şi poziţionarea lor, liberalii au îngenuncheat România, pur şi simplu?”, se arată în textul moţiunii.</p>
      <p>O altă nemulţumire a PSD vizează rectificarea bugetară negativă promovată de Florin Cîţu.</p>
      <p>„Pe termen scurt şi cât se poate de concret, atât ne-a costat împăunarea dlui Cîţu în lupta sa cu PSD, dar şi iresponsabilitatea declaraţiei cu metafora bugetelor paralele. Peste toate acestea se adaugă şi rectificarea bugetară negativă promovată de Ministrul Cîţu al Finanţelor şi îmbrăţişată de toţi miniştrii PNL. O rectificare negativă care nu doar că putea fi evitată, aşa cum au arătat toţi specialiştii adevăraţi în economie, dar care a fost iniţial promovată pentru a justifica austeritatea care va urma”, se arată în documentul consultat.</p>
      <p>Social-democraţii susţin, în moţiunea simplă depusă, că Florin Cîţu este împotriva monedei naţionale.</p>
      <p>„Singura realitate este că atât timp cât Cîţu vorbeşte public, economia românească are de suferit. Să îl bănuim pe domnul Cîţu de neştiinţă sau de neînţelegerea modului în care funcţionează piaţa valutară sau să ne întrebăm dacă acum, din poziţia de ales al poporului român şi de înalt demnitar al statului român, este jucător activ împotriva monedei naţionale, ajutând speculatorii de pe piaţa valutară să facă profituri importante pe spinarea românilor de rând? Bănuim că deprecierea monedei naţionale a mai fost domolită de BNR, oficialii băncii centrale încercând să calmeze pieţele prin declaraţii publice, “moral suation” si nu numai”, se mai arată în textul moţiunii.</p>
      <p>O altă nemulţumire a PSD-ului vizează concedierile făcute de Guvernul Orban.</p>
      <p>„Iar algoritmul pentru concedieri a fost deja stabilit – simplu, sec, procentual. Este măsura MUST-HAVE cu numărul 4 din lista lui Cîţu: introducerea principiului 85/15, adică angajaţii din sectorul bugetar nu pot să reprezinte mai mult de 15% din totalul angajaţilor din economie. Din cei aproximativ 6.000.000 de angajaţi – la stat şi în mediul privat, ar mai rămâne 900.000 de oameni să lucreze în tot sistemul de stat din cei aproximativ 1.300.000 de persoane angajate în aparatul public - ministere, agenţii, administraţie locală, profesori, medici, pompieri, poliţişti, militari, cercetători etc. Diferenţa este exact de 400.000 cât au anunţat că vor să dea afară! Dacă ar fi doar nişte cifre seci şi nişte calcule simple cu procente, am putea chiar să plusăm, dar, ce să vezi, în tot aparatul administrativ – central şi local – lucrează doar 280.000 de oameni care, evident, nu pot fi daţi afară toţi!”, mai subliniază senatorii PSD.</p>
      <p>La finalul dezbaterilor, senatorii vor vota moţiunea simplă la adresa ministrului de Finanţe, Florin Cîţu.</p>
    </article>
  </body>
</html>