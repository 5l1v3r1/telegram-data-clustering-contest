<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/262265/orkistike-o-neos-yfypoyrgos-eksoterikon-kostas-vlasis-to-yfypoyrgeio-tis-kardias-toy-apoxairetise-o-diamataris"/>
    <meta property="og:site_name" content="LiFO"/>
    <meta property="article:published_time" content="2019-12-09T15:53:00+00:00"/>
    <meta property="og:title" content="Ορκίστηκε ο νέος υφυπουργός Εξωτερικών, Κώστας Βλάσης - Το «υφυπουργείο της καρδιάς του» αποχαιρέτησε ο Διαματάρης"/>
    <meta property="og:description" content="Πραγματοποιήθηκε η τελετή παράδοσης - παραλαβής του χαρτοφυλακίου υφυπουργού Εξωτερικών, με αρμοδιότητα τον Απόδημο Ελληνισμό, από τον Αντώνη Διαματάρη στον Κώστα Βλάση"/>
  </head>
  <body>
    <article>
      <h1>Ορκίστηκε ο νέος υφυπουργός Εξωτερικών, Κώστας Βλάσης - Το «υφυπουργείο της καρδιάς του» αποχαιρέτησε ο Διαματάρης</h1>
      <h2>Πραγματοποιήθηκε η τελετή παράδοσης - παραλαβής του χαρτοφυλακίου υφυπουργού Εξωτερικών, με αρμοδιότητα τον Απόδημο Ελληνισμό, από τον Αντώνη Διαματάρη στον Κώστα Βλάση</h2>
      <address><time datetime="2019-12-09T15:53:00+00:00">09 Dec 2019, 15:53</time> by <a rel="author">NEWSROOM</a></address>
      <p>
        <b>Ορκίστηκε στο προεδρικό μέγαρο <a href="https://www.lifo.gr/tags/%CE%9A%CF%8E%CF%83%CF%84%CE%B1%CF%82+%CE%92%CE%BB%CE%AC%CF%83%CE%B7%CF%82+%CF%85%CF%86%CF%85%CF%80%CE%BF%CF%85%CF%81%CE%B3%CF%8C%CF%82+%CE%95%CE%BE%CF%89%CF%84%CE%B5%CF%81%CE%B9%CE%BA%CF%8E%CE%BD">ο Κώστας Βλάσης, ως νέος υφυπουργός Εξωτερικών</a>, αρμόδιος για τον απόδημο ελληνισμό.</b>
      </p>
      <p>Μετά την παραίτηση του Αντώνη Διαματάρη, ο βουλευτής Αρκαδίας της Νέας Δημοκρατίας ορκίστηκε ενώπιον του Προέδρου της Δημοκρατίας, Προκόπη Παυλόπουλου και παρουσία του πρωθυπουργού Κυριάκου Μητσοτάκη, από τον επίσκοπο Ωρεών, Φιλόθεο.</p>
      <p>Στην τελετή παράδοσης-παραλαβής του χαρτοφυλακίου του Απόδημου Ελληνισμού στο υπουργείο Εξωτερικών ο απερχόμενος υφυπουργός Αντώνης Διαματάρης υποδέχθηκε τον Κώστα Βλάση στο κατώφλι του υπουργείου και τον συνόδευσε στο νέο, πλέον, γραφείο του, στον 6ο όροφο του κτιρίου του υπουργείου Εξωτερικών, όπου είχαν πλέον της μίας ώρας συνάντηση.</p>
      <figure>
        <img src="https://www.lifo.gr/uploads/image/1576833/yfypourgos-ekswterikwn-vlasis-diamataris-3.jpg"/>
      </figure>
      <figure>
        <img src="https://www.lifo.gr/uploads/image/1576834/yfypourgos-ekswterikwn-vlasis-diamataris-4.jpg"/>
      </figure>
      <figure>
        <img src="https://www.lifo.gr/uploads/image/1576830/yfypourgos-ekswterikwn-vlasis-diamataris-2.jpg"/>
      </figure>
      <p>Καλωσορίζοντας τον νέο υφυπουργό Εξωτερικών, ο Αντώνης Διαματάρης χαρακτήρισε το χαρτοφυλάκιο του Απόδημου Ελληνισμού ως ένα από τα πιο σημαντικά στην κυβέρνηση ενώ ευχαρίστησε επίσης τον Κυριάκο Μητσοτάκη «για την τιμή που μου έκανε να μου αναθέσει αυτό το υφυπουργείο, το υφυπουργείο της καρδιάς μου», υπογραμμίζοντας πως πρόκειται για μια τιμή που θα διαφυλάξει ως θησαυρό για όλη τη ζωή του.</p>
      <figure>
        <img src="https://www.lifo.gr/uploads/image/1576837/yfypourgos-ekswterikwn-vlasis-diamataris-5.jpg"/>
      </figure>
      <p>Από τη μεριά του, ο νέος υφυπουργός Εξωτερικών, αρμόδιος για τον Απόδημο Ελληνισμό, Κώστας Βλάσης, έστειλε το μήνυμα πως θα κάνει ό,τι περνά από το χέρι του προκειμένου να δικαιώσει τις προσδοκίες του πρωθυπουργού, αλλά και τις προσδοκίες όλων των αποδήμων Ελλήνων, με τους οποίους, όπως επισήμανε, τον συνδέει ένας ιδιαίτερος και ισχυρός δεσμός που αναπτύχθηκε τα τελευταία χρόνια.</p>
      <p>«Πιστέψτε με, οι ομογενείς αποτελούν ένα από τα πλέον ισχυρά κύτταρα του Ελληνισμού και αποτελούν πολύτιμο κεφάλαιο, που σε καμία περίπτωση δεν πρέπει να μείνει ανεκμετάλλευτο. Με την εμπειρία τους, τη γνώση τους αλλά και την αδιαμφισβήτητη αγάπη τους για την πατρίδα, μπορούν να συμβάλλουν ενεργά στο να φτιάξουμε μια χώρα όπως τη θέλουμε κι όπως την ονειρευόμαστε» υπογράμμισε περαιτέρω ο νέος υφυπουργός Εξωτερικών.</p>
      <figure>
        <img src="https://www.lifo.gr/uploads/image/1576840/yfypourgos-ekswterikwn-vlasis-diamataris-7.jpg"/>
      </figure>
      <p>Με πληροφορίες από ΑΠΕ-ΜΠΕ/ Φωτογραφίες: EUROKINISSI</p>
    </article>
  </body>
</html>