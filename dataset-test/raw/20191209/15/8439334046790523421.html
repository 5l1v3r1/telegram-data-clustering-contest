<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/b-apostolopoulos-orama-mas-einai-na-dimiourgisoume-tin-proti-idiotiki-iatriki-scholi-sti-chora.html"/>
    <meta property="og:site_name" content="GOODnet.gr"/>
    <meta property="article:published_time" content="2019-12-09T15:54:00+00:00"/>
    <meta property="og:title" content="B. Aποστολόπουλος: Όραμά μας είναι να δημιουργήσουμε την πρώτη ιδιωτική ιατρική σχολή στη χώρα"/>
    <meta property="og:description" content="Στην Παιανία φιλοδοξεί να δημιουργήσει ο Όμιλος Ιατρικού Αθηνών την πρώτη ιδιωτική ιατρική σχολή της Ελλάδας, στο πλαίσιο μίας επένδυσης ύψους 200 εκατομμυρίων ευρώ, αποκαλύπτει …"/>
  </head>
  <body>
    <article>
      <h1>B. Aποστολόπουλος: Όραμά μας είναι να δημιουργήσουμε την πρώτη ιδιωτική ιατρική σχολή στη χώρα</h1>
      <address>
        <time datetime="2019-12-09T15:54:00+00:00">09 Dec 2019, 15:54</time>
      </address>
      <p>
        <b>Στην Παιανία φιλοδοξεί να δημιουργήσει ο Όμιλος Ιατρικού Αθηνών την πρώτη ιδιωτική ιατρική σχολή της Ελλάδας, στο πλαίσιο μίας επένδυσης ύψους 200 εκατομμυρίων ευρώ, αποκαλύπτει στο Πρακτορείο FM και στην εκπομπή της Τάνιας Η. Μαντουβάλου "104,9 ΜΥΣΤΙΚΑ ΥΓΕΙΑΣ" ο Διευθύνων Σύμβουλος του Ομίλου Δρ. Βασίλης Αποστολόπουλος.</b>
      </p>
      <p>"Η έκταση που υπάρχει στην Παιανία είναι περίπου 120 στρέμματα και αφορά το λεγόμενο Ιατρικό Πάρκο, όπως εμείς έχουμε ονομάσει αυτό το project. Στόχος μας είναι να δημιουργηθεί εκεί ένα state of the art -τελευταία λέξη- της ιατρικής επιστήμης. Και στο πλαίσιο αυτού του πάρκου υπάρχει πρόβλεψη για τη στέγαση της Ιατρικής Σχολής", δηλώνει ο Δρ. Αποστολόπουλος, επισημαίνοντας όμως ότι, παραμένει το βασικό εμπόδιο, που είναι το συνταγματικό.</p>
      <p>Τονίζει ωστόσο ότι είναι θέμα χρόνου αυτό να αλλάξει και ότι ο Όμιλος είναι πιο έτοιμος παρά ποτέ να πραγματώσει αυτό το όραμα, έχοντας πάντα ως πυξίδα τον επαναπατρισμό λαμπρών επιστημόνων στη γενέτειρα τους. Το λεγόμενο brain gain, που όπως λέει, αποτελεί προτεραιότητα του Ομίλου από ιδρύσεως του, την δεκαετία του 1980.</p>
      <p>Με αυτήν την αφετηρία ο κ. Αποστολόπουλος προαναγγέλλει και την παρουσίαση στο κοινό, στις αρχές του νέου έτους, είκοσι διακεκριμένων επιστημόνων που γύρισαν στην Ελλάδα την περίοδο της κρίσης. Επίσης στην ίδια βάση μιλάει και για το νέο πρότυπο υβριδικό χειρουργείο, στο Ιατρικό Αμαρουσίου, μία μεγάλη επένδυση, που όπως εξηγεί, μόλις ολοκληρώθηκε και θα παρουσιαστεί σε πολύ λίγες ημέρες. "Εμείς επενδύουμε και στο σήμερα και στο αύριο. Επενδύουμε στην τεχνολογία, σε δράσεις μακροχρόνιας απόδοσης, σε έρευνα και εξέλιξη, σε κλινικές μελέτες. Και όλα αυτά μας καθιστούν προνομιακούς απέναντι σε κάποια funds που έχουν τη χρονική πίεση της οικονομικής υπεραπόδοσης" απαντά στην ερώτηση για το τι σημαίνει ο ανταγωνισμός με τα ξένα funds και προσθέτει: "Επειδή η εμφάνιση τους στη χώρα είναι πολύ επίκαιρη, θέλω να τονίσω ότι η φιλοδοξία του δικού μας ομίλου, είναι σε αυτό το μεταβαλλόμενο χάρτη, να παραμείνει ο σταθερός πόλος αναφοράς για την ελληνική υγεία και δη τους Έλληνες ασθενείς".</p>
      <p>
        <b>Αναλυτικά η συνέντευξη:</b>
      </p>
      <p>
        <b>Η αντιστροφή του brain drain είναι γνωστό ότι είναι στις προτεραιότητες σας. Μάλιστα προ ενός έτους ανακοινώσατε και την ίδρυση ιδιωτικού Πανεπιστημίου. "Ένα "όνειρο" για τον Όμιλο Ιατρικού Αθηνών, το οποίο θα τεθεί προς πραγμάτωση, όταν το Ελληνικό Σύνταγμα το επιτρέψει με τη σχετική νομοθετική ρύθμιση" έχετε πει. Έχουμε κάτι νεότερο σχετικά;</b>
      </p>
      <p>Ο σχεδιασμός του Ομίλου μας είναι πάντα μακροπρόθεσμος με δεδομένο ότι είμαστε στρατηγικοί στο χώρο της υγείας. Έτσι λοιπόν όραμα μας είναι να δημιουργήσουμε την πρώτη ιδιωτική ιατρική σχολή στη χώρα. Βεβαίως το βασικό εμπόδιο που είναι το συνταγματικό, εξακολουθεί να υφίσταται. Παρά ταύτα όμως, επειδή θεωρούμε ότι είναι θέμα χρόνου να συμβεί, γιατί τα πράγματα είναι αρκετά ώριμα πλέον, ετοιμαζόμαστε ήδη προς αυτή την κατεύθυνση. Χωρίς να μπορώ να πω περισσότερα πράγματα αυτήν τη στιγμή, να είστε σίγουρη ότι σε επίπεδο προετοιμασίας και αναζήτησης εναλλακτικών και ίσως πιο πρόσφορων και γρηγορότερων τρόπων για να φτάσουμε στην πραγμάτωση, αυτή τη στιγμή μας απασχολεί πολύ σοβαρά.</p>
      <p>
        <b>Έχει σχέση με την άδεια χρήσης γης που πήρατε το καλοκαίρι σε ένα οικόπεδο στην Παιανία;</b>
      </p>
      <p>Φυσικά και δεν θα το κρύψουμε, διότι αυτή η έκταση που υπάρχει στην Παιανία είναι μία έκταση περίπου 120 στρεμμάτων, αφορά το λεγόμενο Ιατρικό Πάρκο, όπως εμείς έχουμε ονομάσει αυτό το project. Είναι μία επένδυση που όταν πραγματοποιηθεί θα είναι της τάξης των 200 εκατομμυρίων και ο στόχος είναι να δημιουργηθεί εκεί ένα state of the art -τελευταία λέξη- της ιατρικής επιστήμης, ό,τι υπάρχει σήμερα στην υγεία διεθνώς με γενικές και εξειδικευμένες μονάδες. Και στο πλαίσιο αυτού του πάρκου υπάρχει πρόβλεψη για τη στέγαση της Ιατρικής Σχολής.</p>
      <p>
        <b>Τι άλλο ετοιμάζετε με γνώμονα την επιστροφή των νέων στη χώρα τους; Πώς μπορεί να συμβάλλει ο ιδιωτικός τομέας σε αυτό, καθότι οι κρατικές προσπάθειες μέχρι ώρας κρίνονται ανεπιτυχείς.</b>
      </p>
      <p>Ακόμα και στα σκληρά χρόνια της κρίσης το brain gain, το να επαναπατρίσουμε δηλαδή τους ελληνικούς εγκεφάλους, ήταν μία βασική μας προτεραιότητα. Άλλωστε από την αρχή της λειτουργίας του ομίλου μας τη δεκαετία του 1980 είχαμε πάντα σαν στόχο Έλληνες διαπρεπείς από την Ευρώπη και την Αμερική. Και είμαστε ιδιαίτερα υπερήφανοι, γιατί καταφέραμε μέσα στην περίοδο της κρίσης να επαναπατρίσουμε σημαντικά ελληνικά επιστημονικά "κεφάλια", που πραγματικά άφησαν μεγάλο κενό πίσω τους, στις χώρες από τις οποίες έφυγαν.</p>
      <p>Μιλάμε για περίπου 20 σημαντικότατους Έλληνες επιστήμονες, που θα τους παρουσιάσουμε στο κοινό στις αρχές της επόμενης χρονιάς. Βεβαίως όταν με ρωτάνε πώς το πετυχαίνω, η απάντηση είναι απλή, η υλοποίηση καθόλου. Το σκεπτικό είναι ότι δημιουργεί κανείς το αφήγημα, δίνει το όραμα, δίνει τις προϋποθέσεις για να μπορέσουν αυτοί οι άνθρωποι να επιστρέψουν και βεβαίως επενδύει, διότι αυτοί οι άνθρωποι έχουν κάποια εργαλεία στις χώρες που βρίσκονται και ο όμιλος ο δικός μας τους δίνει τις ίδιες συνθήκες αν όχι και καλύτερες -που δεν είναι δικό μου συμπέρασμα αυτό, αλλά λόγια των ιδίων- και ξέρουν ότι αυτή η προσπάθεια έχει μία συνέπεια, μία συνέχεια και δεν είναι κάτι αποσπασματικό.</p>
      <p>
        <b>Όταν λέτε καλές προϋποθέσεις θέλετε να γίνετε πιο συγκεκριμένος;</b>
      </p>
      <p>Σαν παράδειγμα των απτών ενεργειών στις οποίες ο όμιλος προβαίνει, προκειμένου να εξασφαλίσει στους γιατρούς που έρχονται αυτές τις προηγμένες συνθήκες, είναι μία πολύ μεγάλη επένδυση, η οποία μόλις ολοκληρώθηκε στο Ιατρικό στο Μαρούσι. Πρόκειται για τη δημιουργία ενός πρότυπου υβριδικού χειρουργείου, που αυτού του είδους είναι η πρώτη επένδυση στην Ελλάδα, και υλοποιήθηκε σε συνεργασία με την General Electric. Θα είμαστε στην ευχάριστη θέση σε πολύ λίγες ημέρες να την παρουσιάσουμε και επισήμως.</p>
      <p>
        <b>Να αλλάξουμε θέμα και να ρωτήσω τι σημαίνει για σας ο ανταγωνισμός με τα ξένα funds; Θεωρείτε ότι πρέπει να κάνετε περισσότερες επενδύσεις για να κρατήσετε το μερίδιο αγοράς σας;</b>
      </p>
      <p>Ένας στρατηγικός επενδυτής, αν θα μπορούσαμε να χαρακτηριστούμε έτσι (που επί της ουσίας είναι κάτι πολύ πιο βαθύ, γιατί η ζωή μας είναι αφιερωμένη σε αυτό το οποίο κάνουμε) σε σχέση με ένα επενδυτικό fund, το οποίο έχει μία πολύ συγκεκριμένη στόχευση, -δηλαδή στο να κάνει μία επένδυση, να δημιουργήσει υπεραξίες και σε ένα εύλογο χρονικό διάστημα 3-5 χρόνων να αποκομίσει την υπεραξία και να φύγει-, έχουμε ένα πλεονέκτημα θεωρώ, το οποίο είναι και ουσιαστικό και τυπικό, και τολμώ να πω, παρότι η λέξη τελευταία είναι παρεξηγημένη, και ηθικό. Έτσι, λοιπόν εμείς επενδύουμε και στο σήμερα και στο αύριο.</p>
      <p>Επενδύουμε στην τεχνολογία, σε δράσεις μακροχρόνιας απόδοσης, μόλις άλλωστε μιλήσαμε για την Ιατρική Σχολή. Επενδύουμε σε έρευνα και εξέλιξη. Σε κλινικές μελέτες. Και όλα αυτά μας καθιστούν προνομιακούς απέναντι σε κάποια funds που έχουν αυτή τη χρονική πίεση της οικονομικής υπεραπόδοσης. Και επειδή η εμφάνιση των funds στη χώρα είναι πολύ επίκαιρη στη δεδομένη στιγμή που συζητάμε, θέλω να τονίσω ότι η φιλοδοξία του δικού μας ομίλου, είναι σε αυτό το μεταβαλλόμενο χάρτη να παραμείνει ο σταθερός πόλος αναφοράς για την ελληνική υγεία και δη τους Έλληνες ασθενείς.</p>
      <p>
        <b>Η πώληση του Ντυνάν σας αφορά; Ενδιαφέρεστε να κάνετε πρόταση στην επόμενη διαδικασία;</b>
      </p>
      <p>Καταρχάς ίσως η απάντηση έχει θεωρητικό υπόβαθρο με δεδομένο ότι τουλάχιστον εξ όσων γνωρίζω δεν υπάρχει αυτή τη στιγμή διαδικασία. Ενδεχομένως να υπάρξει είτε σύντομα, είτε στο απώτερο μέλλον. Η δική μας η θέση είναι ξεκάθαρη. Θεωρούμε ότι όλα έχουν να κάνουν με τους όρους. Παρότι ο όμιλος μας, αν δε με απατάει η μνήμη μου, από τις πέντε διαδικασίες που έχουν γίνει μέχρι τώρα έχει συμμετάσχει στις τέσσερις, εξετάζουμε αυτό το εγχείρημα πάντα με ιδιαίτερη προσοχή και επιφυλακτικότητα, διότι πραγματικά είναι ένα δύσκολο εγχείρημα και ενδεχομένως στις αποτιμήσεις που η τράπεζα έχει στο μυαλό της, να μην έχει νόημα τουλάχιστον για μας.</p>
      <p>
        <b>Ο όμιλός σας διατηρεί σταθερές συνεργασίες στη Βόρεια Αφρική, τα Βαλκάνια, την ευρύτερη περιοχή της ΝΑ Μεσογείου και σε χώρες της πρώην Σοβιετικής Ένωσης. Έχετε παράλληλα τοπική παρουσία στη Λιβύη και τη Ρωσία. Από πού περιμένετε μεγαλύτερη ανταπόκριση;</b>
      </p>
      <p>Η εξωστρέφεια θα έλεγα είναι στο DNA του ομίλου μας. Είμαστε οι πρώτοι που βγήκαμε από τα ελληνικά σύνορα, δημιουργήσαμε μονάδες και στη Ρωσία και στη Ρουμανία. Φέραμε ασθενείς από το εξωτερικό. Ειδικά σε αυτή την περίοδο που το κεφάλαιο του ιατρικού τουρισμού ανοίγει για τη χώρα ουσιαστικά, θεωρώ ότι έχουμε το προβάδισμα. Κάθε χρόνο νοσηλεύουμε περίπου 8.500 ασθενείς, που έρχονται από 50 διαφορετικές χώρες. Και ο στόχος για τα επόμενα χρόνια είναι τους αριθμούς αυτούς να τους αυξήσουμε ακόμα περισσότερο. Αν θα ήθελε κανείς να βάλει έναν γεωγραφικό προσδιορισμό θα έλεγα είναι κατά κύριο λόγο σήμερα οι όμορες χώρες της νοτιανατολικής Ευρώπης και η ευρύτερη περιοχή των πρώην σοβιετικών δημοκρατιών.</p>
      <p>
        <b>Πρόσφατα κάνατε ένα μεγάλο άνοιγμα στον τομέα της εξωσωματικής, στο Διαβαλκανικό. Πώς πιστεύετε ότι ο συγκεκριμένος τομέας συμβάλλει στον ιατρικό τουρισμό;</b>
      </p>
      <p>Η αλήθεια είναι ότι η Ελλάδα δεν έχει βρει ακόμη τη θέση της, στον ιατρικό τουρισμό. Και δεν αναφέρομαι στενά στο πλαίσιο του δικού μας ομίλου, που έχει καταφέρει κάποια σημαντικά πράγματα. Εννοώ ως χώρα. Ενώ είμαστε ένας πασίγνωστος τουριστικός προορισμός και η ελληνική ιατρική υπερτερεί, σε σχέση με άλλες χώρες, δεν έχουμε καταφέρει να διεκδικήσουμε το μερίδιο που μας αναλογεί, και αυτό πραγματικά με λυπεί. Όμως στο πεδίο της εξωσωματικής έχει δημιουργηθεί μία εξαιρετική ελληνική τεχνογνωσία, έχουμε ένα σχετικά ευνοϊκό νομοθετικό πλαίσιο, κι ένα σημαντικό ανταγωνιστικό προϊόν από πλευράς κόστους. Κι εκεί όντως η Ελλάδα έχει καταφέρει να φτιάξει brand.</p>
      <p>Έτσι λοιπόν θεωρήσαμε ότι σε αυτό που ήδη έχει καταφέρει η χώρα, σε αυτό το υποσύνολο του ιατρικού τουρισμού, έπρεπε να δώσουμε κι εμείς με αυτή τη μονάδα στη Θεσσαλονίκη την περαιτέρω ώθηση. Έγινε μία πολύ σημαντική επένδυση και σε εξοπλισμό, αλλά και σε υποδομές στο κτίριο, προκειμένου να υπάρχουν όλες εκείνες οι προδιαγραφές, -από τους εξαερισμούς μέχρι το πώς ελέγχονται τα δείγματα, παράγοντες που αυξάνουν τις πιθανότητες επιτυχίας ενός κύκλου-, έτσι ώστε με ακόμα περισσότερες αξιώσεις να βγούμε μπροστά.</p>
      <p>
        <b>Ποια είναι η επίπτωση του clawback στον όμιλο; Πού πιστεύετε ότι εντοπίζεται το πρόβλημα της αδυναμίας του κράτους να το μειώσει, δεδομένου ότι δημιουργούνται τεράστια προβλήματα στην αγορά;</b>
      </p>
      <p>Το μέτρο του clawback και του rebate είναι ένα ληστρικό μέτρο, άδικο και δημιουργεί στρεβλώσεις στην αγορά. Οι προϋπολογισμοί του ΕΟΠΥΥ από τη μία δεν είναι ρεαλιστικοί, δεν αρκούν για να καλύψουν τις πραγματικές ανάγκες των ασφαλισμένων, και από την άλλη πλευρά, γιατί μου αρέσει να τα λέω πολύ ανοιχτά όλα, είναι η πλασματική ζήτηση που ορισμένες κλινικές εξακολουθούν να προκαλούν, με αποτέλεσμα αθροιστικά τελικά αυτό, να δημιουργεί ένα δυσβάσταχτο βάρος για όλους εμάς τους συνεπείς, που λόγω του οριζόντιου χαρακτήρα του μέτρου, το κουβαλάμε στην πλάτη μας. Έχει έρθει η ώρα που αυτό το πράγμα πρέπει να αντιμετωπιστεί. Αυτό περιμένουμε από την Πολιτεία στη δεδομένη χρονική συγκυρία.</p>
      <p>Καταλαβαίνω ότι δεν μπορεί από τη μία μέρα στην άλλη να μηδενιστεί. Πλην όμως, αυτό που περιμένουμε είναι να δούμε έναν "οδικό χάρτη", πώς σταδιακά και αποκαθιστώντας τις πραγματικές ισορροπίες στην αγορά, αυτό το μέτρο σαν οικονομική επίπτωση θα βαίνει μειούμενο με προοπτική σε ένα βάθος χρόνου να εκλείψει τελείως.</p>
      <p>Δεν σας κρύβω ότι για τον δικό μας όμιλο, από την πρώτη μέρα που εφαρμόστηκε το μέτρο το 2013, (που είχε προσωρινό χαρακτήρα θεωρητικά, καθώς τώρα έχουμε φτάσει στο 2019 μπαίνουμε στο 2020, και τουλάχιστον μέχρι το 2021 θα συνεχιστεί, άρα έχει χαρακτήρα μονιμότητας) μας έχει προκαλέσει μία ζημιά 120 εκατομμυρίων ευρώ, για την οποία φυσικά έχουμε προσφύγει στα δικαστήρια, αλλά αυτό είναι ένα άλλο ζήτημα.</p>
      <p>Πηγή: ΑΠΕ-ΜΠΕ</p>
    </article>
  </body>
</html>