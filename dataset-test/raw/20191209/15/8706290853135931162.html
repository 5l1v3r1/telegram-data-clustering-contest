<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/689224/desmefsi-mitsotaki-gia-tin-anadiorganosi-tou-ethnikou-organismou-"/>
    <meta property="og:site_name" content="enikos.gr"/>
    <meta property="article:published_time" content="2019-12-09T15:55:00+00:00"/>
    <meta property="og:title" content="Δέσμευση Μητσοτάκη για την αναδιοργάνωση του Εθνικού Οργανισμού Μεταμοσχεύσεων - Εγγραφή και των βουλευτών στο μητρώο δωρητών - ΒΙΝΤΕΟ"/>
    <meta property="og:description" content="Την προσωπική του δέσμευση για την αναστροφή της “απαράδεκτης” κατάστασης..."/>
  </head>
  <body>
    <article>
      <h1>Δέσμευση Μητσοτάκη για την αναδιοργάνωση του Εθνικού Οργανισμού Μεταμοσχεύσεων - Εγγραφή και των βουλευτών στο μητρώο δωρητών - ΒΙΝΤΕΟ</h1>
      <address>
        <time datetime="2019-12-09T15:55:00+00:00">09 Dec 2019, 15:55</time>
      </address>
      <p>Την προσωπική του δέσμευση για την αναστροφή της “απαράδεκτης” κατάστασης που επικρατεί σήμερα με τον “πολύ μικρό αριθμό διαθέσιμων μοσχευμάτων”, υπογράμμισε ο <a href="http://www.enikos.gr/politics/689164/ta-syncharitiria-tou-prothypourgou-ston-protathliti-kolymvisis-an">Κυριάκος Μητσοτάκης</a>, προαναγγέλλοντας τη διοικητική αναδιοργάνωση του Εθνικού Οργανισμού <a href="http://www.enikos.gr/society/604557/ouragos-stis-metamoschefseis-i-ellada-nefropatheis-perimenoun-pan">Μεταμοσχεύσεων </a>και την ανάληψη σχετικών πρωτοβουλιών, όπως την εγγραφή και των βουλευτών στο μητρώο δωρητών.</p>
      <p>Η θεμελίωση του Ωνάσειου Εθνικού Μεταμοσχευτικού Κέντρου, δωρεά του Ιδρύματος Ωνάση, έγινε παρουσία του Προέδρου της Δημοκρατίας, Προκόπη Παυλόπουλου, του Πρωθυπουργού, του αρχιεπισκόπου Αθηνών, Ιερώνυμου, του εκπροσώπου του Ευρωπαϊκού Γραφείου του ΠΟΥ, H. Kluge και του υπουργού Υγείας, Βασίλη Κικίλια. Τον αγιασμό θεμελίωσης και έναρξης των εργασιών τέλεσε ο πατριάρχης Αλεξάνδρειας και πάσης Αφρικής, Θεόδωρος.</p>
      <p>Στον χαιρετισμό που απηύθυνε ο Πρωθυπουργός κατά την τελετή για τη θεμελίωση του Ωνάσειου Εθνικού Μεταμοσχευτικού Κέντρου, η οποία έλαβε χώρα σε ειδικά διαμορφωμένη αίθουσα δίπλα στο Ωνάσειο Καρδιοχειρουργικό Κέντρο, υπογράμμισε πως το κράτος θα στηρίζει το έργο του Ιδρύματος.</p>
      <p>Όπως σημείωσε, αυτή η προσπάθεια έρχεται να συμπληρώσει τη σχεδόν 30χρονη προσπάθεια του Ωνάσειου Καρδιοχειρουργικού Κέντρου, το οποίο, όπως είπε, έχει σώσει στην κυριολεξία χιλιάδες ζωές.</p>
      <p>«Χρειάζονται και δότες και σύστημα και διαδικασία», σημείωσε ο κ. Μητσοτάκης τονίζοντας πως είναι ιδιαίτερα σημαντική η εκπόνηση ενός συστήματος μεταμοσχεύσεων «που θα εξασφαλίσει την πολιτεία με έναν ασφαλή οδηγό ανάπτυξης».</p>
      <p>«Στην προσπάθεια που εγκαινιάσαμε έχουμε αντίπαλο τον πολύ μικρό αριθμό διαθέσιμων μοσχευμάτων», είπε και πρόσθεσε πως «είναι απαράδεκτη η σημερινή κατάσταση και είναι ευθύνη όλων μας να αναστραφεί. Θα το αλλάξουμε. Είναι προσωπική μου δέσμευση. Θα προχωρήσουμε στην διοικητική αναδιοργάνωση του Εθνικού Οργανισμού Μεταμοσχεύσεων». Στάθηκε ιδιαίτερα στον εμπλουτισμό του μητρώου δωρητών και τόνισε πως θα αναληφθούν πρωτοβουλίες, όπως είναι να εγγραφούν και οι βουλευτές στο μητρώο δωρητών.</p>
      <p>
        <b>Ο Μητσοτάκης χρησιμοποίησε τα λόγια του Δημήτρη Στρατούλη</b>
      </p>
      <p>Ο Πρωθυπουργός, επανέλαβε τα λόγια που είχε χρησιμοποιήσει ο Δημήτρης Στρατούλης, ο οποίος έχει περιγράψει τον δικό του προσωπικό αγώνα, υπογραμμίζοντας πως όλες τις πολιτικές διαφορές τις σκεπάζει το μεγάλο ζητούμενο της ζωής και της υγείας του συνανθρώπου. «Είναι η συγκλονιστική εμπειρία ενός πολιτικού μου αντιπάλου, του πρώην υπουργού του ΣΥΡΙΖΑ και στελέχους της ΛΑΕ, Δημήτρη Στρατούλη. Χαιρετίζω τη διακομματικά παρουσία όλων των κομμάτων, οι διαφορές μας δεν μπορεί να είναι πολιτικές. Όλες τις διαφορές τις σκεπάζει το μέγα ζητούμενο της ζωής και της υγείας του συνανθρώπου. Αυτό πρέπει να μας ενώνει παντού και πάντα», είπε ο Κυριάκος Μητσοτάκης.</p>
      <p>Αναφερόμενος συνολικά στο έργο του Ιδρύματος Ωνάση, σημείωσε πως στην ελληνική κοινωνία συγκλίνουν τρία ρεύματα με βαθιές ρίζες: Αλληλεγγύη και αίσθημα ευθύνης της κοινωνίας των πολιτών, η προθυμία της πολιτείας να συνεργαστεί με ιδιώτες και ιδρύματα εκεί που οι κρατικές δομές δεν επαρκούν, και μία παράδοση εθνικής ευεργεσίας.</p>
      <p>«Σε αυτήν την ξεχωριστή παράδοση εγγράφεται και η παράδοση του Ιδρύματος Αλέξανδρος Ωνάσης. Ο Ωνάσης αφιέρωσε τη μισή του περιουσία σε κοινωφελείς σκοπούς. Το όραμά του συνεχίζουν πανάξια οι άνθρωποι του Ιδρύματος, συνδέοντάς το πάντα με τις ανάγκες των καιρών και προδίδοντας περιεχόμενο σε μια σειρά από κρίσιμους τομείς στην υγεία, την παιδεία, τον πολιτισμό. Αρκεί να θυμηθούμε πόσα Ελληνόπουλα χωρίς οικονομικά μέσα ξεκίνησαν με υποτροφίες του Ιδρύματος», τόνισε ο κ. Μητσοτάκης, δίνοντας τα συγχαρητήριά του για τη δημιουργία του Ωνάσειου Κέντρου Μεταμοσχεύσεων. Εναν πυλώνα, όπως τον χαρακτήρισε, ολιστικής προσέγγισης ενός σοβαρού και σύνθετου προβλήματος, που ξεκινά από τη μαζική δωρεά οργάνων και φτάνει στις εξαιρετικά υψηλές απαιτήσεις μίας επέμβασης όπως είναι η μεταμόσχευση.</p>
      <figure>
        <iframe src="https://www.youtube.com/embed/Y7a-kIYdKIM" width="640" height="360" data-service="Youtube" scrolling="no"/>
      </figure>
      <p>
        <b>Σε 3,5 χρόνια θα ξεκινήσει η λειτουργία του Εθνικού Μεταμοσχευτικού Κέντρου</b>
      </p>
      <p>Το Ωνάσειο Εθνικό Μεταμοσχευτικό Κέντρο εκτιμάται ότι θα ξεκινήσει να λειτουργεί σε 3,5 χρόνια από σήμερα. Το Κέντρο, που αναμένεται να αλλάξει το τοπίο της Υγείας στη Ελλάδα και να δώσει νέα πνοή στις μεταμοσχεύσεις στη χώρα μας, η οποία παραμένει ουραγός στην Ευρώπη, ξεκινά άμεσα να κατασκευάζεται δίπλα στο Ωνάσειο Καρδιοχειρουργικο Κέντρο.</p>
      <p>Ο πρόεδρος του Ιδρύματος Ωνάση, Αντώνης Παπαδημητρίου, τόνισε, μεταξύ άλλων: «Σήμερα ξεκινάμε ένα νέο νοσοκομείο με στόχο τις μεταμοσχεύσεις με ανοιχτή πρόσβαση σε όλους, ασφαλισμένους και ανασφάλιστους, σαν να πήγαιναν σε οποιαδήποτε δημόσιο νοσοκομείο. Δημιουργούμε μια καρδιά μέσα στην καρδιά. Μια μονάδα μεταμόσχευσης μόνο για τα παιδιά. Φιλοδοξούμε να γίνει ένα από τα πρώτα ψηφιοποιημένα νοσοκομεία της χώρας. Αναζητούμε τη συμμαχία του αλτρουισμού για τη δωρεά οργάνων που θα μας πάει μπροστά».</p>
      <p>Το κόστος του Ωνάσειου Εθνικού Μεταμοσχευτικού Κέντρου έχει προϋπολογιστεί στα 100 εκατομμύρια ευρώ. Επιπλέον, 30 εκατομμύρια ευρώ θα διατεθούν για τον ιατροτεχνολογικό εξοπλισμό του. Το συνολικό οικοδόμημα θα είναι έκτασης 7.000 τ.μ., θα εκτείνεται σε 4 ορόφους, θα διαθέτει 47 νέες κλίνες, από τις οποίες 33 αποκλειστικά για παιδιά. Οι 12 κλίνες ΜΕΘ για παιδιά, εκ τον οποίων 5 αποκλειστικά για βρέφη.</p>
      <p>Ο αρχιεπίσκοπος Αθηνών επισήμανε, στον σύντομο χαιρετισμό του, ότι «σήμερα οι μεταμοσχεύσεις έχουν καθιερωθεί επιστημονικά και αποτελούν τη μόνη λύση για αρκετούς ασθενείς».</p>
      <p>Από την πλευρά του, ο εκπρόσωπος του Ευρωπαϊκού Γραφείου του ΠΟΥ υπογράμμισε πως «αυτό το Κέντρο θα αλλάξει τις μεταμόσχευσεις στην Ελλάδα και ιδίως σε ό,τι αφορά τα παιδιά, καθώς δίνεται έμφαση σε αυτά».</p>
      <p>Στο νέο Κέντρο θα γίνονται μεταμοσχεύσεις για όλα τα συμπαγή όργανα (κυρίως καρδιά, πνεύμονες, ήπαρ και πάγκρεας), ενώ θα λειτουργεί και αυτόνομη παιδιατρική μονάδα μεταμοσχεύσεων. Όσοι θα στελεχώσουν το Κέντρο θα μπορουν με υποτροφία να εξειδικευτούν στις μεταμοσχεύσεις, καθώς το Ίδρυμα Ωνάση συνεργάζεται ήδη με δύο μεταμοσχευτικά κέντρα στη Βιέννη και το Βατικανό. Επίσης, στόχος του Κέντρου είναι να επαναφέρει το θέμα των μεταμοσχεύσεων στην ελληνική κοινωνία, με απώτερο σκοπό να αυξηθούν οι πιθανοί δότες, αλλά και να συμβάλει στον συντονισμό των μεταμοσχεύσεων σε όλη τη χώρα.</p>
      <p>Τη βεβαιότητα ότι το Κέντρο θα γίνει σημείο αναφοράς για τις μεταμοσχεύσεις στη χώρα μας εξέφρασε ο πρόεδρος του Εθνικού Οργανισμού Μεταμοσχεύσεων (ΕΟΜ), Γεώργιος Παπαθεοδωρίδης, ο οποίος ανέφερε: «Χωρίς δότη δεν υπάρχει μεταμόσχευση. Ο κόσμος δωρίζει αρκεί να μας εμπιστευτεί. Να προσφέρουμε ζωή μέσα από τον θάνατο. Είμαστε από τους τελευταίους στις μεταμοσχεύσεις στον δυτικό κόσμο κι αυτό μπορεί να αλλάξει».</p>
      <p>Το Ίδρυμα Ωνάση έχει δεσμευθεί ότι θα συμβάλει στην καλή λειτουργία του Κέντρου (όσον αφορά στον εξοπλισμό), θα έχει εκπροσώπους του στη διοίκηση και λόγο στη στελέχωσή του. Έχει ήδη γίνει ξεκάθαρο ότι το Ωνάσειο Εθνικό Μεταμοσχευτικό Κέντρο θα ανήκει στο Δημόσιο και θα λαμβάνει κάθε χρόνο 20% του προϋπολογισμού του ως τακτική χρηματοδότηση από το κράτος.</p>
      <p>Ακόμη, όπως ανακοινώθηκε σήμερα, το Ίδρυμα θα χρηματοδοτήσει επτά συντονιστές μεταμοσχεύσεων σε ισάριθμα δημόσια νοσοκομεία για έναν χρόνο, έως ότου υπάρξει ένα αποτελεσματικό Εθνικό Σχέδιο Δράσης για τις μεταμοσχεύσεις.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/689179/syriza-pros-kyvernisi-enimeroste-ton-lao-gia-ta-ellinotourkika-po%0A%20%20%20%20%0A"/>
        <a href="http://www.enikos.gr/politics/689164/ta-syncharitiria-tou-prothypourgou-ston-protathliti-kolymvisis-an%0A%20%20%20%20%0A"/>
        <a href="http://www.enikos.gr/politics/688981/bakogianni-den-tha-epitrepsoume-na-kyriarchisei-i-logiki-oti-ta-n%0A%20%20%20%20%0A"/>
        <a href="http://www.enikos.gr/politics/688982/to-parti-tou-samara-kai-oi-vouleftes-pou-efagan-porta%0A%20%20%20%20%0A"/>
        <a href="http://www.enikos.gr/politics/688992/afstiri-apantisi-ypex-stin-agkyra-i-yvris-einai-i-epilogi-ekeinou%0A%20%20%20%20%0A"/>
        <a href="http://www.enikos.gr/politics/688926/elliniki-lysi-i-kyvernisi-diakatechetai-apo-syndromo-aristerofovi%0A%20%20%20%20%0A"/>
        <a href="http://www.enikos.gr/politics/688885/erchontai-allages-stin-kyvernitiki-leitourgia-oi-epomenes-kinisei%0A%20%20%20%20%0A"/>
        <a href="http://www.enikos.gr/politics/688860/to-minyma-mitsotaki-ston-vazaio-gia-ti-dipli-epitychia-stin-kolym%0A%20%20%20%20%0A"/>
        <a href="http://www.enikos.gr/politics/688716/epithesi-syriza-stin-kyvernisi-o-mitsotakis-den-borei-na-mas-kane%0A%20%20%20%20%0A"/>
      </related>
    </article>
  </body>
</html>