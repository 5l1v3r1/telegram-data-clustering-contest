<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/parvaneh-salahshouri-criticise-government-on-violent-suppression-against-the-protesters"/>
    <meta property="og:site_name" content="euronews"/>
    <meta property="article:published_time" content="2019-12-09T15:34:40+00:00"/>
    <meta property="og:title" content="نطق پروانه سلحشوری: به‌جز اقلیتی برخوردار بقیه مردم را رها کرده‌ایم"/>
    <meta property="og:description" content="پروانه سلحشوری در نطق اضطراری در مجلس: «چگونه پس منِ وکیلِ مردم کشتن جوانان میهنم را هر چند ممکن است در بین آنها افرادی نفوذ کرده باشند، برتابم و چگونه دوباره مسئولیت وکالت مردم را برعهده بگیرم.»"/>
  </head>
  <body>
    <article>
      <h1>نطق پروانه سلحشوری: به‌جز اقلیتی برخوردار بقیه مردم را رها کرده‌ایم</h1>
      <address><time datetime="2019-12-09T15:34:40+00:00">09 Dec 2019, 15:34</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/35/38/72/773x435_cmsv2_7993a81b-1f9a-59a6-8ff1-6bc51c02db7b-4353872.jpg"/>
      </figure>
      <p>پروانه سلحشوری، نماینده مردم تهران روز دوشنبه در نطق خود در مجلس شورای اسلامی به اعتراضات آبان ماه و وضعیت حکمرانی در جمهوری اسلامی پرداخت و گفت: «چگونه پس منِ وکیلِ مردم کشتن جوانان میهنم را هر چند ممکن است در بین آنها افرادی نفوذ کرده باشند، برتابم و چگونه دوباره مسئولیت وکالت مردم را برعهده بگیرم.»</p>
      <p>این نماینده مجلس که برای انتخابات پیش روی مجلس شورای اسلامی ثبت نام نکرده است در ابتدای نطق اضطراری‌اش در مجلس با اشاره به سخنان چهل سال پیش آیت‌الله خمینی که گفته بود «به چه حقی ملت ۵۰ سال پیش سرنوشت ملت بعد را معین می کند، سرنوشت هر ملتی به دست خودش است» گفت: «امروز معترضان اغلب جوانانی هستند که به‌دنبال اشتغال و یک زندگی مطلوب انسانی و اجتماعی‌اند.»</p>
      <p>وی همچنین سیستم سیاسی کنونی ایران را سیستمی مبتنی بر تبعیض و امتیاز برشمرد و افزود: «متاسفانه به جز اقلیتی برخوردار از تبعیض و امتیاز بقیه مردم را رها کرده‌ایم به گونه‌ای که امسال گفته شد بیش از نیمی از پذیرفته شدگان رشته پزشکی کسانی بودند که سهمیه داشتند، یک طبقه نوساخته و برساخته و دارای امتیازات گوناگون و بقیه مردم رها شده.»</p>
      <figure>
        <iframe data-src="https://twitter.com/euronewses/status/1204025785377546240" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این نماینده مجلس همچنین جمهوری اسلامی را با عبارت «استبداد تام و تمام» توصیف کرد و گفت: «متاسفانه جمهوریت نظام به سوی تمرکز گرایی پیش رفته است. استبداد سرکش تام و تمام در هر یک از بخش‌ها، قدرت نمایی نهادهای موازی در همه احوالات اداره کشور، از مجمع تشخیص گرفته تا شورای نگهبان، از شورای امنیت ملی گرفته تا شورای فضای مجازی و شورای انقلاب فرهنگی و اخیرا سه گانه سران قوا. براستی جایگاه نهاد ملت کجاست؟»</p>
      <p>سلحشور با اشاره به نهادهای موازی تصمیم گیری در حوزه‌های مختلف، افزود: «دو گانه ارگان ها و حتی چند گانه که همه حکم می رانند، چند دولت، چند اطلاعات، چند نهاد موازی و نهایتا حاکمیتی دوگانه که از مسئولیت پذیری فرار می کند و با بازی کی بود؟ کی بود؟ من نبودم مملکت را اداره می کند.»</p>
      <p>این نماینده اصلاح طلب مجلس با اشاره به اینکه «اکنون گسست اجتماعی، بی‌اعتمادی اجتماعی، نبود سرمایه اجتماعی، شکاف طبقاتی، شکاف جنسیتی معلول‌های حکمرانی غیر مطلوب کشور هستند» گفت که اگر مسئولان در بین مردم بودند فقر و نداری مردم را حس می کردند.</p>
      <figure>
        <iframe data-src="https://twitter.com/euronewses/status/1203324058286342144" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>نطق پروانه سلحشوری با جنجال برخی از نمایندگان اصولگرای مجلس مواجه شد و هنگامی که این نماینده در حال ترک صحن علنی مجلس بود نصرالله پژمانفر، نماینده مشهد به سوی وی رفت و با فریاد زدن گفت: «نمی شود هر کسی هر غلطی دلش خواست انجام دهد.»</p>
      <p>این نماینده مجلس پیش از این با انتشار توئیتی دلایل عدم ثبت نام برای انتخابات ماه اسفند مجلس را اینگونه توضیح داده است: «با توجه به ساختارهای محدود کننده اقتدار مجلس، نادیده گرفتن نظر و خواست مردم، رویه نامناسب نظارت استصوابی و اتفاقات پاییز نود و هشت، با وجود تمام احساس دینی که به مردم و محبت‌هایشان دارم، نتوانستم وجدانم را برای این حضور قانع کنم و تصمیم بر عدم شرکت در انتخابات گرفتم.»</p>
      <p>سرکوب اعتراضات آبان ماه در ایران بخشی از اصلاح طلبان را برای شرکت در انتخابات با تردید مواجه کرده است و بسیاری معتقدند سطح مشارکت در انتخابات پیش روی مجلس کاهش معناداری خواهد داشت.</p>
      <p>در جریان اعتراضات گسترده آبان‌ ماه ۹۸، طبق آخرین گزارش سازمان عفوبین‌الملل دست‌کم ۲۰۸ نفر در سراسر ایران با شلیک نیروهای امنیتی کشته شدند. گفته شده است که بیش از ۷ هزار نفر دستگیر و حدود ۳ هزار نفر نیز زخمی شده‌اند.</p>
    </article>
  </body>
</html>