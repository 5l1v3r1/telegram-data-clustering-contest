<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104029/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T15:05:33+00:00"/>
    <meta property="og:title" content="&quot;Венеціанка&quot; похвалила очищення суддівського самоврядування в реформі Зеленського"/>
    <meta property="og:description" content="Європейська комісія “За демократію через право”, більше відома як Венеціанська комісія в цілому позитивно оцінила положення закону “Про судоустрій і статус суддів” та деяких законів України щодо діяльності органів суддівського врядування“ № 193-ІХ, які стосуються очищення органів суддівського врядування."/>
  </head>
  <body>
    <article>
      <h1>"Венеціанка" похвалила очищення суддівського самоврядування в реформі Зеленського</h1>
      <address>
        <time datetime="2019-12-09T15:05:33+00:00">09 Dec 2019, 15:05</time>
      </address>
      <p>Європейська комісія "За демократію через право", більше відома як Венеціанська комісія в цілому позитивно оцінила положення закону "Про судоустрій і статус суддів" та деяких законів України щодо діяльності органів суддівського врядування" № 193-ІХ, які стосуються очищення органів суддівського врядування.</p>
      <p>Про це йдеться у статті <a href="https://www.eurointegration.com.ua/articles/2019/12/9/7104022/"><b>"Очищуй повільно: що сподобалося і що обурило "Венеціанку" в судовій реформі Зеленського"</b></a>, в якій проаналізований висновок Венеціанської комісії.</p>
      <p>Зокрема, комісія позитивно оцінила  залучення міжнародних експертів у роботі Конкурсної комісії до Вищої кваліфікаційної комісії суддів (ВККС) та очищенні Вищої ради правосуддя (ВРП) від недоброчесних членів через Етичну комісію.</p>
      <p>На думку "Венеціанки",  участь міжнародних експертів підвищує "<i>суспільну довіру до судової влади та може допомогти подолати "корпоративізм</i>", коли недоброчесні судді стримують очищення судів.</p>
      <p>"Комісія наголосила, що такий підхід відповідає попереднім висновкам комісії щодо важливості залучення міжнародних експертів в умовах України та надання їм ключової ролі, зокрема у процесі добору суддів Вищого антикорупційного суду" - йдеться у статті.</p>
      <p>Також "Венеціанка" привітала "зближення" ВРП та ВККС (остання тепер стає фактично допоміжним органом ВРП), оскільки визнала, що існування цих двох органів ускладнює систему суддівського врядування в Україні, і фактично закликала у майбутньому відмовитись від ВККС.</p>
      <p>Водночас комісія зазначила, що прописаний у законі механізм звільнення суддів, у якому ключова роль належить Етичній комісії, може поставити під сумнів незалежність ВРП і бути визнаним неконституційним.</p>
      <related>
        <a href="https://www.eurointegration.com.ua/news/2019/12/6/7103958/"/>
      </related>
    </article>
  </body>
</html>