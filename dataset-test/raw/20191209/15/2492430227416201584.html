<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/189482/VVD-stelt-vragen-over-gevaarlijke-plantenbakken-op-Schouwburgplein"/>
    <meta property="og:site_name" content="RTV Rijnmond"/>
    <meta property="article:published_time" content="2019-12-09T15:42:52+00:00"/>
    <meta property="og:title" content="VVD stelt vragen over 'gevaarlijke plantenbakken' op Schouwburgplein"/>
    <meta property="og:description" content="Op het Schouwburgplein in het centrum van Rotterdam staan enkele plantenbakken die voor een deel de weg innemen. De VVD maakt zich zorgen over de plantenbakken, die kunnen volgens de partij voor 'potentieel gevaarlijke situaties zorgen'. Daarom heeft de partij schriftelijke vragen gesteld."/>
  </head>
  <body>
    <article>
      <h1>VVD stelt vragen over 'gevaarlijke plantenbakken' op Schouwburgplein</h1>
      <address>
        <time datetime="2019-12-09T15:42:52+00:00">09 Dec 2019, 15:42</time>
      </address>
      <h4>Op het Schouwburgplein in het centrum van Rotterdam staan enkele plantenbakken die voor een deel de weg innemen. De VVD maakt zich zorgen over de plantenbakken, die kunnen volgens de partij voor 'potentieel gevaarlijke situaties zorgen'. Daarom heeft de partij schriftelijke vragen gesteld.</h4>
      <p>De vierkante plantenbakken staan met een punt over de weg. Wie heeft besloten om de plantenbakken op deze manier op de weg te zetten, is volgens een woordvoerder van de VVD niet duidelijk.</p>
      <p>De partij wil graag weten of de plantenbakken permanent of tijdelijk op het Schouwburgplein staan, en wanneer ze recht worden gezet of verwijderd. Ook wil de partij graag weten of er ergens anders in Rotterdam dergelijke situaties zijn.</p>
      <h3>Fietsvriendelijker</h3>
      <p>De plantenbakken zijn neergezet door de gemeente zelf, vertelt iemand betrokken bij het project. Het gaat om een initiatief op meerdere plekken in de stad, bedoeld om straten tijdelijk te vergroenen en meer ruimte te maken voor fietsers en voetgangers. Zo zijn eerder op andere plekken in het centrum parkeerplaatsen langs de weg omgetoverd tot miniparkjes.</p>
      <p>De weg langs Schouwburgplein waar de plantenbakken deels op staan, was voor de periode van het project met blokkades afgesloten voor auto's. De straat is inmiddels weer opengesteld, maar de boompjes en de bakken zijn nog niet weggehaald door de gemeente. Dat had eigenlijk zo rond Black Friday gemoeten.</p>
      <p>De betrokkene vertelt dat ook toen de straat was afgesloten voor auto's, automobilisten verzwaarde afzettingen opzij schoven om er toch langs te kunnen.</p>
    </article>
  </body>
</html>