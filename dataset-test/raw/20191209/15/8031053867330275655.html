<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b7-%ce%bc%cf%8c%cf%83%cf%87%ce%b1-%cf%83%cf%87%ce%b5%ce%b4%ce%b9%ce%ac%ce%b6%ce%b5%ce%b9-%ce%ad%ce%bd%ce%b1%ce%bd-%ce%b8%cf%8c%ce%bb%ce%bf-%ce%b1%ce%b5%cf%81%ce%bf%cf%80%ce%bf%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T15:33:53+00:00"/>
    <meta property="og:title" content="Η Μόσχα σχεδιάζει έναν «θόλο» αεροπορικής άμυνας στην Αρκτική με πυραύλους S-400"/>
    <meta property="og:description" content="Η Ρωσία σχεδιάζει να εγκαθιδρύσει έναν «θόλο» αεροπορικής άμυνας πάνω από την αρκτική περιοχή της εξοπλίζοντας όλες τις μεραρχίες του Στόλου της τής Βόρειας Αρκτικής με συστοιχίες πυραύλων S-400, δήλωσε σήμερα ένας Ρώσος διοικητής του Πολεμικού Ναυτικού."/>
  </head>
  <body>
    <article>
      <h1>Η Μόσχα σχεδιάζει έναν «θόλο» αεροπορικής άμυνας στην Αρκτική με πυραύλους S-400</h1>
      <address>
        <time datetime="2019-12-09T15:33:53+00:00">09 Dec 2019, 15:33</time>
      </address>
      <p>
        <b>Η Ρωσία σχεδιάζει να εγκαθιδρύσει έναν «θόλο» αεροπορικής άμυνας πάνω από την αρκτική περιοχή της εξοπλίζοντας όλες τις μεραρχίες του Στόλου της τής Βόρειας Αρκτικής με συστοιχίες πυραύλων S-400, δήλωσε σήμερα ένας Ρώσος διοικητής του Πολεμικού Ναυτικού.</b>
      </p>
      <p>Η Ρωσία αυξάνει τη στρατιωτική παρουσία της στην Αρκτική, κατασκευάζοντας νέες υποδομές και αναβαθμίζοντας τα λιμάνια της καθώς συναγωνίζεται με άλλες δυνάμεις για κυριαρχία σε μια περιοχή με τεράστιο ανεκμετάλλευτο ορυκτό πλούτο εν μέσω θερμότερων κλιματικών κύκλων.</p>
      <p>Άλλες χώρες σπεύδουν επίσης να ενισχύσουν την παρουσία τους στην Αρκτική, τροφοδοτώντας τους φόβους για έναν εντεινόμενο γεωπολιτικό ανταγωνισμό. Τον Μάιο, η Ουάσινγκτον κατηγόρησε τη Ρωσία για επιθετική συμπεριφορά στην περιοχή των πόλων και διαμήνυσε πως οι ενέργειες της Κίνας πρέπει να παρακολουθούνται εκ του σύνεγγυς.</p>
      <p>Η Ρωσία ανέπτυξε τον Σεπτέμβριο τα αμυντικά συστήματά της S-400 στο αρχιπέλαγος Νόβαγια Ζέμλια στον απώτατο βορρά και ο διοικητής του ρωσικού Βόρειου Στόλου δήλωσε σήμερα πως παρόμοια συστήματα θα αναπτυχθούν σε όλη την περιοχή.</p>
      <p>«Το σχέδιο είναι όλες οι μεραρχίες μας στην Αρκτική να εφοδιαστούν με τέτοια συμπλέγματα τα επόμενα έτη και θα υπάρξει ουσιαστικά ένας θόλος αεροπορικής άμυνας που θα δημιουργηθεί πάνω από το ρωσικό τμήμα της Αρκτικής», δήλωσε ο αντιναύαρχος Αλεξέι Μοϊσέγεφ.</p>
      <p>«Αυτό σημαίνει πως η Αρκτική θα προστατεύεται από οποιοδήποτε είδος εχθρικής αεροπορικής επίθεσης, είτε από αεροπλάνα είτε από πυραύλους κρουζ ή βαλλιστικούς πυραύλους», είπε ο Μοϊσέγεφ σε συνέντευξη που παραχώρησε στον τηλεοπτικό σταθμό του ρωσικού υπουργείου Άμυνας, Zvezda TV.</p>
    </article>
  </body>
</html>