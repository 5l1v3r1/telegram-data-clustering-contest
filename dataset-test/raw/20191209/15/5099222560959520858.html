<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540505-alianta-usr-plus-candidatul-comun-primaria-capitalei-ales-intre-nicusor-dan-vlad-voiculescu-nicusor-dan-chemat-din-nou-revina-usr.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T15:10:00+00:00"/>
    <meta property="og:title" content="Alianța USR-PLUS: Candidatul comun la Primăria Capitalei va fi ales între Nicușor Dan și Vlad Voiculescu / Nicușor Dan, chemat din nou să revină în USR"/>
    <meta property="og:description" content="Alianța USR-PLUS va avea candidați comuni pentru toate primăriile din țară, iar modul de desemnare și calendarul vor fi decise în cel mult două săptămâni, au anunțat luni reprezentanții"/>
  </head>
  <body>
    <article>
      <h1>Alianța USR-PLUS: Candidatul comun la Primăria Capitalei va fi ales între Nicușor Dan și Vlad Voiculescu / Nicușor Dan, chemat din nou să revină în USR</h1>
      <address><time datetime="2019-12-09T15:10:00+00:00">09 Dec 2019, 15:10</time> by <a rel="author">Redactia</a></address>
      <p><b>Alianța USR-PLUS va avea candidați comuni pentru toate primăriile din țară, iar modul de desemnare și calendarul vor fi decise în cel mult două săptămâni, au anunțat luni reprezentanții Alianței. Pentru Primăria Capitalei, competiția este între Vlad Voiculescu din partea PLUS și Nicușor Dan, independent susținut de USR București, Nicușor Dan fiind chemat din nou să se reînscrie în USR.<br/></b><br/>Vlad Voiculescu, candidatul PLUS la Primăria București, a declarat, luni, că Alianța va avea candidați comuni peste tot în țară - de la București și până la ultima localitate din România. <br/><br/>"Cel mai probabil, într-o săptămână, două, vom avea un calendar exact și un proces pentru desemnarea candidaților comuni de la București și până la ultima localitate din România. Alegerile locale sunt esențiale, țara a fost ținută prizonieră de vechea gardă prin aleșii locali", a declarat Vlad Voiculescu într-o conferință de presă susținută alături de deputatul USR Ionuț Moșteanu, la finalul ședinței comune a Birourilor Naționale PLUS și USR.<br/><br/>Pentru Primăria Capitalei, competiția internă va fi între Vlad Voiculescu din partea PLUS și Nicușor Dan, independent susținut de USR București, iar Nicușor Dan este invitat din nou să se reînscrie în USR, partid pe care l-a fondat.<br/><br/>"În ceea ce îl privește pe Nicușor Dan, USR Bucuresti a decis sâmbătă susținerea acestuia ca independent pentru Primăria Capitalei. Au fost făcute mai multe invitații către Nicușor Dan de a se reînscrie în partid, mai fac și eu una. Este oricând binevenit și primit în USR. Urmează un proces comun de desemnare a candidatului comun al alianței - USR București a ales Nicușor Dan, PLUS a ales Vlad Voiculescu. Acum la asta lucrăm, la acest proces comun de desemnare a candidatului", a spus Moșteanu.<br/><br/><b>CITEȘTE ȘI: </b><a href="https://www.hotnews.ro/stiri-esential-23537456-ciolos-garantez-usr-plus-avea-candidat-unic-pentru-primaria-capitalei-trebuie-proces-selectie-sunt-convins-vlad-voiculescu-avea-cea-mai-mare-sustinere.htm">Cioloș, după ce Nicușor Dan a fost desemnat candidatul USR la Primăria Capitalei: Înțelegerea noastră a fost să avem câte un candidat din partid, nu un candidat independent. Vom discuta luni</a></p>
    </article>
  </body>
</html>