<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/olaszliszkai-emberoles-egyelore-nem-szabadulhat-feltetelesen-sem-a-harmadrendu-vadlott/188260"/>
    <meta property="og:site_name" content="www.borsonline.hu"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="Olaszliszkai emberölés: egyelőre nem szabadulhat feltételesen sem a harmadrendű vádlott"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Olaszliszkai emberölés: egyelőre nem szabadulhat feltételesen sem a harmadrendű vádlott</mark>
      </h1>
      <address><time datetime="2019-12-09T15:39:00+00:00">09 Dec 2019, 15:39</time> by <a rel="author">Bors</a></address>
      <p>Egyelőre nem szabadulhat feltételesen sem Sz. András, az olaszliszkai emberölési ügy 15 év fegyházbüntetésre ítélt harmadrendű vádlottja, mivel a Szegedi Törvényszék megváltoztatta az elsőfokú döntést.</p>
      <p>Juhászné Prágai Erika, a törvényszék szóvivője kedden az MTI-vel azt közölte, hogy a három bíróból álló másodfokú tanács mellőzte az ügy harmadrendű vádlottjának feltételes szabadságra bocsátását.</p>
      <figure>
        <img src="http://media.borsonline.hu/cikk/20/193920/big-lead/650x360/2046651_2036765-1.jpg"/>
        <figcaption>© MTI</figcaption>
      </figure>
      <p>Mint korábban megírtuk: <a href="http://www.borsonline.hu/aktualis/olaszliszkai-gyalazat-mar-a-negyedik-lincselo-szabadul/187501">tíz, rácsok mö­gött töltött esztendő után szabadon engedhetik a brutális olaszliszkai lincselés harmadrendű vádlottját, Sz. Andrást.</a></p>
      <p>A férfi a Szegedi Fegyház és Börtönben tölti szabadságvesztését. Ha letölti a tizenöt évet, akkor 2021. október 24-én szabadul. A Szegedi Törvényszék büntetés-végrehajtási bírája november 26-án az elítélt feltételes szabadságra bocsátásáról döntött, ám az ügyész fellebbezett, így a végzés nem vált véglegessé.</p>
      <p>A törvényszék másodfokú tanácsa megváltoztatta a döntést. Megállapította, hogy bár az elítélt a bv-intézetben kifogástalan magatartást tanúsított, amit jutalmai, az eltávozásokat követő viselkedése, az általa elvégzett tanfolyamok és a sértett családjának juttatandó kártérítés is alátámasztott, a bíróságnak vizsgálnia kell a törvénytisztelő életmódra való készségét is.</p>
      <p>Álláspontjuk szerint az elítélt szabadulása esetén közel kerülne korábbi környezetéhez, és nem zárható ki, hogy így "e készsége mérséklődne".</p>
      <p>Emellett úgy ítélték meg, hogy mivel a bűncselekmény helyben és az országos közvélemény előtt is ismert, ez megnehezítheti az elítélt számára a mindennapi feladatok ellátását, és visszaterelheti a korábbi "kriminális élethelyzetbe".</p>
      <p>Mindezért az elítélt a bíróság szerint továbbra is potenciális veszélyt jelent a társadalom tagjaira nézve.</p>
      <p>A Debreceni Ítélőtábla 2009. november 13-án hozott jogerős ítéletet az olaszliszkai emberölés ügyben. Három vádlottat életfogytig tartó fegyházbüntetéssel sújtott, hármat 15-17 év, kettőt pedig 10-10 év fiatalkorúak börtönében letöltendő szabadságvesztésre ítélt társtettesként, különös kegyetlenséggel elkövetett emberölés miatt.</p>
      <p>Az ügy elsőrendű vádlottja 17 év fegyházbüntetést kapott, ő július 15-én hagyhatta el a börtönt, miután a bíróság feltételesen szabadságra bocsátotta.</p>
      <p>Szögi Lajos tiszavasvári tanárt a gyermekei szeme láttára verték agyon 2006. október 15-én, a Borsod megyei Olaszliszkán, miután a feltételezések szerint - amit azóta az eljárás megcáfolt - elsodort egy kislányt, aki árokba esett, de nem sérült meg.</p>
    </article>
  </body>
</html>