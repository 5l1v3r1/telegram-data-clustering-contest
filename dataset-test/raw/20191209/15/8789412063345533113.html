<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/truth-be-told-hala-a-servant-na-apple-tv-dorazily-nove-serialy-a-film/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-12-09T15:00:49+00:00"/>
    <meta property="og:title" content="Truth Be Told, Hala a Servant. Na Apple TV+ dorazily nové seriály a film"/>
    <meta property="og:description" content="V programové nabídce streamovací služby Apple TV+ se objevily první tři epizody seriálu Truth Be Told. Dramatický seriál vypráví o autorce „true-crime“ podcastů Poppy Parnell (Octavia Spencer), která znovu otevírá případ vraždy, která ji kdysi dávno proslavila. V roli muže, kterého Octavia tehdy možná neprávem poslala za mříže, se v pořadu objeví Aaron Paul, známý z oblíbeného seriálu Breaking Bad. Seriál je adaptací knihy „Are You Sleeping“ od Kathleen Barber."/>
  </head>
  <body>
    <article>
      <h1>Truth Be Told, Hala a Servant. Na Apple TV+ dorazily nové seriály a film</h1>
      <address><time datetime="2019-12-09T15:00:49+00:00">09 Dec 2019, 15:00</time> by <a rel="author">Amaya Tomanová</a></address>
      <p>V programové nabídce streamovací služby Apple TV+ se objevily první tři epizody seriálu Truth Be Told. Dramatický seriál vypráví o autorce „true-crime“ podcastů Poppy Parnell (Octavia Spencer), která znovu otevírá případ vraždy, která ji kdysi dávno proslavila. V roli muže, kterého Octavia tehdy možná neprávem poslala za mříže, se v pořadu objeví Aaron Paul, známý z oblíbeného seriálu Breaking Bad. Seriál je adaptací knihy „Are You Sleeping“ od Kathleen Barber.</p>
      <related>
        <a href="https://jablickar.cz/apple-zrusil-premieru-filmu-the-banker-pro-apple-tv/"/>
      </related>
      <p>Truth Be Told ale není jedinou novinkou na Apple TV+. V současné době zde můžete například zhlédnout již čtyři epizody pořadu Servant. Mrazivý a znepokojivý seriál vypráví příběh na první pohled dokonalého manželského páru, který do svého luxusního filadelfského sídla povolává mladičkou chůvu, která se má postarat o jejich syna. Velmi záhy se však ukáže, že řada věcí není zdaleka taková, jak se zdá být, a to jak na straně obou manželů, tak i u samotné chůvy.</p>
      <slideshow>
        <figure>
          <img src="https://jablickar.cz/wp-content/uploads/2019/11/Servant.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Truth-Be-Told.jpg"/>
        </figure>
        <figure>
          <img src="https://jablickar.cz/wp-content/uploads/2019/12/Oprah%E2%80%99s-Book-Club.jpg"/>
        </figure>
        <figcaption>
          <a href="https://jablickar.cz/truth-be-told-hala-a-servant-na-apple-tv-dorazily-nove-serialy-a-film/gallery/150170,147896,147895,150170,147897">+ 1 Fotka</a>
        </figcaption>
      </slideshow>
      <p>Další relativně čerstvou novinkou v nabídce streamovací služby Apple TV+ je snímek s názvem Hala. Jeho hrdinkou je sedmnáctiletá muslimská středoškolačka Hala, žijící na malém předměstí. Ta se snaží skloubit klasický život teenagerky se svou tradiční muslimskou výchovou. Spolu s tím, jak mladičká Hala postupně nachází sebe samotnou, bojuje také s tajemstvím, které může rozdělit její rodinu.</p>
      <p>Další novinkou je pak Knižní klub Oprah, tvořený rozhovory oblíbené moderátorky se zajímavými spisovateli a autory knih, kdy každému titulu je věnován jeden díl seriálu.</p>
      <p>Kromě zmíněných novinek můžete v rámci streamovací služby Apple TV+ zhlédnout pochopitelně i obsah, který byl uveden v době spuštění služby. Jedná se například o seriál The Morning Show s Jennifer Aniston a Reese Witherspoon, For All Mankind nebo dětské pořady Snoopy ve vesmíru či Tajemný pisatel.</p>
      <figure>
        <a href="https://jablickar.cz/podivejte-se-na-vsechna-videa-z-dnesni-apple-keynote/apple-tv-oprah/">
          <img src="https://jablickar.cz/wp-content/uploads/2019/03/Apple-TV-Oprah.jpg"/>
        </a>
      </figure>
      <p>Zdroj: <a href="https://www.macrumors.com/2019/12/06/truth-be-told-now-streaming-apple-tv-plus/">Mac Rumors</a></p>
    </article>
  </body>
</html>