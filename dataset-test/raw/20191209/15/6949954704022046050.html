<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/12/09/hetmeteres_full_pancelozott_rolls-royce-t_valaki/"/>
    <meta property="og:site_name" content="totalcar"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Hétméteres, full páncélozott Rolls-Royce-t valaki?"/>
    <meta property="og:description" content="A német Klassen kínál ilyet közel egymilliárd forintért."/>
  </head>
  <body>
    <article>
      <h1>Hétméteres, full páncélozott Rolls-Royce-t valaki?</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author">Máth Dávid</a></address>
      <p>Nehéz elképzelni olyan élethelyzetet, amihez egy 703 centis, páncélozott luxusautó tényleg indokolt lenne, de a Klassen német autóépítő cégnek van ilyenje eladó. </p>
      <figure>
        <img src="https://kep.index.hu/1/0/3069/30693/306939/30693945_e8b4e902fa8f9a1ba983a104816363a2_wm.jpg"/>
        <figcaption>
          <a href="https://galeria.totalcar.hu/hirek/2019/12/09/hetmeteres_full_pancelozott_rolls-royce-t_valaki/?currpic=30693941">Galéria: Hétméteres, full páncélozott Rolls-Royce-t valaki? [4 kép]</a>
        </figcaption>
      </figure>
      <p>A <a href="https://suchen.mobile.de/fahrzeuge/details.html?id=289370260&amp;damageUnrepaired=NO_DAMAGE_UNREPAIRED&amp;isSearchRequest=true&amp;pageNumber=4&amp;scopeId=C&amp;sfmr=false&amp;sortOption.sortBy=searchNetGrossPrice&amp;sortOption.sortOrder=DESCENDING&amp;searchId=079d1126-54e7-06cc-3a0b-30a2848b773b">Mobile.de-n tűnt fel</a> három millió eurós áron (990 millió forint) ez az átalakított új Phantom. A Rolls csúcsmodellje alapból sem szerény, de a Klassen féle változatába mindenből több jut. Például helyből, mert a gyárilag 3,7 méteres tengelytávot alaposan megtoldják a németek: azt bő egy méterrel megnyújtva jön össze a hét méter fölé nyúló teljes hossz. Ezt az egész nagy testet aztán B7-es ballisztikai védelmet nyújtó páncélozással látják el. Ez elég a gépkarabélyok – például az AK-47-es vagy az M4-es – lövedékeinek megállításához, ami feltételezi, hogy nem a világ stabilabb országaiban élő gazdagok lesznek a célcsoport.  </p>
      <slideshow>
        <figure>
          <img src="https://kep.index.hu/1/0/3069/30693/306939/30693947_f8dd780c481ac7124bdd9405713e32c7_wm.jpg"/>
        </figure>
        <figure>
          <img src="https://kep.index.hu/1/0/3069/30693/306939/30693951_66ad103b1f1b2ded9fd477ae35260b16_wm.jpg"/>
        </figure>
        <figure>
          <img src="https://kep.index.hu/1/0/3069/30693/306939/30693953_0dc4fa8f4a22f9a79f8fbe89f4b872ce_wm.jpg"/>
        </figure>
        <figcaption>
          <a href="https://galeria.totalcar.hu/hirek/2019/12/09/hetmeteres_full_pancelozott_rolls-royce-t_valaki/?currpic=30693937">Galéria: Hétméteres, full páncélozott Rolls-Royce-t valaki? [4 kép]</a>
        </figcaption>
      </slideshow>
      <p>Mivel az autó csak rendelésre készül el (hat hónapot írnak a legyártására), belső képeket nem mellékeltek a Klassennél, de azt mondják, tele lesz olyan multimédiás extrákkal, amik még egy gyári Phantomban sincsenek benne. A motorját békén hagyják, a 6,7 literes V12 továbbra is 571 lóerős marad. Hogy ehhez mekkora tömeg társul majd, nem merték megtippelni, de ezzel a nyújtással és a páncélozással valószínű jó messzire kerül majd az alap nagy Phantom 2,6 tonnájától.</p>
    </article>
  </body>
</html>