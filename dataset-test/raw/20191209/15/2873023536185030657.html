<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/222473"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T15:35:20+00:00"/>
    <meta property="og:title" content="Επίκαιρη ερώτηση 68 βουλευτών του ΣΥΡΙΖΑ στον υπουργό ΠΡΟ.ΠΟ."/>
    <meta property="og:description" content="Οι βουλευτές του ΣΥΡΙΖΑ, επισημαίνουν ότι η κυβέρνηση συνειδητά επιλέγει την αστυνομοκρατία αντί για την αστυνόμευση."/>
  </head>
  <body>
    <article>
      <h1>Επίκαιρη ερώτηση 68 βουλευτών του ΣΥΡΙΖΑ στον υπουργό ΠΡΟ.ΠΟ.</h1>
      <address><time datetime="2019-12-09T15:35:20+00:00">09 Dec 2019, 15:35</time> by <a rel="author">efsyn.gr</a></address>
      <p>
        <b>Την επίθεση κατά μέτωπο επιλέγει ο ΣΥΡΙΖΑ ως αντιπολίτευση εναντίον του κράτους καταστολής που έχει εγκαθιδρύσει η κυβέρνηση της Ν.Δ., με αποκορύφωμα τα όσα συνέβησαν το βράδυ της Παρασκευής στα Εξάρχεια. Επίκαιρη επερώτηση προς τον υπουργό Προστασίας του Πολίτη κατέθεσαν 68 βουλευτές του κόμματος της αξιωματικής αντιπολίτευσης.</b>
      </p>
      <p>Στην επερώτησή τους οι βουλευτές του ΣΥΡΙΖΑ, επισημαίνουν ότι η κυβέρνηση συνειδητά επιλέγει την αστυνομοκρατία αντί για την αστυνόμευση. «Αντί να κυνηγήσει τους διακινητές ναρκωτικών, επιτίθεται σε φοιτητές και πρόσφυγες. Αντί να εξαρθρώσει τις εγκληματικές οργανώσεις, βάζει κοριούς σε οχήματα ανύποπτων πολιτών. Αντί να πατάξει το έγκλημα, καταπατά ατομικά δικαιώματα και ελευθερίες», σημειώνουν.</p>
      <p>Πρόκειται για πολιτικές επιλογές «που εκθέτουν πρώτα απ’ όλους την ίδια την αστυνομία και ήδη προκαλούν αντιδράσεις στο εσωτερικό της ΕΛ.ΑΣ. από τη μεγάλη πλειοψηφία των αστυνομικών. Πολιτικές επιλογές που όχι μόνο υπονομεύουν τη δημοκρατία, την ασφάλεια και την κοινωνική ειρήνη, αλλά, σε μεγάλο βαθμό, κλονίζουν τη σχέση εμπιστοσύνης που πρέπει να έχει η αστυνομία με τους πολίτες σε ένα σύγχρονο κι ευρωπαϊκό κράτους δικαίου, σε μια σύγχρονη δημοκρατική πολιτεία» αναφέρουν.</p>
      <table bordered="">
        <tr>
          <th align="center">
            <b>Ακολουθούν τα ερωτήματα που διατυπώνονται προς τον υπουργό Προστασίας του Πολίτη:</b>
          </th>
        </tr>
        <tr>
          <td>Ερωτάται ο κ. υπουργός:<br/><br/>1. Η Κυβέρνηση έχει συναίσθηση για τις συνέπειες που προκαλεί στο πεδίο της κοινωνικής ειρήνης η πρωτοφανής χρήση αστυνομικής βίας και αγριότητας που η ίδια έχει επιλέξει;<br/><br/>2. Γιατί την ώρα που το ίδιο το Αρχηγείο της ΕΛΑΣ διαβιβάζει στον Εθνικό Μηχανισμό Διερεύνησης Περιστατικών Αυθαιρεσίας αδιαμφισβήτητο οπτικοακουστικό υλικό από τα πρόσφατα περιστατικά, με εντολή, μάλιστα, να διερευνηθεί κατά προτεραιότητα, ο κος Υπουργός σπεύδει να βγάλει απαράδεκτα θεσμικά και πολιτικά πορίσματα πως δήθεν τίποτα δεν συνέβη; Πέρα από το να προσβάλει τη νοημοσύνη όλων των Ελλήνων πολιτών,  με ποιο δικαίωμα καταργεί το συνταγματικά κατοχυρωμένο και ανεξάρτητο ρόλο του Συνηγόρου του Πολίτη;<br/><br/>3. Ποια ουσιαστικά μέτρα θα πάρει η Κυβέρνηση για την εξάλειψη της αστυνομικής αυθαιρεσίας και την τιμωρία των λίγων παρανομούντων αστυνομικών;<br/><br/>4. Με ποιο τρόπο προτίθεται να αντιμετωπίσει την καταγγελλόμενη αύξηση της εγκληματικότητας, την υποστελέχωση των αστυνομικών τμημάτων, τα προβλήματα των εργαζομένων αστυνομικών;</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/222393_atopima-toy-kyrioy-ypoyrgoy"/>
        <a href="https://www.efsyn.gr/politiki/antipoliteysi/222338_apantisi-syriza-se-hrysohoidi-thrasos-sta-oria-tis-athliotitas"/>
        <a href="https://www.efsyn.gr/politiki/antipoliteysi/222427_ayto-zitoysame-na-lythoyn-ta-heria-mas-leei-syndikalistis-tis-elas"/>
        <a href="https://www.efsyn.gr/politiki/antipoliteysi/222368_ragkoysis-kakopoioyn-kratos-dikaioy"/>
        <a href="https://www.efsyn.gr/node/222210"/>
        <a href="https://www.efsyn.gr/node/219583"/>
      </related>
    </article>
  </body>
</html>