<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autocentre.ua/avtopravo/avtobiznes/novij-ford-kuga-otrimav-maksimalnij-5-zirkovij-rejting-bezpeki-1168963.html"/>
    <meta property="og:site_name" content="Автоцентр"/>
    <meta property="article:published_time" content="2019-12-09T15:45:28+00:00"/>
    <meta property="og:title" content="Новий Ford Kuga отримав максимальний 5-зірковий рейтинг безпеки"/>
    <meta property="og:description" content="Новий кросовер Ford Kuga* здобув максимальний 5-зірковий рейтинг безпеки від європейського комітету з питань проведення незалежних краш-тестів Euro NCAP, набравши 92% у категорії захисту дорослих пасажирів та отримавши максимально можливу оцінку за результатами аналізу наслідків бокового зіткнення та більш жорстких випробувань на бокове зіткнення зі стовпом. Задля покращення рівня захисту від потенційних ударів у всьому каркасі Kuga використовується високоміцна сталь і ретельно продумані елементи конструкції, зокрема труби з надміцної сталі, встановлені в обох передніх стійках і вздовж даху. До переліку інших технологій** із пакету Ford Co-Pilot360, що допомагають водіям Kuga уникати створення дорожньо-транспортних пригод і дають їм змогу не відволікатися від дороги, входять: Передаварійний механізм гальмування Pre-Collision Assist із технологією виявлення пішоходів і велосипедистів Pedestrian and Cyclist Detection із вперше представленою в Європі новою системою спрощеного перетинання перехресть, яка може автоматично…"/>
  </head>
  <body>
    <article>
      <h1>Новий Ford Kuga отримав максимальний 5-зірковий рейтинг безпеки</h1>
      <address><time datetime="2019-12-09T15:45:28+00:00">09 Dec 2019, 15:45</time> by <a rel="author">Автоцентр</a></address>
      <p>Новий кросовер Ford Kuga* здобув максимальний 5-зірковий рейтинг безпеки від європейського комітету з питань проведення незалежних краш-тестів Euro NCAP, набравши 92% у категорії захисту дорослих пасажирів та отримавши максимально можливу оцінку за результатами аналізу наслідків бокового зіткнення та більш жорстких випробувань на бокове зіткнення зі стовпом.</p>
      <p>Задля покращення рівня захисту від потенційних ударів у всьому каркасі Kuga використовується високоміцна сталь і ретельно продумані елементи конструкції, зокрема труби з надміцної сталі, встановлені в обох передніх стійках і вздовж даху.</p>
      <p>До переліку інших технологій** із пакету Ford Co-Pilot360, що допомагають водіям Kuga уникати створення дорожньо-транспортних пригод і дають їм змогу не відволікатися від дороги, входять:</p>
      <ul>
        <li>Передаварійний механізм гальмування Pre-Collision Assist із технологією виявлення пішоходів і велосипедистів Pedestrian and Cyclist Detection із вперше представленою в Європі новою системою спрощеного перетинання перехресть, яка може автоматично застосовувати гальма для запобігання зіткненню або пом’якшення його наслідків, якщо під час повороту водій перетинає траєкторію руху зустрічного транспортного засобу, і ця система виявляє загрозу неминучого контакту з ним.</li>
        <li>Система утримання в смузі руху Lane Keeping System із функцією виявлення узбіччя Road Edge Detection, яка допомагає водієві безпечно повертати автомобіль на потрібну смугу руху або запобігати виїзду на вкрите ґрунтом, гравієм чи травою узбіччя дороги, плавно застосовуючи до керма коригувальне зусилля.</li>
        <li>Система утримання в смузі руху Lane Keeping System із функцією моніторингу сліпих зон Blind Spot Assist, яка поєднує в собі ці дві технології задля ефективного контролю «сліпих» для водія зон, що дає змогу виявляти автомобілі, які наближаються ззаду на багатосмугових автомагістралях. Якщо водій вмикає покажчик повороту, або система управління виявляє зміну смуги під час наближення автомобіля в «сліпій» зоні, застосовується підрулювання в протилежному напрямку для попередження водія та запобігання небезпечному маневру. Ця функція також вперше використовується на автомобілях Ford в Європі.</li>
        <li>Система Cross Traffic Alert, яка під час виїзду з місця паркування заднім ходом попереджає водія про транспортні засоби, які незабаром проїдуть позаду машини в поперечному напрямку. Якщо водій не реагує на попередження, система може застосувати гальма, що дасть змогу уникнути зіткнення або мінімізувати його наслідки.</li>
        <li>Система активного маневрування Evasive Steering Assist, призначена для застосування як у міських умовах, так і на швидкісних магістралях, використовує радар і камеру для виявлення попереду нерухомих машин або автомобілів, що рухаються повільно, і забезпечує підтримку під час кермування, щоби водій міг виконати об’їзний маневр у разі виникнення небезпеки неминучого зіткнення.</li>
        <li>Система попередження про рух у невірному напрямку Wrong Way Alert, яка використовує камеру на вітровому склі та інформацію в навігаційній системі автомобіля, щоби попередити водія за допомогою звукових і візуальних сигналів у разі проїзду двічі поспіль під знаками «В’їзд заборонено» на з’їзді з автомагістралі.</li>
        <li>Розроблена компанією Ford система адаптивного головного освітлення Adaptive Front Lighting System із функціями предиктивного освітлення поворотів і коригування потужності освітлення з урахуванням дорожніх знаків, що задля покращення видимості підлаштовує схему освітлення перед наближенням до повороту, перехрестя або розв’язки.</li>
      </ul>
      <p>У разі виникнення дорожньо-транспортної пригоди нова система автоматичного гальмування після зіткнення Post-Collision Braking допомагає зменшити негативний ефект від потенційного вторинного зіткнення завдяки автоматичному подаванню помірного гальмівного тиску після першого контакту. Уповільнення руху потенційно може зменшити ризики травмування пасажирів і пошкодження машини.</p>
      <p>Захист дітей у новому Ford Kuga також отримав високу оцінку, набравши 86% балів. Минулого місяця новий семимісний позашляховик Ford Explorer Plug-In Hybrid*** також отримав максимальний 5-зірковий рейтинг безпеки від європейського комітету з питань проведення незалежних краш-тестів Euro NCAP. Це перший електрифікований автомобіль Ford, що продемонстрував такий результат під час випробувань з використанням нових, більш жорстких протоколів, впроваджених минулого року.</p>
      <p>
        <i>* 5-зірковий рейтинг Euro NCAP був присвоєний Kuga з дизельним двигуном EcoBlue з робочим об’ємом 2,0 л (викиди CO<sub>2</sub> від 127 г/км, витрата пального від 4,8 л/100 км за умовами NEDC), 1,5-літровим дизельним двигуном EcoBlue (викиди CO<sub>2</sub> від 109 г/км, витрата пального від 4,2 л/100 км за умовами NEDC) і 1,5-літровим бензиновим двигуном EcoBoost (викиди CO<sub>2</sub> від 125 г/км, витрата пального від 5,5 л/100 км за умовами NEDC)</i>
      </p>
      <p>
        <i>** Функції надання допомоги водію є лише додатковими засобами — під час їхнього використання водій має зберігати концентрацію, самостійно приймати рішення та кермувати автомобілем у безпечний спосіб.</i>
      </p>
      <p>
        <i>** Викиди CO<sub>2</sub> для Ford Explorer Plug-In Hybrid становлять від 66 г/км, а витрата пального — від 2,9 л/100 км за умовами NEDC.</i>
      </p>
    </article>
  </body>
</html>