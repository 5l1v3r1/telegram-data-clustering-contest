<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205392-fgvfo-zaplanuvav-prodazh-pulu-aktiviv-vtb-banku-na-kinec-grudnya"/>
    <meta property="og:site_name" content="Mind UA"/>
    <meta property="article:published_time" content="2019-12-09T15:50:00+00:00"/>
    <meta property="og:title" content="ФГВФО запланував продаж пулу активів «ВТБ Банку» на кінець грудня"/>
    <meta property="og:description" content="Стартова ціна пулу – 377 млн грн"/>
  </head>
  <body>
    <article>
      <h1>ФГВФО запланував продаж пулу активів «ВТБ Банку» на кінець грудня</h1>
      <h2>Стартова ціна пулу – 377 млн грн</h2>
      <address>
        <time datetime="2019-12-09T15:50:00+00:00">09 Dec 2019, 15:50</time>
      </address>
      <p>Фонд гарантування вкладів фізичних осіб (ФГВФО) 27 грудня у системі ProZorro.Продажі запланував аукціон з реалізації пулу активів юридичних осіб, що перебувають на балансі АТ «ВТБ Банк». Про це <a href="http://www.fg.gov.ua/not-paying/liquidation/234-at-vtb-bank/45823-cherhovyi-pul-kredytiv-iurosib-vystavleno-na-torhy">повідомляє</a> пресслужба ФГВФО.</p>
      <p>Торги пройдуть за голландською моделлю аукціону. До складу пулу увійшли права вимоги за 25 кредитами юридичних осіб.</p>
      <p>Середня прострочена заборгованість за кредитами – 7 років. Загальна заборгованість за договорами склала 1,778 млрд грн. За 19 кредитами тривають судові провадження, 2 кредити перебувають на опрацюванні Державної виконавчої служби. Стартова ціна пулу – 377 млн грн.</p>
      <p>У забезпеченні за кредитами комерційна та житлова нерухомість, земельні ділянки,  цінні папери,  товари в обороті, фінансова порука, майнові права, обладнання. Проте чимало кредитів мають проблеми із заставою через банкрутство чи ліквідацію заставодавців.</p>
      <p>Пул був сформований за календарним підходом. Тобто до його складу увійшли активи, що попередньо виставлялись на індивідуальні торги, але не були викуплені.</p>
      <p>Також у пресслужбі ФГВФО <a href="http://www.fg.gov.ua/231-pres-reliz-fgv/45822-banki-shcho-likviduyut-sya-onovili-rekviziti-nakopichuval-nikh-rakhunkiv-vidpovidno-do-standartu-iban">повідомили</a>, що банки, які ліквідуються, здійснили перехід на міжнародний стандарт номера банківського рахунку IBAN.</p>
      <p>Перехідний період впровадження міжнародного номеру банківського рахунку в Україні триватиме до 12 січня 2020 року включно і протягом цього часу позичальники для погашення заборгованості перед банками, що ліквідуються, можуть використовувати як нові платіжні реквізити так і ті, що застосовувалися до запровадження міжнародного стандарту. Проте, з 13 січня 2020 року усі розрахунки в банківській системі здійснюватимуться виключно з використанням IBAN. З цієї дати позичальникам банків, що ліквідуються, в платіжних документах необхідно замість «код банку» та «рахунок» вказувати номер накопичувального рахунку банку IBAN.</p>
      <p>Нагадаємо: з 1 листопада усі банки України повністю <a href="https://mind.ua/news/20203984-banki-ukrayini-povnistyu-zavershili-perehid-na-mizhnarodnij-standart-iban">завершили перехід</a> на міжнародний стандарт номера банківського рахунка IBAN.</p>
      <p>Перехід на стандарт IBAN<a href="https://mind.ua/news/20200555-vidsogodni-startue-zaprovadzhennya-mizhnarodnogo-nomera-bankivskogo-rahunku-iban"> розпочався 5 серпня 2019 року</a> і тривав до 31 жовтня 2019 року.</p>
      <p>З 1 жовтня 2019 року <a href="https://mind.ua/news/20202708-vidsogodni-zminilis-rahunki-dlya-oplati-podatkiv-vidpovidno-zi-standartami-iban">вступили в силу</a> нові рахунки для оплати податків, зборів та інших платежів в державний та місцеві бюджети відповідно до стандарту IBAN.</p>
      <p>У лютому 2019 року НБУ <a href="https://mind.ua/news/20194103-nbu-perenis-zastosuvannya-mizhnarodnogo-bankivskogo-rahunku-iban-z-kvitnya-na-pochatok-serpnya">переніс застосування міжнародного номера банківського рахунку IBAN</a> до початку серпня з 1 квітня 2019 року. Також у квітні 2019 року, регулятор <a href="https://mind.ua/news/20196172-nacbank-vvede-novi-vimogi-do-rekvizitiv-rozrahunkovih-dokumentiv">повідомив про оновлення вимог до заповнення реквізитів</a> розрахункових документів у зв'язку із запровадженням в міжнародного номера банківського рахунку IBAN.</p>
      <p>Джерело: http://www.fg.gov.ua/231-pres-reliz-fgv/45822-banki-shcho-likviduyut-sya-onovili-rekviziti-nakopichuval-nikh-rakhunkiv-vidpovidno-do-standartu-iban</p>
      <related>
        <h4>Також читайте</h4>
        <a href="https://mind.ua/news/20205265-rekrut-bankrutstvo-bankiv-absolyutno-normalnij-proces"/>
        <a href="https://mind.ua/publications/20205236-direktor-rozporyadnik-fondu-garantuvannya-vkladiv-mi-ne-hochemo-krovi-mi-hochemo-groshej"/>
        <a href="https://mind.ua/news/20205243-forvard-bank-vviv-poslugu-apple-pay-dlya-vlasnikiv-kartok-mastercard"/>
      </related>
    </article>
  </body>
</html>