<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628500/%E0%A6%95%E0%A7%9F%E0%A7%87%E0%A6%95-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A6%B0-%E0%A6%AE%E0%A6%A7%E0%A7%8D%E0%A6%AF%E0%A7%87-%E0%A6%89%E0%A6%A0%E0%A7%87-%E0%A6%97%E0%A7%87%E0%A6%B2-%E0%A6%B8%E0%A7%9C%E0%A6%95%E0%A7%87%E0%A6%B0-%E0%A6%A8%E0%A6%A4%E0%A7%81%E0%A6%A8-%E0%A6%95%E0%A6%BE%E0%A6%B0%E0%A7%8D%E0%A6%AA%E0%A7%87%E0%A6%9F%E0%A6%BF%E0%A6%82"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T15:14:00+00:00"/>
    <meta property="og:title" content="কয়েক ঘণ্টার মধ্যে উঠে গেল সড়কের নতুন কার্পেটিং"/>
    <meta property="og:description" content="রোববার গভীর রাত পর্যন্ত কাজ করে সড়কটির কার্পেটিং শেষ করা হয়েছিল। কিন্তু কয়েক ঘণ্টা না পেরোতেই উঠে গেছে সেই নতুন কার্পেটিং। ঘটনাটি ঘটেছে ঢাকার আশুলিয়ার গাজিরচট এলাকায়। এ ঘটনায় এলাকাবাসীর মধ্যে ক্ষোভের সৃষ্টি হয়েছে। পরে হাত দিয়ে টেনে কার্পেটিং তুলে নিম্নমানের কাজের প্রতিবাদ জানান স্থানীয় বাসিন্দারা।"/>
  </head>
  <body>
    <article>
      <h1>কয়েক ঘণ্টার মধ্যে উঠে গেল সড়কের নতুন কার্পেটিং</h1>
      <address><time datetime="2019-12-09T15:14:00+00:00">09 Dec 2019, 15:14</time> by <a rel="author">নিজস্ব প্রতিবেদক, সাভার</a></address>
      <p>রোববার গভীর রাত পর্যন্ত কাজ করে সড়কটির কার্পেটিং শেষ করা হয়েছিল। কিন্তু কয়েক ঘণ্টা না পেরোতেই উঠে গেছে সেই নতুন কার্পেটিং। ঘটনাটি ঘটেছে ঢাকার আশুলিয়ার গাজিরচট এলাকায়। এ ঘটনায় এলাকাবাসীর মধ্যে ক্ষোভের সৃষ্টি হয়েছে। পরে হাত দিয়ে টেনে কার্পেটিং তুলে নিম্নমানের কাজের প্রতিবাদ জানান স্থানীয় বাসিন্দারা।</p>
      <p>এলাকাবাসী জানান, গতকাল রোববার সকাল থেকে শুরু করে গভীর রাত পর্যন্ত সড়কটিতে কার্পেটিংয়ের কাজ করা হয়। আজ সোমবার ভোরের আগেই ঠিকাদারের লোকজন কাজ শেষ করে চলে যান। কিন্তু যানবাহন চলাচল শুরু হতেই কয়েক ঘণ্টা পরে উঠে যায় সেই কার্পেটিং।</p>
      <p>আরিয়ামোড় এলাকার ব্যবসায়ী কামরুজ্জামান বলেন, বেলা ১১টার দিকে একটি ট্রাক ওই সড়ক দিয়ে যাচ্ছিল। চালক ব্রেক করার সঙ্গে সঙ্গে চাকার ঘষায় অনেকটা জায়গার কার্পেটিং উঠে যায়। পরে নিম্নমানের কাজের প্রতিবাদস্বরূপ এলাকাবাসী হাত দিয়ে টেনে কিছুটা কার্পেটিং তুলে ফেলেন। এ সময় তাঁরা পুরো সড়কের কার্পেটিং তুলে ফেলে নতুন করে কার্পেটিং করার দাবি জানান।</p>
      <p>সাভার উপজেলা প্রকৌশলীর কার্যালয় সূত্রে জানা গেছে, গাজিরচট এলাকার ফায়ার রেঞ্জ থেকে ঊষা পোলট্রি পর্যন্ত ৬০০ মিটার সড়কে কার্পেটিং করা হয়। উপজেলা প্রকৌশল অধিদপ্তরের তত্ত্বাবধানে ফাস্ট বিল্ট নামের একটি ঠিকাদারি প্রতিষ্ঠান এ কাজ করে। কাজের প্রাথমিক ব্যয় ধরা হয়েছিল ১৪ লাখ টাকা। সড়কটি আড়াই থেকে প্রায় তিন মিটার প্রশস্ত করার কথা ছিল।</p>
      <p>সাভার উপজেলা প্রকৌশলী সালেহ হাসান প্রামাণিক প্রথম আলোকে বলেন, কার্পেটিং উঠে যাওয়ার খবর পেয়ে ঘটনাস্থলে প্রকৌশলী পাঠানো হয়েছে। বিষয়টি খতিয়ে দেখে ব্যবস্থা নেওয়া হবে।</p>
    </article>
  </body>
</html>