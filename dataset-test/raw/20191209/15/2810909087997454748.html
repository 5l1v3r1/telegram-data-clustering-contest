<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361430"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T15:20:00+00:00"/>
    <meta property="og:title" content="Почела градња тунела Зеница (ВИДЕО)"/>
    <meta property="og:description" content="Бушењем тунела Зеница дужине око 2,5 километара на поддионици Понирак-Враца, чија је вриједности око 59,5 милиона евра без ПДВ-а, почела је његова изградња у оквиру ауто-пута на Коридору 5Ц."/>
  </head>
  <body>
    <article>
      <h1>Почела градња тунела Зеница (ВИДЕО)</h1>
      <address>
        <time datetime="2019-12-09T15:20:00+00:00">09 Dec 2019, 15:20</time>
      </address>
      <p>
        <i>Бушењем тунела Зеница дужине око 2,5 километара на поддионици Понирак-Враца, чија је вриједности око 59,5 милиона евра без ПДВ-а, почела је његова изградња у оквиру ауто-пута на Коридору 5Ц.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153071.jpg"/>
        <figcaption>Почело пробијање тунела Зеница (фото:Е.М.Клих.ба)</figcaption>
      </figure>
      <p>Средства за тунел обезбијеђена су путем Европске инвестиционе банке у висини од 50 милиона евра и бесповратним средствима ЕУ од 19 милиона евра у оквиру Агенде за повезивање преко инвестиционог оквира за Балкан, саопштено је из предузећа Аутоцесте ФБиХ.</p>
      <p>Тунел ће скратити пут Зеница-Жепче за пет километара.</p>
      <p>Директор предузећа Аутоцесте ФБиХ, Аднан Терзић, рекао је да ће се овај тунел спојити са заобилазницом код Зенице и спустити се у Немилој на магистрални пут М-17.</p>
      <p>Федерални министар саобраћаја и веза Денис Ласић рекао је да је рок за завршетак радова 30 мјесеци, што говори о озбиљности пројекта, те нагласио да ће реализацијом бити боља саобраћајна повезаност.</p>
      <p>Шеф Делегације ЕУ у БиХ Јохан Затлер истакао је да је предност овог пројекта повезивање БиХ са земљама у региону, али и ЕУ.</p>
      <p>- Задовољство ми је да је ЕУ у стању финансијским средствима пратити своја декларативна опредјељења, обезбиједивши 31 милион евра бесповратних средстава. Ово данас је једна и те како позитивна прича у мору оних да БиХ касни, да је на зачељу - рекао је Затлер.</p>
      <figure>
        <iframe src="https://www.youtube.com/embed/0yX7187phWo" width="658" height="360" data-service="Youtube" scrolling="no"/>
      </figure>
      <p>Представник ЕИБ-а за БиХ Сандрин Фрискиа изјавила је да БиХ кроз модернизацију путне инфраструктуре јача свој развој и унапређује безбједност саобраћаја.</p>
      <p>- Овај пројекат је примјер дугогодишње сарадње коју имамо с Аутоцестама ФБиХ, али и с другима који су обезбиједили неповратна средства. Данашња церемонија означава нови темељ на дионици Коридора 5Ц - рекла је Фрискиа.</p>
      <p>Директор Канцеларије Европске банке за обнову и развој у БиХ Мануела Насл рекла је да је Коридор 5Ц стратешки пројект, те додала да не постојање квалитетне инфраструктуре представља и препреку економском развоју јер се проток људи и робе може обезбиједити само на тај начин.</p>
      <p>- Коридор 5Ц сигнал је за бржу интеграцију регије Балкана, а самим тим и Европе. Поносни смо да смо у реализацији овог циља партнери са ЕИБ-ом, ЕУ и локалним властима - рекла је Насл.</p>
      <p>Обиљежавању почетка радова присуствовао је предсједник ФБиХ Маринко Чавара.</p>
      <figure>
        <iframe src="https://www.youtube.com/embed/bQef22FTg5w" width="658" height="360" data-service="Youtube" scrolling="no"/>
      </figure>
    </article>
  </body>
</html>