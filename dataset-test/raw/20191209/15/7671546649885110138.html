<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916461"/>
    <meta property="og:site_name" content="Dnevnik"/>
    <meta property="article:published_time" content="2019-12-09T15:30:00+00:00"/>
    <meta property="og:title" content="Na Severnoprimorskem konec tedna huje poškodovani dve mladoletni osebi"/>
    <meta property="og:description" content="Severnoprimorski policisti so konec tedna obravnavali dve hudi poškodbi mladoletne osebe. V soboto je v Goriških Brdih otroka povozil traktor, zaradi hudih poškodb je v oskrbi v UKC Ljubljana. Že v petek zvečer pa je mladoletnik padel z balkona hiše v Godoviču in si huje poškodoval hrbtenico. Tudi njega so na zdravljenje odpeljali v UKC Ljubljana."/>
  </head>
  <body>
    <article>
      <h1>Na Severnoprimorskem konec tedna huje poškodovani dve mladoletni osebi</h1>
      <address><time datetime="2019-12-09T15:30:00+00:00">09 Dec 2019, 15:30</time> by <a rel="author">STA</a></address>
      <p>
        <b>Severnoprimorski policisti so konec tedna obravnavali dve hudi poškodbi mladoletne osebe. V soboto je v Goriških Brdih otroka povozil traktor, zaradi hudih poškodb je v oskrbi v UKC Ljubljana. Že v petek zvečer pa je mladoletnik padel z balkona hiše v Godoviču in si huje poškodoval hrbtenico. Tudi njega so na zdravljenje odpeljali v UKC Ljubljana.</b>
      </p>
      <p>Kot so sporočili s Policijske uprave Nova Gorica, se je na lokalni cesti izven naselja Hruševlje v Občini Brda v soboto dopoldne zgodila prometna nesreča, v kateri je bil huje poškodovan otrok. Po sedanjih ugotovitvah je 70-letnemu vozniku traktorja na vozišče nenadoma pritekel otrok. Voznik traktorja je z levim kolesom traktorja zapeljal preko mladostnika, ki je pri tem utrpel hude telesne poškodbe.</p>
      <p>Novogoriški reševalci so poškodovanca prevzeli od njegovih staršev med potjo v bolnišnico, ga oskrbeli in prepeljali do šempetrske bolnišnice. Od tam so otroka kasneje z vojaškim helikopterjem odpeljali na nadaljnje zdravljenje v Univerzitetni klinični center (UKC) Ljubljana.</p>
      <p>Prometni policisti bodo o vseh ugotovljenih dejstvih s pisnim poročilom obvestili novogoriško tožilstvo.</p>
      <p>Že v petek zvečer pa je na območju naselja Godovič z balkona stanovanjske hiše v globino približno štiri metre na travnato ravno podlago padla in se huje poškodovala mladoletna oseba. Pomoč so ji nudili njeni prijatelji, zaradi bolečin v predelu hrbta pa so jo odpeljali v Zdravstveni dom Idrija. Od tam so jo idrijski reševalci odpeljali na nadaljnje zdravljenje v UKC Ljubljana.</p>
      <p>Kot so sporočili s PU Nova Gorica, je tuja krivda za nesrečo izključena, zato bodo idrijski policisti spisali poročilo za tožilstvo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916539/kronika/celno-trcenje-pri-naselju-plave"/>
        <a href="https://www.dnevnik.si/1042916213/kronika/1042916213"/>
        <a href="https://www.dnevnik.si/1042916219/kronika/stari-znanec-policije-zopet-razgrajal"/>
        <a href="https://www.dnevnik.si/1042912104/kronika/ugrabljeno-zensko-vozil-v-prtljazniku"/>
      </related>
    </article>
  </body>
</html>