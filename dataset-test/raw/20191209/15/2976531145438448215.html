<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/malskillnad-kan-avgora-sveriges-vm-ode"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T15:58:00+00:00"/>
    <meta property="og:title" content="Målskillnad kan avgöra Sveriges VM-öde"/>
    <meta property="og:description" content="Även om Sverige vinner mot både Rumänien och Montenegro har handbollsdamerna inte en VM-semifinal i egna händer. Allt kan kokas ner till en målskillnadsaffär mot Spanien. – Det hade varit oerhört surt att inte nå en semifinal på grund av målskillnad, sä"/>
  </head>
  <body>
    <article>
      <h1>Målskillnad kan avgöra Sveriges VM-öde</h1>
      <h2>Även om Sverige vinner mot både Rumänien och Montenegro har handbollsdamerna inte en VM-semifinal i egna händer. Allt kan kokas ner till en målskillnadsaffär mot Spanien. – Det hade varit oerhört surt att inte nå en semifinal på grund av målskillnad, säger Nathalie Hagman.</h2>
      <address><time datetime="2019-12-09T15:58:00+00:00">09 Dec 2019, 15:58</time> by <a rel="author">TT</a></address>
      <p>Efter den osannolika upphämtningen till oavgjort (28–28) mot Spanien lever fortsatt handbolls-VM för Sverige. Vägen till fredagens semifinaler i japanska Kumamoto är dock snårig.</p>
      <p>Om Blågult tar två raka segrar mot Rumänien på tisdag och Montenegro på onsdag måste Sverige ändå få hjälp av andra lag i mellanrundans grupp 2.</p>
      <p>– Saker och ting ska gå lite vår väg, men vi kommer gå in och försöka vinna de här matcherna. Sedan får vi se om det är tillräckligt eller inte, säger den svenska högersexan Nathalie Hagman.</p>
      <p>Japan och Rumänien (båda på noll poäng) är borta från kampen om medaljmatcherna. I stället är det Ryssland (maximala sex poäng), Spanien (fem), Montenegro (fyra) och Sverige (tre) som gör upp om de två främsta platserna i gruppen.</p>
      <p>Att Ryssland ska klappa ihop och förlora två raka matcher är inte sannolikt. Laget som Blågult får sikta in sig på att gå förbi är i stället Spanien, som avslutar mot Japan och Ryssland.</p>
      <p>Om Spanien och Sverige hamnar på samma poängskörd kommer flest antal gjorda mål i mellanrundan att avgöra och där ligger Blågult långt efter. Spanien har 16 plusmål till godo på svenskorna inför de två sista matcherna.</p>
      <p>– Bara att vinna mot Rumänien och Montenegro skulle vara bra i sig, men sedan ska man hämta in så många mål. Men vi får fokusera först på Rumänien, säger mittnian Isabelle Gulldén.</p>
      <p>En annan nackdel med blågula ögon är att Ryssland kan vara klart för semifinal och inte ha något att spela för mot Spanien på onsdag. Ryssland–Spanien avgörs innan Sverige ställs mot Montenegro, som möts i gruppens sista match.</p>
      <p>– Då vet man ju lite mer specifikt vad som krävs. Det hade varit oerhört surt, om vi lyckas vinna de två sista, att inte nå en semifinal på grund av målskillnad. Det blir väl väldigt, väldigt bittert om det skulle sluta så, säger Nathalie Hagman.</p>
      <p>I Rumänien är det osäkert om vänsternian Cristina Neagu – fyra gånger utsedd till världens bästa handbollsspelare – kan spela. Neagu kom tillbaka kort innan VM efter en korsbandsskada, men har efter många tuffa matcher fått ont i sitt knä.</p>
      <p>Hagman – liksom Gulldén – har spelat med världsstjärnan i Bukarest.</p>
      <p>– Hon är oerhört bra. Framför allt i landslaget känns det som att hon bär hela nationen på sina axlar. Hon kan gå på knäna, men kommer ändå alltid att ge 110 procent. När det är färdigspelat för Rumänien i mästerskapet, då kanske hon lägger sig och ger upp, säger Nathalie Hagman.</p>
      <hr/>
      <p>Fakta</p>
      <h3>Handbolls-VM i Japan</h3>
      <p>Ställning i grupp 2 i mellanrundan av handbolls-VM i Japan (efter första omgången): 1) Ryssland, 6 poäng (+27)</p>
      <p>2) Spanien, 5 poäng (+16)</p>
      <p>3) Montenegro, 4 poäng (+4)</p>
      <p>4) Sverige, 3 poäng (0)</p>
      <p>5) Japan, 0 poäng (-22)</p>
      <p>6) Rumänien, 0 poäng (-25)</p>
      <p>Spelschemat, tisdag: Ryssland–Montenegro (klockan 07, svensk tid), Japan–Spanien (kl 10), Sverige–Rumänien (kl 12.30). Onsdag: Spanien–Ryssland (kl 07), Rumänien–Japan (kl 10), Sverige–Montenegro (kl 12.30).</p>
      <p>De två främsta i gruppen går vidare till semifinal. Detta särskiljer om två eller flera lag hamnar på samma poäng: 1) poäng tagna i inbördes möten, 2) målskillnaden i inbördes möten, 3) flest gjorda mål i inbördes möten, 4) målskillnad i alla matcher, 5) flest gjorda mål, 6) lottning.</p>
    </article>
  </body>
</html>