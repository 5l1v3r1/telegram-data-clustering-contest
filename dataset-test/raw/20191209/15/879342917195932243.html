<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/12/09/karta/karta-oos-sytuacziya-sxodi-ukrayiny-9-hrudnya"/>
    <meta property="og:site_name" content="Слово і Діло"/>
    <meta property="article:published_time" content="2019-12-09T15:37:00+00:00"/>
    <meta property="og:title" content="Карта ООС: ситуація на сході України на 9 грудня"/>
    <meta property="og:description" content="Ситуація на сході країни станом на 9 грудня 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 9 грудня</h1>
      <address>
        <time datetime="2019-12-09T15:37:00+00:00">09 Dec 2019, 15:37</time>
      </address>
      <p>
        <b>Ситуація на сході країни станом на 9 грудня 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/11/100605/karta-ato-rnbo-2019-12-09-uk_origin.jpg"/>
      </figure>
      <p>Активність російсько-окупаційних військ на лінії зіткнення, порівняно з попередньою добою, знову дещо зменшилася – противник обстріляв наші позиції 7 разів, застосовуючи гранатомети різних систем, великокаліберні кулемети та стрілецьку зброю.</p>
      <p>За минулу добу внаслідок ворожих обстрілів жоден з наших воїнів не загинув і не був поранений.</p>
      <p>
        <b>Луганський напрямок</b>
      </p>
      <p>З 18:00 до кінця доби обліковано 3 обстріли.</p>
      <p>Так, поблизу Кримського і Хутора Вільного окупанти відкривали вогонь з гранатометів різних систем, кулеметів великого калібру та стрілецької зброї.</p>
      <p>А позиції наших військ біля Травневого обстріляли зі станкових протитанкових гранатометів, кулеметів та стрілецької зброї.</p>
      <p>
        <b>Донецький напрямок</b>
      </p>
      <p>Тут порушень режиму тиші було 4.</p>
      <p>Неподалік Мар’їнки та Широкиного, відповідно вночі та вранці, лунали ворожі ручні протитанкові гранатомети, великокаліберні кулемети та стрілецька зброя.</p>
      <p>Близько 09:00 з кулеметів великого калібру противник більше 20 хвилин вів вогонь по опорних пунктах підрозділів Об’єднаних сил, обладнаних в районі Павлополя.</p>
      <p>А з 17:40 до 17:50 окупанти з автоматичних гранатометів та стрілецької зброї обстрілювали військовослужбовців Збройних Сил України, які виконують бойові завдання поблизу Василівки.</p>
      <p>
        <b>Обстановка на сьогодні, 09 грудня</b>
      </p>
      <p>Від початку поточної доби до 12:30 російсько-окупаційні війська вогневої активності не проявляли.</p>
      <p>Втрат з нашого боку немає.</p>
    </article>
  </body>
</html>