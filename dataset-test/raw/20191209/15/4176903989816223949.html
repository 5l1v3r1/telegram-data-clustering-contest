<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/eu-odobrila-32-mlrd-e-subvencija-za-razvoj-indust-baterija/"/>
    <meta property="og:site_name" content="Krstarica"/>
    <meta property="article:published_time" content="2019-12-09T15:03:00+00:00"/>
    <meta property="og:title" content="EU odobrila 3,2 mlrd € subvencija za razvoj indust. baterija"/>
    <meta property="og:description" content="BRISEL - Evropska unija odobrila je plan sedam zemalja članica da subvencionišu razvoj industrije električnih baterija sa 3,2 milijarde evra u nastojanju"/>
  </head>
  <body>
    <article>
      <h1>EU odobrila 3,2 mlrd € subvencija za razvoj indust. baterija</h1>
      <address><time datetime="2019-12-09T15:03:00+00:00">09 Dec 2019, 15:03</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524278-750x430.jpg"/>
        <figcaption>Foto: Tanjug/Tanjug, video arhiva</figcaption>
      </figure>
      <p>BRISEL – Evropska unija odobrila je plan sedam zemalja članica da subvencionišu razvoj industrije električnih baterija sa 3,2 milijarde evra u nastojanju da ograniče dominaciju Kine u toj sferi.</p>
      <p>Zvanični Brisel je saopštio danas da će plan o sobvencijama koji će finansirati Belgija, Finska, Francuska, Nemačka, Italija, Poljska i Švedska podržati istraživanje i inovacije u ovom ključnom sektoru u kojem Evropa zaostaje za azijskim konkurentima i gde se u velikoj meri oslanja na uvoz, izveštava agencija AP.</p>
      <p>Prema EU, ovo finansiranje zemalja članica trebalo bi da podstakne mobilisanje dodatnih pet milijardi evra privatnih investicija.</p>
      <p>„Proizvodnja baterija u Evropi je od strateškog interesa za našu ekonomiju i društvo zbog svog potencijala u smislu čiste mobilnosti i energije, otvaranja novih radnih mesta, održivosti i konkurentnosti“, izjavila je Margret Vestager, evropska komesarka za politiku konkurencije.</p>
      <p>„Odobrena pomoć će osigurati da ovaj važan projekat može da krene bez neopravdanog narušavanja konkurencije“, dodala je ona.</p>
      <p>Evropska komisija je saopštila da će državni novac biti usmeren ka 17 različitih kompanija koje pokrivaju ceo proizvodni lanac, od vađenja minerala do proizvodnje i reciklaže baterija.</p>
      <p>Nova predsednica EK Ursula Fon der Lejen je borbu protiv klimatskih promena postavila kao jedan od svojih prioriteta, a razvoj baterija za električna vozila uklapa se u njen plan za smanjenje emisije ugljenika u EU za najmanje 50 odsto do 2030. godine u odnosu na nivoe iz 1990-ih.</p>
      <p>„Razvoj evropske industrije baterija doprineće ostvarenju cilja Evropske unije da do 2050. godine postane prvi ugljenično neutralan kontinent“, navodi se u saopštenju francuskog ministarstva ekonomije.</p>
      <p>Francuska je najavila da će u partnerstvu sa Nemačkom finansirati rad na istraživanju i razvoju litijum-jonskih baterija automobilske grupe Pežo-Sitroen i kompanije Saft koja proizvodi baterije, pri čemu biti izgrađene dve fabrike u obe zemlje.</p>
      <p>(Tanjug)</p>
    </article>
  </body>
</html>