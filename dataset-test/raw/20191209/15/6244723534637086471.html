<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/barczewo-symulowany-atak-terrorystyczny-na-szkole-oswiadczenie-policji/sv549vc"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T15:21:48+00:00"/>
    <meta property="og:title" content="Policja wiedziała o planach symulacji ataku terrorystycznego w szkole. Wydano oświadczenie"/>
    <meta property="og:description" content="&quot;Dyrektor szkoły o zaplanowanym przedsięwzięciu pisemnie poinformowała Komendanta Komisariatu Policji w Barczewie&quot; - stwierdzili funkcjonariusze w oświadczeniu opublikowanym na stronie Komendy Miejskiej Policji w Olsztynie. 14 listopada, bez wiedzy uczniów i nauczycieli, zamaskowani mężczyźni dokonali symulowanego ataku na szkołę."/>
  </head>
  <body>
    <article>
      <h1>Policja wiedziała o planach symulacji ataku terrorystycznego w szkole. Wydano oświadczenie</h1>
      <h2>"Dyrektor szkoły o zaplanowanym przedsięwzięciu pisemnie poinformowała Komendanta Komisariatu Policji w Barczewie" - stwierdzili funkcjonariusze w oświadczeniu opublikowanym na stronie Komendy Miejskiej Policji w Olsztynie. 14 listopada, bez wiedzy uczniów i nauczycieli, zamaskowani mężczyźni dokonali symulowanego ataku na szkołę.</h2>
      <address><time datetime="2019-12-09T15:21:48+00:00">09 Dec 2019, 15:21</time> by <a rel="author" href="http://www.onet.pl/" target="_blank">Media</a></address>
      <p>W czwartek 14 listopada 2019 r. doszło do symulacji ataku terrorystycznego w barczewskiej "trójce". Uczniowie i nauczyciele nie zostali poinformowani o przeprowadzanej akcji. Byli w klasach, gdy zaczęły do nich dobiegać huki z korytarza. Po nich przyszły krzyki, odgłosy biegania i dźwięki, które dzieci znały dotąd tylko z filmów: strzelających pistoletów oraz karabinów.</p>
      <p>Dopiero po sterroryzowaniu szkoły ktoś w końcu wytłumaczył uczniom i nauczycielom, że to nie był prawdziwy <a href="https://kujawsko-pomorskie.onet.pl/strzelanina-w-brzesciu-kujawskim-rozmowa-z-byla-dziewczyna-marka-n/2rdw4m7">atak terrorystyczny</a>, tylko ćwiczenia, a osoby w kominiarkach to nie terroryści, lecz członkowie grupy rekonstrukcyjnej i fani militariów. Dzieci były jednak roztrzęsione i zapłakane. Jedno dostało ataku paniki. W porozumieniu z kuratorium burmistrz <a href="https://wiadomosci.onet.pl/kraj/barczewo-symulacja-ataku-terrorystow-na-szkole-dzieci-byly-przerazone/y7vdp9s">Barczewa</a> odwołał już dyrektorkę szkoły Alicję Hannę Sawicką.</p>
      <p>Początkowo w mediach pojawiły się informacje o tym, że policja nie została poinformowana o planowanej akcji. Teraz jednak funkcjonariusze opublikowali oświadczenie na stronie Komendy Miejskiej Policji w <a href="https://olsztyn.onet.pl/">Olsztynie</a>. Wynika z niego, że policja wiedziała o zamiarze przeprowadzenia symulacji.</p>
      <h3>Oświadczenie policji: dyrektor szkoły pisemnie informowała komendanta</h3>
      <p>Poniżej pełne oświadczenie ze strony KMP w Olsztynie.</p>
      <p>
        <i>W związku z wydarzeniami związanymi z próbnym alarmem terrorystycznym na terenie Barczewskiego Zespołu Szkół informuję, że dyrektor szkoły o zaplanowanym przedsięwzięciu pisemnie poinformowała Komendanta Komisariatu Policji w Barczewie. Pismo w tej sprawie wpłynęło na adres jednostki 8 listopada 2019 roku. W jego treści dyrekcja szkoły nie prosiła ani o pomoc w organizacji, ani o udział w ćwiczeniach policjantów na żadnym etapie planowanego przedsięwzięcia.</i>
      </p>
      <p>
        <i>Pismo, które wpłynęło do Komisariatu Policji w Barczewie, miało jedynie charakter informacyjny, na wypadek ewentualnych zgłoszeń w sprawie zdarzeń związanych z ćwiczeniami. Podkreślamy, że w dniu przeprowadzenia ćwiczeń, a także po ich zakończeniu do Komisariatu Policji w Barczewie nie wpłynęło żadne zgłoszenie z prośbą o interwencję w związku z wydarzeniami w szkole.</i>
      </p>
      <p>
        <i>Po zakończeniu ćwiczeń, w związku z wątpliwościami i kontrowersjami jakie wywołał sposób ich przeprowadzenia, do Komendy Miejskiej Policji w Olsztynie, jako podmiotu nadzorującego pracę podległych jej komisariatów i posterunków policji powiatu olsztyńskiego, wpłynęły pytania ze strony dziennikarzy o udział policjantów i zakres ich wiedzy w tej sprawie. Wówczas doszło do niezamierzonego przeoczenia i złej interpretacji faktów, co do stopnia poinformowania policjantów na temat planowanych ćwiczeń. Wyrażamy ubolewanie, że do takiej sytuacji doszło. Potwierdzam, że do Komendanta Komisariatu Policji w Barczewie dnia 08.11.2019 wpłynęło pismo informujące o planowanych ćwiczeniach z udziałem pozorantów. Jednocześnie zaprzeczam, aby w piśmie zwracano się do policjantów z prośbą o udział w ćwiczeniach lub konsultacje w tej sprawie.</i>
      </p>
      <p>
        <i>Z poważaniem.</i>
      </p>
      <p>
        <i>asp. Rafał Prokopczyk, oficer prasowy Komendanta Miejskiego Policji w Olsztynie.</i>
      </p>
      <p>
        <a href="http://onet.tv/i/news/gry-uliczne-seria-2-odcinek-2-adam-rapacki/1q964h">Gry uliczne. Seria 2, odcinek 2: Adam Rapacki</a>
      </p>
      <p>Źródło: <a href="https://wiadomosci.onet.pl/kraj/barczewo-symulacja-ataku-terrorystow-na-szkole-dzieci-byly-przerazone/y7vdp9s">Onet</a>, <a href="http://olsztyn.policja.gov.pl/o02/aktualnosci/64438,Oswiadczenie-Komendy-Miejskiej-Policji-w-Olsztynie-dotyczace-informacji-medialny.html">Policja</a></p>
      <p>(pmd)</p>
    </article>
  </body>
</html>