<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cultura/mangia_banana_cattelan-6706416/news/2019-12-09/"/>
    <meta property="og:site_name" content="Agi"/>
    <meta property="article:published_time" content="2019-12-09T15:53:00+00:00"/>
    <meta property="og:title" content="Chi è l'artista che ha mangiato la banana di Cattelan e perché l'ha fatto"/>
    <meta property="og:description" content="Il frutto, attaccato al muro con il nastro adesivo, era stato venduto per 120 mila dollari. Un performer l'ha divorato"/>
  </head>
  <body>
    <article>
      <h1>Chi è l'artista che ha mangiato la banana di Cattelan e perché l'ha fatto</h1>
      <h2>Il frutto, attaccato al muro con il nastro adesivo, era stato venduto per 120 mila dollari. Un performer l'ha divorato</h2>
      <address><time datetime="2019-12-09T15:53:00+00:00">09 Dec 2019, 15:53</time> by <a rel="author">AGI - Agenzia Giornalistica Italia</a></address>
      <p>La <b>banana</b> attaccata al muro con uno scotch color argento, ennesima opera provocazione di <b>Maurizio Cattelan</b>, è stata mangiata da un artista performer, <b>David Datuna</b>. L'opera, intitolata 'Comedian', era in mostra alla <b>galleria Perrotin</b>, all'Art Basel di Miami, una delle fiere di arte contemporanea più importanti del mondo.</p>
      <p>L'opera, in edizione limitata, era già stata acquistata per <b>120 mila dollari</b>. Ma David Datuna l'ha staccata dalla parete, l'ha sbucciata e se l'è mangiata. E' accaduto sabato, verso l'ora di pranzo, e l'artista l'ha documentato su Instagram: "Adoro l'opera di Maurizio Cattelan, in particolare questa installazione. È davvero deliziosa...".</p>
      <figure>
        <iframe src="https://www.youtube.com/embed/jp5B7llEGGQ" width="640" height="360" data-service="Youtube" scrolling="no"/>
      </figure>
      <p>A sentire il Miami Herald, <b>Emmanuel Perrotin</b> , il gallerista che segue Cattelan da anni, si è precipitato indietro dall'aeroporto quando ha saputo l'accaduto e con l'aiuto di un assistente ha rapidamente sostituito la banana. Ed è tutto regolare: l'opera viene infatti accompagnata da un certificato di autenticità, il che significa che i proprietari quando vedono che è troppo matura, possono tranquillamente sostituirla. A ogni buon conto, successivamente a proteggere la banana sono stati schierati quattro guardie. L'artista georgiano è stato interrogato dalla polizia, ma non arrestato.</p>
      <p>L'opera è stata venduta in cinque esemplari, tre venduti a Miami, due a musei. Una degli acquirenti, secondo il New York Times, è la parigina <b>Sarah Andelman</b>, fondatrice dei negozi<b> Colette</b>. </p>
      <p>David Datuna è noto per la serie<b> Viewpoint of Millions</b> che esplora il significato dell'identità culturale da ogni punto di vista, considerandolo unico. La tecnica usata in Viewpoint of Millions è una rete di lenti ottiche positive e negative sospese su un'immagine stratificata, a collage, su un ampio supporto che comprende spesso fotografie, articoli di giornali, ritagli di riviste, pittura e colore. La superficie prismatica nasconde e rivela il lavoro sottostante, mentre le lenti simboleggiano identità individuale, illusione, percezione, frammentazione e unificazione. Ritratti, bandiere e icone sono temi ricorrenti all'interno della serie, Le sue opere sono state esposte in Europa, Russia, Cina e Stati Uniti.</p>
      <related>
        <a href="https://www.agi.it/estero/gabinetto_oro_cattelan_rubato-6190800/news/2019-09-16/"/>
      </related>
    </article>
  </body>
</html>