<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/real-estate/126810/tte-piran-tin-anioysa-oi-times-grafeion-kai-katastimaton"/>
    <meta property="og:site_name" content="Insider"/>
    <meta property="article:published_time" content="2019-12-09T15:06:00+00:00"/>
    <meta property="og:title" content="ΤτΕ: «Πήραν την ανιούσα» οι τιμές γραφείων και καταστημάτων"/>
    <meta property="og:description" content="Σημαντική αύξηση καταγράφηκε στις τιμές γραφείων και καταστημάτων στο πρώτο τρίμηνο του 2019. Τι δείχνουν τα στοιχεία της Τράπεζας της Ελλάδας."/>
  </head>
  <body>
    <article>
      <h1>ΤτΕ: «Πήραν την ανιούσα» οι τιμές γραφείων και καταστημάτων</h1>
      <h2>Σημαντική αύξηση καταγράφηκε στις τιμές γραφείων και καταστημάτων στο πρώτο τρίμηνο του 2019. Τι δείχνουν τα στοιχεία της Τράπεζας της Ελλάδας.</h2>
      <address>
        <time datetime="2019-12-09T15:06:00+00:00">09 Dec 2019, 15:06</time>
      </address>
      <p><b>Αύξηση κατέγραψαν οι τιμές αλλά και τα μισθώματα των γραφείων και των καταστημάτων το πρώτο τρίμηνο του 2019, </b>όπως προκύπτει από τα προσωρινά στοιχεία που ανακοίνωσε η<b> Τράπεζα της Ελλάδος.</b></p>
      <h3>Δείκτης τιμών γραφείων</h3>
      <p>Ειδικότερα, με βάση τα διαθέσιμα προσωρινά στοιχεία, το πρώτο εξάμηνο του 2019 οι ονομαστικές τιμές γραφειακών χώρων υψηλών προδιαγραφών για το σύνολο της χώρας αυξήθηκαν κατά 2,2% σε σχέση με το πρώτο εξάμηνο του 2018. Κατά την ίδια περίοδο, οι ονομαστικές τιμές γραφειακών χώρων υψηλών προδιαγραφών αυξήθηκαν στην ευρύτερη περιοχή της Αθήνας κατά 2,0%, στη Θεσσαλονίκη οριακά κατά 0,1% και στην υπόλοιπη Ελλάδα κατά 2,9%.</p>
      <p>Με βάση τα αναθεωρημένα στοιχεία, το 2018 ο μέσος ετήσιος ρυθμός αύξησης των ονομαστικών τιμών γραφείων υψηλών προδιαγραφών για το σύνολο της χώρας διαμορφώθηκε στο 7,2%. Ο αντίστοιχος ρυθμός μεταβολής για την Αθήνα ήταν 9,0%, ενώ για τη Θεσσαλονίκη και την υπόλοιπη Ελλάδα ανήλθε στο 5,4%.</p>
      <h3>Δείκτης μισθωμάτων γραφείων</h3>
      <p>Το πρώτο εξάμηνο του 2019, τα μισθώματα των γραφείων για το σύνολο της χώρας αυξήθηκαν κατά 2,4% σε σχέση με το δεύτερο εξάμηνο του 2018 (προσωρινά στοιχεία). Με βάση τα αναθεωρημένα στοιχεία, οι αντίστοιχοι ρυθμοί μεταβολής ήταν 0,9% το πρώτο εξάμηνο και 0,5% το δεύτερο εξάμηνο του 2018 σε σχέση με το αμέσως προηγούμενο εξάμηνο, ενώ για το σύνολο του 2018 τα μισθώματα των γραφείων αυξήθηκαν με μέσο ετήσιο ρυθμό 2,0%.</p>
      <h3>Δείκτης τιμών καταστημάτων</h3>
      <p>Με βάση τα διαθέσιμα προσωρινά στοιχεία, το πρώτο εξάμηνο του 2019 οι ονομαστικές τιμές καταστημάτων υψηλών προδιαγραφών για το σύνολο της χώρας αυξήθηκαν κατά 4,2% σε σχέση με το δεύτερο εξάμηνο του 2018. Κατά την ίδια περίοδο, οι ονομαστικές τιμές καταστημάτων υψηλών προδιαγραφών αυξήθηκαν κατά 4,6% στην ευρύτερη περιοχή της Αθήνας, 5,6% στη Θεσσαλονίκη και 3,0% στην υπόλοιπη Ελλάδα, σε σχέση με το αμέσως προηγούμενο εξάμηνο.</p>
      <p>Με βάση τα αναθεωρημένα στοιχεία, το 2018 ο μέσος ετήσιος ρυθμός αύξησης των ονομαστικών τιμών καταστημάτων υψηλών προδιαγραφών διαμορφώθηκε σε 4,3% για το σύνολο της χώρας, ενώ οι αντίστοιχοι ρυθμοί αύξησης των τιμών ήταν 7,4% για την Αθήνα, 0,3% για τη Θεσσαλονίκη και 0,9% για την υπόλοιπη Ελλάδα.</p>
      <h3>Δείκτης μισθωμάτων καταστημάτων</h3>
      <p>Κατά το πρώτο εξάμηνο του 2019, τα μισθώματα των καταστημάτων για το σύνολο της χώρας αυξήθηκαν κατά 1,1% σε σχέση με το δεύτερο εξάμηνο του 2018 (προσωρινά στοιχεία). Με βάση τα αναθεωρημένα στοιχεία, το πρώτο εξάμηνο του 2018 τα μισθώματα καταστημάτων παρέμειναν αμετάβλητα, ενώ το δε’υτερο εξάμηνο του 2018 μειώθηκαν οριακά κατά 0,3% σε σχέση με το αμέσως προηγούμενο εξάμηνο. Για το σύνολο του 2018 τα μισθώματα των καταστημάτων υποχώρησαν οριακά, με μέσο ετήσιο ρυθμό μεταβολής -0,3%.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/126649/gia-tahyteri-meiosi-ton-kokkinon-daneion-piezei-i-trapeza-tis-ellados"/>
        <a href="https://www.insider.gr/eidiseis/oikonomia/126617/tte-hamiloteri-toy-eyropaikoy-mesoy-oroy-i-kerdoforia-ton-ellinikon"/>
        <a href="https://www.insider.gr/epiheiriseis/trapezes/126467/stoyrnaras-simantiki-lysi-o-iraklis-alla-thema-den-teleionei-edo"/>
      </related>
    </article>
  </body>
</html>