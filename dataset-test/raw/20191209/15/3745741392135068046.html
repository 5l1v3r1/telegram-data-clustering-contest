<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/sarj-aleti-neden-isinir-ne-yapilmasi-gerekir-h81377.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T15:53:25+00:00"/>
    <meta property="og:title" content="Şarj Aleti ve Telefon Neden Isınır, Ne Yapılması Gerekir?"/>
    <meta property="og:description" content="Android ya da iOS cihazınızın şarj aleti ısınma sorununun nedenleri ve basit çözümleri şimdi Webtekno'da"/>
  </head>
  <body>
    <article>
      <h1>Şarj Aleti ve Telefon Neden Isınır, Ne Yapılması Gerekir?</h1>
      <h2>Elektronik cihazınızın şarj aleti ısınma sorununun aslında son derece basit nedenleri ve kolayca uygulayabileceğiniz çözümleri bulunuyor. Peki şarj aletleri neden ısınıyor, kullanıcı olarak bu sorunu nasıl çözebiliriz?</h2>
      <address><time datetime="2019-12-09T15:53:25+00:00">09 Dec 2019, 15:53</time> by <a rel="author" href="https://www.webtekno.com/yazar/umudo00x" target="_blank">Umut Yakar</a></address>
      <p>Günümüzde artık etrafımızda pek çok elektronik cihaz var. Cep telefonları, tabletler, dizüstü bilgisayar, şarjlı traş makineleri hatta elektronik diş fırçaları... Her birine ait birer batarya ve şarj cihazı bulundurmak zorundayız. Kablosuz şarj teknolojisi her ne kadar yaygınlaşmaya başlasa da çoğu elektronik cihazı hala bir<b> adaptör ve bağlantı kablosu </b>yardımıyla şarj edebiliyoruz. </p>
      <p>Her ne kadar ülkemizde çok yaygın olmasa da özellikle Asya ülkelerinde, pek çok <b>şarj aleti patlama vakası </b>gerçekleşiyor. Bu nedenle biz kullanıcılar için <i>şarj aleti </i>ısınması bazen korkutucu olabiliyor. Aslında bu duruma problem ya da sorun demek de <b>çok doğru değil</b>.</p>
      <h3>Şarj aletlerinin olası ısınma nedenleri ve çözüm önerileri:</h3>
      <h3>Şarj aleti neden ısınır?</h3>
      <figure>
        <img src="https://www.webtekno.com/images/editor/default/0002/33/a28717ab7fa26efb51ec1178659576d50c4b3471.jpeg"/>
      </figure>
      <p>Android ya da iOS farketmeksizin, tüm elektronik cihazlara ait şarj aletlerinde ısınma meydana geliyor. Temel olarak düşünüldüğü zaman onlarca voltluk bir elektrik hattına bağlanan ve buradan aldığı enerjiyi elektronik cihaza aktaran bir aletin ısınması son derece normal. <b>Birkaç temel nedene bağlı olarak </b>elektronik cihazlarınızın şarj aleti ısınabilir. </p>
      <h4>Standart ısınma:</h4>
      <figure>
        <img src="https://www.webtekno.com/images/editor/default/0002/33/0aabc84da10bbabfa39a4b97e94a51fbf5a63f15.jpeg"/>
      </figure>
      <p>Eğer elektronik cihazınızı şarj etmekte olan adaptöre dokunduğunuzda sıcaksa fakat <b>el yakacak seviyede bir sıcaklık yoksa</b>, bu standart bir ısınmadır. Herhangi bir endişe duymanıza gerek yok. </p>
      <h4>Çözüm önerisi:</h4>
      <h4>Standart ısınma için yapmanız gereken herhangi bir şey yok. El yakma seviyesinde bir ısınma sorunuyla karşı karşıyaysanız hemen telefonu ve şarj aletini prizden çıkarıp yetkili teknik servise başvurun.</h4>
      <h4>Uyumsuz adaptör ve çakma ürünler:</h4>
      <figure>
        <img src="https://www.webtekno.com/images/editor/default/0002/33/2b8af9980083ae36afd21c2dd3b922889f8cc908.jpeg"/>
      </figure>
      <p>Uyumsuz adaptör problemi en sık karşılaşılan sorunlardan bir tanesi. Örnek vermek gerekirse, bir Samsung cihaz kullanılıyorsunuz ama şarj aleti adaptörü bir <b>iPhone’a</b> ya da başka bir elektronik cihaza ait. Böyle bir durumda şarj aletinin ısınması işten bile değil. Hatta elektronik cihazınızı bu şekilde şarj etmeye devam ederseniz, ilerleyen zamanlarda cihazınıza zarar verebilir. </p>
      <p>Hemen her yerde gördüğümüz 5 - 10 liralık ucuz adaptörlerden ya da bağlantı kablolarından kullanıyorsanız, şarj aleti ısınması yaşayabilirsiniz. Ucuz ürünlerdeki sıkıntı asla önemli kontrollerden geçmiyor olmaları. Üzerinde yazan<b> akım ve gerilim değerlerinin </b>doğru olup olmadığı bilinmiyor çünkü neredeyse her elektronik cihaza uygulanan temel tehlike testleri, ucuz ürünlerin neredeyse hiçbirine uygulanmıyor. </p>
      <p>Çözüm önerisi:</p>
      <p>Eğer sorunun uyumsuz şarj aletinden ya da ucuz ürünlerden kaynaklandığını düşünüyorsanız hemen kullanmayı bırakın. Yetkili bir satış mağazasından, elektronik cihazınız için orijinal bir şarj aleti alın. Diğer ürünlere göre biraz daha pahalı olacaktır ama elektronik cihazınıza hasar vermenin ya da kullanım ömrünü kısaltmanın <b>daha pahalıya mâl olacağı</b> aklınızdan çıkarmayın.</p>
      <h4>Havasız kalma problemi:</h4>
      <figure>
        <img src="https://www.webtekno.com/images/editor/default/0002/33/2e4491515a7f6d9a5cdefde1ce0ff0d5181a6f81.jpeg"/>
      </figure>
      <p>İlk başta kulağa garip gelebilir ama en sık yaşanan sorunlardan bir tanesidir. Koltukla duvar arasında kalmış ya da üzerinde herhangi bir kapatıcı olan bir prizde takılı şarj aletinin ısınması son derece doğal. Aynı şekilde şarj olurken yatağın, koltuğun ya da bir yastığın üzerinde duran elektronik cihazlar da ısınabilir.</p>
      <h4>Çözüm önerisi: </h4>
      <p>En sık karşılaşılan sorun olmasına rağmen, çözümü de en kolay sorundur. Şarj adaptörünü taktığınız prizin etrafında başka bir şeyler olmadığından emin olun. Elektronik cihazınızı yatak, yastık, koltuk gibi <b>ısıyı hapseden yerler</b> yerine masa, sehpa gibi ısıyı yansıtan yerlerde bırakın şarj esnasında. Eğer kalın bir telefon kılıfı kullanıyorsanız, şarj esnasında bu kılıfı çıkarmanız da etkili olacaktır. </p>
      <h4>Cihaz problemi:</h4>
      <figure>
        <img src="https://www.webtekno.com/images/editor/default/0002/33/275e54b2f000f78b5f682de8e527334d30c00276.jpeg"/>
      </figure>
      <p>Suç her zaman adaptörde ya da bağlantı kablosunda olmayabilir. Elektronik cihazın <b>bağlantı noktasında</b> ya da iç aksamında herhangi bir devre sorunu olabilir ve var olan problem, şarj aletini de olumsuz etkiliyor olabilir. Böyle bir durumda mutlaka cihazın yetkili servise baktırılması gerekiyor.</p>
      <h4>Çözüm önerisi:</h4>
      <p>Şarj ettiğiniz cihazın şarj soketine göz atın, küçük aşınma ya da yıpranmalar, kısa devrelere neden olabilir. Şarj kablonuz ve aletiniz ile <b>başka telefonları </b>sorunsuz şekilde şarj edebiliyorsanız, büyük ihtimalle sorun cihazın kendisinde ya da bataryasındadır.</p>
      <h4>Elektrik tesisatı:</h4>
      <figure>
        <img src="https://www.webtekno.com/images/editor/default/0002/33/1d2adfa12645aa3b56a6b8b9bf5f2f410805aba4.jpeg"/>
      </figure>
      <p>Genel elektrik sistemiyle alakalı problemler en az karşılaşılanlar olsa da, yine de gözden kaçırılmaması gereken bir ihtimal. Böyle bir probleme <b>evinizdeki prizler</b> ya da genel hatta bağlı bir sorun neden olabilir. Başka yerlerde telefonunuzu şarj ederek böyle bir problem olup olmadığını anlayabilirsiniz.</p>
      <h4>Çözüm önerisi:</h4>
      <p>Bir kafede ya da arkadaşlarınızın evinde aynı elektronik cihaz, aynı şarj aletiyle sorunsuz çalışıyor fakat evde her zamanki prizde sıkıntı çıkarıyorsa, durum muhtemelen sistem kaynaklı olabilir. Eğer evin genel elektrik sistemi gibi teknik konulara hakim değilseniz, <b>mutlaka bir uzman çağırıp</b> kontrol ettirmelisiniz.</p>
      <figure>
        <img src="https://www.webtekno.com/images/editor/default/0002/33/960af6ddf59dc618c922c1ea5b5b8dd3cc6ebefd.jpeg"/>
      </figure>
      <p>İlk olarak yapmanız gereken şarj aletinin neden ısındığını tespit etmek. Yukarıda anlatılan sorunlardan hangisi varsa, ona göre bir çözüm yöntemi uygulamalısınız. Eğer bir şekilde durumu çözmezseniz, önce şarj aletinin sonra da elektronik cihazınızın <b>daha büyük sorunlar yaşayacağını </b>unutmamalısınız.</p>
      <p>Bazen önemsiz zannedip görmezden gelseniz de şarj aleti ısınması büyük bir sorun olabilir. O an için olmasa da ilerleyen günlerde elektronik cihazınızda hasara yol açabilir. <b>Böyle bir soruna neden olabilecek </b>problemleri inceleyin ve çözüm yöntemlerini kullanarak problemleri çözmeyi deneyin. Eğer sizin yapabileceğiniz bir şey yoksa mutlaka bir yetkili servise elektronik cihazınızı gösterin.</p>
    </article>
  </body>
</html>