<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/100_meteres_usb_3_1_gen2_optikai_kabel.html"/>
    <meta property="og:site_name" content="PROHARDVER!"/>
    <meta property="article:published_time" content="2019-12-09T15:49:00+00:00"/>
    <meta property="og:title" content="100 méteres USB 3.1 Gen2 optikai kábel"/>
    <meta property="og:description" content="Már a szembeszomszéd gépéhez is teljes sávszélességgel kapcsolódhatunk."/>
  </head>
  <body>
    <article>
      <h1>100 méteres USB 3.1 Gen2 optikai kábel</h1>
      <address><time datetime="2019-12-09T15:49:00+00:00">09 Dec 2019, 15:49</time> by <a rel="author" href="https://prohardver.hu/tag/synthwave.html" target="_blank">Synthwave</a></address>
      <h3>Hi﻿r﻿de﻿tés﻿</h3>
      <figure>
        <a href="https://track.adform.net/C/?bn=34459576;C=0">
          <img src="https://track.adform.net/adfserve/?bn=34459576;srctype=4;ord=[timestamp]"/>
        </a>
      </figure>
      <p>A Cosemi bemutatta legújabb, aktív <a href="https://www.cosemi.com/product_category/usb-c/">USB 3.1 Gen2 optikai kábelét</a>, ami egészen 100 méterig biztosítja a teljes sebességű, 10 Gbps-os USB kapcsolatot, és amit leginkább ipari környezetbe szánnak. A vezeték egyik végén egy Type-A, másik végén pedig egy csavarosan rögzíthető Type-B csatlakozó figyel (de más konfigurációk is elérhetők lesznek), ám sajnos töltési funkciót (power delivery) nem tud ellátni a drága.</p>
      <figure>
        <img src="https://prohardver.hu/dl/cnt/2019-12/156924/cosemi_usb32_gen2_100m_2a.jpg"/>
      </figure>
      <p>A hírünk tárgyához hasonlatos megoldások elsősorban olyankor lehetnek hasznosak, mint amikor valamilyen berendezést egy távolabb lévő számítógéphez kívánunk összekapcsolni anélkül, hogy költséges jelerősítőket vetnénk latba. Figyelembe véve azt, hogy egyre több ipari masina válik "intelligenssé", és egyre inkább nélkülözhetetlen az állandó adatkapcsolat, az ilyen jellegű kábelekre is egyre nagyobb szükség van.</p>
      <p>A Cosemi újdonságának tesztelése a következő esztendő első negyedévében veszi kezdetét, de a tényleges piaci start dátumát egyelőre még homály fedi, ahogy az árról sincs adat, ami hossztól, illetve a kábel flexibilitásától (sztenderd flex vagy super high-flex) függ majd.</p>
    </article>
  </body>
</html>