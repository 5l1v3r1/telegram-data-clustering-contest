<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/magyarorszagon-a-hasznalt-gumiabroncsok-85-szazalekat-ujrahasznositjak-2081427/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T15:20:00+00:00"/>
    <meta property="og:title" content="Magyarországon a használt gumiabroncsok 85 százalékát újrahasznosítják"/>
    <meta property="og:description" content="Európában ez az arány 92 százalék – közölte a Magyar Gumiabroncs Szövetség."/>
  </head>
  <body>
    <article>
      <h6 class="kicker">LÁTVÁNYOS JAVULÁS</h6>
      <h1>Magyarországon a használt gumiabroncsok 85 százalékát újrahasznosítják</h1>
      <address>
        <time datetime="2019-12-09T15:20:00+00:00">09 Dec 2019, 15:20</time>
      </address>
      <h4>Európában ez az arány 92 százalék – közölte a Magyar Gumiabroncs Szövetség.</h4>
      <p>Az Európai Gumiabroncs és Gumigyártók Szövetsége (ETRMA) által december elején publikált jelentés szerint</p>
      <blockquote>Európában 3 424 500 tonna használt abroncsot vettek nyilvántartásba 2017-ben.</blockquote>
      <p>Ennek a mennyiségnek 92 százalékát hasznosították újra, ami 3 142 500 tonnát jelent.</p>
      <blockquote>Magyarországon 2017-ben 33 ezer tonna használt abroncs keletkezett, 22 ezer tonnát nyersanyagként hasznosítottak, míg 6000 tonnából energiát állítottak elő.</blockquote>
      <p>Mindez az ETRMA normái szerint 85 százalékos újrahasznosítási arányt jelent, ami a tagországok rangsorában középmezőnyt jelent.</p>
      <p>A rendelkezésre álló legfrissebb, összesített 2017-es adatok alapján</p>
      <blockquote>1,96 millió tonna gumiabroncsot kezeltek újrahasznosított alapanyagként.</blockquote>
      <p>1,47 millió tonna – a granulálási folyamatot követően – visszakerült a gumiabroncs gyárakba, a három fő alkotóelem – gumi, acél és textil – előállítását végző gépsorokra. 326 ezer tonnát a cementgyártásban – alapanyagként – dolgoztak fel, míg a fennmaradó mennyiséget öntödék, acélgyárak, illetve pirolízissel (hőbontás) foglalkozó cégek hasznosítottak.</p>
      <blockquote>A felmérésben részt vett országok 1,18 millió tonna használt abroncsot hasznosítottak energiatermelésre 2017-ben.</blockquote>
      <p>Ennek a mennyiségnek 83 százalékát a cementgyárak dolgozták fel energiaforrásként, míg a fennmaradó 17 százalékot erőművekben, városi hőerőművekben égették el, energiatermelés céljából.</p>
      <p>A közleményben arra is rámutatnak, hogy másfél évtizede még minden öt használt abroncsból négy került jobb esetben a lerakóba, rosszabb esetben a közeli kiserdőbe. A látványos javulás a fogyasztók felelősebb viselkedésének és az ETRMA által is támogatott begyűjtési és újrahasznosítása folyamatoknak köszönhető.</p>
    </article>
  </body>
</html>