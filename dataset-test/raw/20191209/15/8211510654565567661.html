<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/uncategorized/motogp-ufficiale-zarco-in-avintia-nel-2020-ducati-471471.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T15:45:30+00:00"/>
    <meta property="og:title" content="MotoGP | Ufficiale: Zarco in Avintia nel 2020"/>
    <meta property="og:description" content="Il pilota francese ha annunciato la sua firma con la Ducati per correre con il team spagnolo nel 2020"/>
  </head>
  <body>
    <article>
      <h1>MotoGP | Ufficiale: Zarco in Avintia nel 2020</h1>
      <h2>Il pilota francese ha annunciato la sua firma con la Ducati per correre con il team spagnolo nel 2020</h2>
      <address><time datetime="2019-12-09T15:45:30+00:00">09 Dec 2019, 15:45</time> by <a rel="author">Simone Peluso</a></address>
      <p>Mancava ormai solo l’ufficialità, che adesso è arrivata: <b>Johann Zarco</b> è un nuovo pilota del team <b>Reale Avintia Racing</b>. L’annuncio è arrivato direttamente dal pilota francese, che affiancherà Tito Rabat nella stagione 2020 dopo aver firmato un accordo con la Ducati che gli metterà a disposizione una Desmosedici GP19 e un team di primo livello.</p>
      <blockquote>
        <a href="https://www.formulapassion.it/motorsport/moto/motogp-zarco-e-la-firma-con-ducati-dalligna-avintia-2020-471077.html">MotoGP | Zarco e la firma con Ducati</a>
      </blockquote>
      <p><i>“Sono molto lieto di annunciare ufficialmente la mia firma con la Ducati per la stagione 2020 nella categoria MotoGP per correre con il team Reale Avintia Racing</i> – ha scritto <b>Zarco</b> sulle sue pagine social – <i>La mia caviglia sinistra si sta riprendendo bene, ora posso godermi il periodo di riposo invernale con la mia famiglia per poi tornare ad allenarmi molto presto”.</i></p>
      <p>Dopo i due titoli mondiali arrivati in Moto2 nel 2015 e 2016, <b>Zarco ha fatto il suo esordio in MotoGP nel 2017</b> con il team Tech 3. Al termine di un’esperienza biennale alla corte di Hervé Poncharal, il rider spagnolo ha firmato un accordo con la KTM a partire dalla stagione 2019, ma i cattivi riscontri hanno portato alla separazione consensuale alla vigilia del Gran Premio di Aragon.</p>
      <figure>
        <img src="https://www.formulapassion.it/wp-content/uploads/2019/09/05-johann-zarco-fra_dsc0205.gallery_full_top_fullscreen-Custom.jpg"/>
      </figure>
      <p>L’infortunio di Taakaki Nakagami ha poi favorito il <b>ritorno in sella di Johann per le ultime tre gare della stagione con la Honda LCR</b> e l’improvviso ritiro di Jorge Lorenzo stava per spalancargli le porte del team ufficiale della Casa giapponese per affiancare Marc Marquez. Con la decisione di Alberto Puig di puntare sul fresco campione della Moto2 (e fratello di Marc) Alex Marquez, il transalpino aveva fatto intendere di preferire un ritorno nella middle class con Marc VDS alla ricerca di una sfida sportiva più consistente, ma <b>i colloqui avviati con Gigi Dall’Igna a Valencia</b> hanno permesso alla classe regina di avere ancora in griglia uno dei suoi talenti degli ultimi anni.</p>
      <footer>RIPRODUZIONE RISERVATA</footer>
    </article>
  </body>
</html>