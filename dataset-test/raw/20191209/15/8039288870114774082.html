<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/test-mercedes-benz-eqc-in-deplina-liniste-si-confort/"/>
    <meta property="og:site_name" content="AutoExpert"/>
    <meta property="article:published_time" content="2019-12-09T15:38:42+00:00"/>
    <meta property="og:title" content="Test Mercedes-Benz EQC: În deplină liniște și confort"/>
    <meta property="og:description" content="Test Mercedes-Benz EQC.Primul SUV electric de la Mercedes-benz impresionează prin nivelul de confort dar și prin autonomia reală de 335 km."/>
  </head>
  <body>
    <article>
      <h1>Test Mercedes-Benz EQC: În deplină liniște și confort</h1>
      <address><time datetime="2019-12-09T15:38:42+00:00">09 Dec 2019, 15:38</time> by <a rel="author" href="https://www.autoexpert.ro/author/razvan/" target="_blank">Razvan Magureanu</a></address>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-2-830x467.jpg"/>
      </figure>
      <p>
        <b>Primul exponent al familiei EQ de la Mercedes-Benz este un SUV de clasă medie. Consumul mai redus și autonomia mai mare decât la rivali sunt atuuri importante în bătălia pentru autonomie și eficiență. Pe de altă parte, agilitatea nu este punctul său forte. Primul test complet cu măsurători în România.</b>
      </p>
      <p>Spre deosebire de BMW, Mercedes-Benz a ales o cale radicală de dezvoltare a modelelor electrice, pe o platformă dedicată. Nu este însă și cazul lui EQC, platforma electrică dedicată urmând a fi utilizată în viitor. Deși este primul exponent al familiei EQ, EQC utilizează punțile și elemente de caroserie de la GLC în timp ce sistemul de propulsie este dezvoltat de la zero.</p>
      <p>
        <b>Platformă modificată de la Mercedes-Benz GLC </b>
      </p>
      <p>EQC este cu 10 cm mai lung decât GLC, dar ampatamentul este identic și dimensiunile interioare corespund aproape perfect. De exemplu, în spate, spațiul la genunchi și la cap este absolut identic. Și volumul real al portbagajului de 450 litri este identic la cele două modele în ciuda prezenței la EQC a celui de-al doilea motor electric la puntea spate.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-3.jpg"/>
      </figure>
      <p>Cu punțile de la GLC, EQC oferă același nivel de confort la rulare de înaltă clasă. Practic, pasagerii nu simt aproape deloc imperfecțiunile drumului, suspensia filtrând superb orice iregularități ale căii de rulare. Iar traseul de test a fost unul de tortură pentru suspensii deoarece culoarul Rucăr-Bran este în acest moment o probă foarte serioasă pentru orice tren de rulare.</p>
      <p>În plus, propulsia electrică asigură o liniște absolută la deplasare grație și geamurilor laminate duble care insonorizează complet zgomotele la rulare. EQC rulează extrem de lin și de silențios și din acest punct de vedere SUV-ul electric EQC este un adevărat Mercedes-Benz.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-5-300x200.jpg"/>
      </figure>
      <p>Din cauza bateriei de 80 kWh montată între punți, masa lui EQC este importantă, de 2.584 kg în mod real (2.495 kg oficial), cu 674 kg în plus față de GLC 220 d 4Matic. De aceea, în virajele rapide, se simte masa mare, iar la dubla schimbare de bandă inerția mare își spune cuvântul.</p>
      <p>
        <b>Suspensia adaptivă nu e disponibilă</b>
      </p>
      <p>Comparativ cu GLC, nu există suspensie adaptivă nici opțional și trenul de rulare reglat mai moale induce ruliu în virajele rapide, iar accelerația laterală maximă suportată nu este spectaculoasă (0,89 g). La limită, sistemul ESP este destul de invaziv și ca la orice Mercedes-Benz (excepție Mercedes-AMG) nu poate fi niciodată decuplat complet. Pe asfalt uscat, subvirarea nu este foarte evidentă, dar din cauza masei mari, mașina tinde să iasă în exteriorul virajului însă pneurile mixte Pirelli Scorpion Verde păstrează bine aderența.</p>
      <p>Tot datorită masei, agilitatea în viraje este doar medie și direcția este reglată mai mult spre confort decât spre incisivitate. În schimb, cele două motoare electrice asincrone cu magneți permanenți au multă vigoare.</p>
      <p>
        <b>Management inteligent al sistemului de propulsie</b>
      </p>
      <p>Schema de funcționare a celor două motoare este gândită pentru eficiență. La sarcini mici și medii funcționează doar motorul din față și doar când este nevoie de mai multă performanță intră în funcțiune și motorul din spate. În schimb, pentru recuperarea maximă a energiei, ambele motoare lucrează ca generator, la frânare.</p>
      <p>Apropos de regenerare, padelele din spatele volanului nu sunt utilizate pentru schimbarea treptelor ci pentru mărirea sau micșorarea gradului de recuperare a energiei la frânare, de la D+ la D- -. Trăgând de padela din stânga de mai multe ori, gradul de recuperare crește de la D+ până la D – – când frânarea este destul de viguroasă și șoferul poate renunța practic la pedala de frână dacă anticipează puțin traficul.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-7.jpg"/>
      </figure>
      <p>Motoarele electrice asigură o accelerare liniară și rapidă, accelerația de la 0 la 100 km/h durând numai 4,8 secunde. Dacă se apasă brusc pedala de accelerație, atunci EQC se dezlănțuie mai violent ca un AMG și se simte intrarea în funcțiune a motorului spate care impinge mașina de parcă ar ieși dintr-o catapultă cu aburi sub presiune.</p>
      <p>Fără îndoială, dinamica longitudinală este de excepție însă pentru conservarea energiei, Mercedes-Benz a limitat viteza maximă la 180 km/h. Iar la modelele electrice, fie ele chiar SUV-uri de lux, eficiența și autonomia sunt încă mai importante decât orice.</p>
      <p>
        <b>Consum mai mic decât la rivali, autonomie mai mare cu o baterie mai mică</b>
      </p>
      <p>Și la acest capitol Mercedes-Benz stă foarte bine. Colegii de la Quattroruote au măsurat un consum real în ciclu combinat de 27,78 kWh/100 km care corespunde unei autonomii de 335 km. Este o valoare mai bună decât a rivalilor Jaguar I-Pace și Audi e-tron, la care contribuie și faptul că al doilea motor electric nu funcționează permanent.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-1.jpg"/>
      </figure>
      <p>Iar spre deosebire de rivalii săi, Mercedes-Benz EQC vine și cu moduri de rulare specifice. Astfel, pe lângă modul Eco există și un mod Maximum Range care maximizează autonomia. Șoferul poate regla o limită de viteză și când va apăsa pedala de accelerație, la atingerea vitezei maxime prestabilite, un punct de presiune de pe cursa pedalei de accelerație dă indicii șoferului să nu apese mai mult accelerația.</p>
      <p>Apoi, EQC are un sistem de navigație inteligent care îți permite să planifici o călătorie mai lungă luând în calcul starea vremii, pantele și rampele, stațiile de încărcare de pe traseu. Cu cardul Mercedes Me Charge sau cu aplicația Mercedes me, șoferul are acces la toate cele 300.000 stații de încărcare din Europa și la sfârșitul lunii primește o singură factură indiferent de cine este operatorul stației.</p>
      <p>În același timp, șoferul poate afla adresa unei stații și dacă stația este liberă. Este un lucru practic, chiar dacă locația și disponibilitatea stației pot fi aflate și din aplicația disponibilă la nivel global Plug-Share. Nu în cele din urmă, navigația inteligentă utilizând datele de la radar îți transmite semnale acustice să iei piciorul din accelerație atunci când se apropie o pantă sau un sens girator.</p>
      <p>
        <b>Încărcare la AC cu doar 7,6 kWh</b>
      </p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-19-300x200.jpg"/>
      </figure>
      <p>EQC se poate încărca de la stații de curent alternativ (AC) de 22 kW, dar nu poate trage din priză mai mult de 7,6 kWh sau de la stații de curent continuu (DC) de până la 110 kW, caz în care bateria se încarcă de la 10 la 80% în 40 minute. Uitați însă de stațiile de 110 kW pentru că în România stațiile DC au maximum 50 kW. Iar la DC 1 kWh costă 1,95 lei la stațiile Renovatio, încărcarea fiind teoretic gratis o dată pe zi la o stație din fiecare oraș. În realitate, softul are încă destule probleme și gratuitatea nu funcționează întotdeauna.</p>
      <p>Revenind la EQC, încărcarea la AC cu maximum 7,6 kWh la fel ca la Jaguar I-Pace este un minus deoarece în România stațiile DC sunt destul de rare și la această rată mică de încărcare la AC timpii de încărcare sunt destul de lungi.</p>
      <p>Am lăsat la urmă ceea ce interesează cel mai mult și anume autonomia. La drum întins, pe drumuri naționale, EQC are o autonomie reală de 372 km adică poți ajunge de exemplu de la Pitești la Cluj cu o singură încărcare. Pe autostradă, autonomia scade la 288 km dacă mergi cu 130 km/h, dar dacă te deplasezi cu 100-110 km/h depășești 300 km. Iar în oraș autonomia ajunge la 354 km, o valoare care îți permite să încarci mașina la zece zile – două săptămâni dacă te deplasezi doar în oraș. În aceste condiții anxietatea de autonomie nu ar trebui să mai fie un factor stresant în alegerea unei mașini electrice.</p>
      <p>Interiorul lui EQC este un mix între consola centrală de la GLC facelift și displayurile întrepătrunse pentru indicatoarele digitale de bord și sistemul multimedia preluate de la alte modele Mercedes-Benz (datorită arhitecturii bordului, GLC facelift nu are ecrane întrepătrunse ca la GLE sau E-Class) care sunt oferite standard alături de sistemul multimedia MBUX și touchpad.</p>
      <slideshow>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-10.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-13.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-12.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-11.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-15.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-14.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-9.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-8.jpg"/>
        </figure>
      </slideshow>
      <p>
        <b>Echiparea Edition 1886 este ca un pom de Crăciun</b>
      </p>
      <p>Ca și la alte modele Mercedes-Benz, comanda prin touchpad nu e cea mai practică, dar șoferul are la dispoziție și comanda tactilă direct pe ecran, comanda vocală sau cele două mini touchpad-uri de pe volan care sunt ușor și intuitiv de manevrat. Modelul testat era în echiparea exclusivă Edition 1886 (anul în care a apărut primul Mercedes-Benz din lume care a fost în același timp și primul automobil din lume) și care mai adaugă 9.662,80 euro la prețul de 76.070,75 euro cu TVA inclus.</p>
      <p>De acești bani primiți în plus jante superbe de 20 inci cu pneuri mixte 235/50 R20 100W pe față și 255/45 R20 101 W pe spate, sistem audio Burmester, sistem de parcare cu cameră la 360 grade, scaune față reglabile electric cu memorie, interior Electric Art cu piele gri pe bord și albastră pe fețele de uși, cu guri de ventilație rose gold, grilă radiator neagră iluminată, vopsea argintiu high-tech și tapițerie piele Artico/microfibră Dinamica cu inscripția 1886 pe spătarele scaunelor.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-20-150x150.jpg"/>
      </figure>
      <h3>Verdict</h3>
      <p>Primul SUV electric de lux de la Mercedes-Benz se remarcă printr-o eficiență deosebită, peste media clasei datorită sistemelor inteligente de management al energiei. Confortul la rulare de înaltă clasă și nivelul redus de zgomot corespund pretențiilor și cerințelor clasei premium. Accelerațiile și reprizele sunt extrem de rapide, dar agilitatea nu este punctul său forte datorită masei mari și trenului de rulare moale. iar încărcarea la AC cu numai 7,6 kWh este un minus.</p>
      <h4>➕ Plus</h4>
      <ul>
        <li>Confort la rulare demn de Mercedes-Benz</li>
        <li>Nivel de zgomot foarte redus</li>
        <li>Echipare standard de top cu pachetul Edition 1886</li>
        <li>Accelerații foarte rapide</li>
        <li>Interior spațios</li>
        <li>Portbagaj mare</li>
      </ul>
      <h4>➖ Minus</h4>
      <ul>
        <li>Ruliu destul de mare</li>
        <li>Inerție mare în viraje</li>
        <li>Încărcare la AC cu numai 7,6 kWh</li>
      </ul>
      <hr/>
      <slideshow>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-4.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-16.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-17.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-18.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-2.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-1.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/12/test-mercedes-Benz-EQC-400-4Matic-2019-3.jpg"/>
        </figure>
      </slideshow>
      <h3>DATE TEHNICE — Mercedes-Benz</h3>
      <p><b>Model</b>:<br/>EQC 400 4Matic Edition 1886</p>
      <p><b>Motoare</b>:<br/>electrice</p>
      <p><b>Putere maximă (CP)</b>:<br/>408</p>
      <p><b>Cuplu maxim total (Nm)</b>:<br/>765</p>
      <p><b>Transmisie</b>:<br/>integrală electrică</p>
      <p><b>Cutie de viteze</b>:<br/>1 treaptă</p>
      <p><b>L/l/h (mm)</b>:<br/>4.761/1.884/1.623</p>
      <p><b>Ampatament (mm)</b>:<br/>2.873</p>
      <p><b>Volum portbagaj (l)</b>:<br/>500-1.460</p>
      <p><b>Masă la gol (kg)</b>:<br/>2.565</p>
      <p><b>Accelerație 0-100 km/h (s)</b>:<br/>5,1</p>
      <p><b>Capacitate baterie (kWh)</b>:<br/>80</p>
      <p><b>Viteză maximă (km/h)</b>:<br/>180</p>
      <p><b>Consum mixt (kWh/100 km)</b>:<br/>22,5</p>
      <p><b>Autonomie WLTP (km)</b>:<br/>416</p>
      <p><b>Preț (euro cu TVA)</b>:<br/>85.733,55</p>
    </article>
  </body>
</html>