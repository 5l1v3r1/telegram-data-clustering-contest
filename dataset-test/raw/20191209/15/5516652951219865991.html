<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427356/paei-sta-iwannina-to-panellhnio-toy-tzoynto"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T15:55:02+00:00"/>
    <meta property="og:title" content="Πάει στα Ιωάννινα το Πανελλήνιο του τζούντο"/>
    <meta property="og:description" content="Στα Ιωάννινα και το κλειστό γυμναστήριο του εκεί πανεπιστημίου πάει φέτος το Πανελλήνιο Πρωτάθλημα Τζούντο Ανδρών-Γυναικών μετά τη Βέροια που το φιλοξένησε το 2018."/>
  </head>
  <body>
    <article>
      <h1>Πάει στα Ιωάννινα το Πανελλήνιο του τζούντο</h1>
      <h2>Η διοργάνωση των Ανδρών-Γυναικών θα γίνει το Σαββατοκύριακο 21-22 Δεκεμβρίου στο κλειστό του εκεί πανεπιστημίου. Μέχρι τις 17 Δεκεμβρίου θα γίνουν γνωστές οι συμμετοχές από τη Ρόδο</h2>
      <address>
        <time datetime="2019-12-09T15:55:02+00:00">09 Dec 2019, 15:55</time>
      </address>
      <p>
        <b>Στα Ιωάννινα και το κλειστό γυμναστήριο του εκεί πανεπιστημίου πάει φέτος το Πανελλήνιο Πρωτάθλημα Τζούντο Ανδρών-Γυναικών μετά τη Βέροια που το φιλοξένησε το 2018.</b>
      </p>
      <p>Στους αγώνες το Σαββατοκύριακο 21 και 22 Δεκεμβρίου, μπορούν να συμμετάσχουν αθλητές-αθλήτριες της συγκεκριμένης κατηγορίας, που έχουν γεννηθεί μέχρι και τις 31-12- 1998, αλλά μπορούν να έχουν παρουσία και οι Έφηβοι/Νέοι/Νέες/Νεανίδες στις παρακάτω κατηγορίες βάρους:<br/>Σάββατο: Άνδρες : -60,-66, -73, -81,-90,-100,+100</p>
      <p>Γυναίκες: -48,-52,-57, -63,-70,-78,+78</p>
      <p>Λεπτομέρειες για τις συμμετοχές:</p>
      <p>Οι δηλώσεις συμμετοχής θα πρέπει ν’ αποσταλούν από τα σωματεία μέχρι τις 17 Δεκεμβρίου (23.59) και να καταβάλλουν το παράβολο των 30 ευρώ για κάθε αθλητή και αθλήτριά τους. Ο κάθε αγώνας θα διαρκεί γι’ Άνδρες και Γυναίκες τέσσερα λεπτά και ελάχιστος χρόνος αναμονής μεταξύ δυο συναντήσεων θα είναι οκτώ λεπτά. Η Ομοσπονδία δεν θα καλύψει έξοδα διαμονής και μετακίνησης αθλητών, ενώ μετά το τέλος των αγώνων, κατόπιν κληρώσεως, θα γίνει έλεγχος ντόπινγκ σε έναν από τους τέσσερις μεταλλιούχους των κατηγοριών. Το επόμενο διάστημα θα γίνει γνωστό αν τα σωματεία από το νησί μας (Ζυγός, Φλόγα και Αγήνορας) θα έχουν εκπροσώπηση στη σημαντική αυτή διοργάνωση με την οποία κλείνει και η αγωνιστική περίοδος.</p>
      <p>Βάσει προκήρυξης, όποιος κατέχει άδεια ασκήσεως προπονητή τζούντο από τη ΓΓΑ, δεν μπορεί να αγωνιστεί στο πανελλήνιο πρωτάθλημα εκτός εάν έχει ήδη καταθέσει την άδειά του στην Ε.Ο.Τζούντο (Ν2725, αρθρο 31, όπως προστέθηκε με το άρθρο 75, παρ. 4 του Ν3057/2002).</p>
      <p>Επίσης, δεν μπορούν να λάβουν μέρος στο πρωτάθλημα, αθλητές οι οποίοι έχουν υπογράψει σύμβαση προπονητή τζούντο με οποιοδήποτε Σωματείο.</p>
      <p>Διευκρινήσεις από την Ομοσπονδία<br/>-Δεν θα γίνουν δεκτές δηλώσεις υποβαλλόμενες πέρα από την παραπάνω ημερομηνία και ώρα.</p>
      <p>- Σύλλογος που δεν θα έχει αποστείλει τέτοια ονομαστική δήλωση μέχρι την ημερομηνία αυτή, θα αποκλειστεί των αγώνων.</p>
      <p>- Κάθε αθλητής ή αθλήτρια μπορεί να λάβει μέρος μόνο σε μία απ’ όλες τις κατηγορίες που αναφέρονται παραπάνω.</p>
      <p>- Η δήλωση συμμετοχής των σωματείων στο Πρωτάθλημα, σημαίνει ότι αυτά αποδέχονται ανεπιφύλακτα τις διατάξεις της προκήρυξης, ενώ δεν υπάρχει όριο συμμετοχών ανά κατηγορία.</p>
    </article>
  </body>
</html>