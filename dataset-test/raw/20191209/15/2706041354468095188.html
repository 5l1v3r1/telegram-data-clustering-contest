<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/222255/bartekovej-spokojnost-s-osudom-bezdradnych-rusov-zvitazil-zdravy-rozum"/>
    <meta property="og:site_name" content="Športky.sk"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Bartekovej spokojnosť s osudom bezdradných Rusov: Zvíťazil zdravý rozum!"/>
    <meta property="og:description" content="BRATISLAVA - Výkonný výbor Svetovej antidopingovej agentúry (WADA) na pondelkovom zasadnutí vo švajčiarskom Lausanne jednomyseľne prijal odporúčanie svojho výboru pre kontrolu dodržiavania predpisov ..."/>
  </head>
  <body>
    <article>
      <h1>Bartekovej spokojnosť s osudom bezdradných Rusov: Zvíťazil zdravý rozum!</h1>
      <address>
        <time datetime="2019-12-09T15:40:00+00:00">09 Dec 2019, 15:40</time>
      </address>
      <p>BRATISLAVA - Výkonný výbor Svetovej antidopingovej agentúry (WADA) na pondelkovom zasadnutí vo švajčiarskom Lausanne jednomyseľne prijal odporúčanie svojho výboru pre kontrolu dodržiavania predpisov v súvislosti s masívnym dopingom v Rusku. Znamená to, že počas nasledujúcich štyroch rokov Rusi nesmú organizovať vrcholné medzinárodné podujatia vrátane majstrovstiev sveta, tiež sa nesmú uchádzať o ich organizáciu.</p>
      <p>Rusi rovnako nemôžu štartovať na olympijských hrách či svetových šampionátoch pod ruskou vlajkou. Počas najbližších štyroch rokov ruskí štátni zamestnanci či členovia vedenia Ruského olympijského výboru a Ruského paralympijského výboru nesmú navštevovať medzinárodné športové podujatia. Je možné, že ruská strana tento verdikt napadne na Športovom arbitrážnom súde (CAS). Má na to právo počas najbližších 21 dní.</p>
      <p>Členka MOV Danka Barteková, ktorá je aj v komisii športovcov MOV, pondelkový verdikt privítala. <i><b>"Vyzdvihnem dva najdôležitejšie momenty, ktoré komisia športovcov očakávala. Prvým je potrestanie vinníkov, ktorí zmanipulovali dáta. V tomto smere sme teda očakávali, že budú sankcie. Zároveň sme požadovali, aby čistí športovci mali možnosť štartovať na najbližších olympijských hrách v Tokiu a Pekingu. Prijatie odporúčania sme privítali, hoci ani v rámci našej komisie sme neboli jednotní."</b></i></p>
      <p>Barteková prezradila, že dištanc Ruska si prialo aj mnoho vplyvných športovcov. <i><b>"Nie všetci, ale viacerí vplyvní svetoví športovci požadovali pre Rusko kompletný zákaz štartu na najbližších OH a ZOH. Myslím si však, že vyhral zdravý rozum, teda princíp ochrany čistých športovcov. Podľa mňa to bolo očakávané rozhodnutie, že sa odporúčanie prijme. WADA má totiž momentálne väčšie právomoci a Rusko si za to môže samo. Nie RUSADA či Ruský olympijský výbor, keďže tieto inštitúcie spolupracujú a chcú zmenu, ale tí, ktorí to spôsobili,"</b></i> povedala Danka Barteková.</p>
      <footer><b>Zdroj:</b> SITA<br/><b>Foto:</b> SITA/Martin Medňanský</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/222243/rusko-definitivne-znicene-a-zahanbene-antidopingova-agentura-vyniesla-najtvrdsi-ortiel"/>
        <a href="https://sportky.zoznam.sk/c/222225/ruski-olympionici-sa-potapaju-ako-bajny-titanic-podvody-a-klamstva-nadobro-ich-vylucte"/>
        <a href="https://sportky.zoznam.sk/c/221935/ekologisti-su-zhrozeni-pri-olympijskom-stadione-vo-fukusime-namerali-silnu-radiaciu"/>
        <a href="https://sportky.zoznam.sk/c/221933/rusky-predseda-vlady-otvorene-o-dopingu-mame-s-nim-problem-a-je-to-neprijatelne"/>
      </related>
    </article>
  </body>
</html>