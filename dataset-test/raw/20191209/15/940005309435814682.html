<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/iliescu-interviu-pentru-presa-rusa-dupa-luni-de-tacere-ce-spune-despre-psd-si-relatiile-cu-rusia.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="Iliescu, interviu pentru presa rusă după luni de tăcere. Ce spune despre PSD și relațiile cu Rusia"/>
    <meta property="og:description" content="Ion Iliescu a acordat un interviu pentru agenția guvernamentală de presă din Rusia, TASS, în care a vorbit despre relația dintre cele două țări și despre cât de important este ca acestea să aibă o relație normală."/>
  </head>
  <body>
    <article>
      <h1>Iliescu, interviu pentru presa rusă după luni de tăcere. Ce spune despre PSD și relațiile cu Rusia</h1>
      <h2>Ion Iliescu a acordat un interviu pentru agenția guvernamentală de presă din Rusia, TASS, în care a vorbit despre relația dintre cele două țări și despre cât de important este ca acestea să aibă o relație normală.</h2>
      <address>
        <time datetime="2019-12-09T15:39:00+00:00">09 Dec 2019, 15:39</time>
      </address>
      <p>Nikolai Morozov, jurnalistul care a realizat <a href="https://tass.ru/interviews/7269517">interviul cu Ion Iliescu</a>, susține că numele fostului președinte este asociat cu democratizarea vieții politice și publice din România, fiind cel care a realizat primii pași spre integrarea în Uniunea Europeană și intrarea în NATO.</p>
      <p>Jurnalistul adaugă faptul că Ion Iliescu, ajuns la 89 de ani, nu mai are ieșiri publice și nu mai acordă interviuri, dar <i>„a făcut o excepție pentru TASS”.</i></p>
      <p><i>„Pe lângă evidenta orientare pro-Vest a României, întotdeauna ați militat pentru o relație normală cu Rusia. Cu toate acestea, evenimentele au avut un curs diferit. Cum evaluați starea actuală a relațiilor bilaterale și cum ar trebui să arate, de fapt, aceste relații?”,</i> a întrebat Morozov.</p>
      <p>Ion Iliescu afirmă că relațiile dintre România și Rusia nu pot fi numite normale după niciun criteriu și că este important ca politicienii români să înțeleagă importanța normalizării acestor relații.</p>
      <p><i>„Sper că politicienii români vor înțelege că normalizarea relațiilor cu Rusia, pe lângă comerț și schimburi culturale, va extinde abilitatea României de a participa la rezolvarea problemelor în țările vecine, inclusiv în Moldova și Ucraina, unde, bineînțeles, are interese. Normalitatea în relațiile româno-ruse reprezintă respectarea reciprocă, recunoașterea legitimității intereselor celeilalte părți, dacă acestea se află în limitele permise de comunitatea internațională”</i>, a spus Ion Iliescu.</p>
      <p><i>„Sunteți președinte de onoare al Partidului Social Democrat, cel mai mare partid din România, care reprezintă interesele majorității românilor. Recent, însă, situația din interiorul</i> PSD <i>a lăsat mult de dorit. Cum vedeți viitorul acestui partid?</i>”, a mai întrebat Morozov.</p>
      <p><i>„Nu este un secret faptul că relațiile mele cu partidul s-au răcit în ultimii ani. Motivul este reprezentat de diferența de valori și principii. Din păcate, nici măcar partidul nu înțelege de ce România a mers în stânga după comunism, în loc să meargă la dreapta, ca și alte țări foste socialiste. În România, politica socială s-a stins, iar liberalismul economic adoptă forme cu adevărat extremiste”,</i> a mai adăugat Iliescu.</p>
      <p><a href="https://stirileprotv.ro/stiri/alegeri-prezidentiale-2019/pentru-prima-data-fostul-presedinte-ion-iliescu-nu-a-putut-ajunge-la-sectia-de-votare.html">La alegerile prezidențiale, Iliescu a cerut urna mobilă. </a>Este pentru prima dată când fostul președinte nu a ajuns la secția de votare.</p>
      <p> </p>
      <p>Sursa: TASS</p>
    </article>
  </body>
</html>