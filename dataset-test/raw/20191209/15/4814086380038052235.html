<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gol.bg/boini-sportove/2019-12-09/edi-harn-i-ibf-v-edin-glas-vreme-e-za-mach-dzhoshua-pulev"/>
    <meta property="og:site_name" content="gol.bg"/>
    <meta property="article:published_time" content="2019-12-09T15:40:37+00:00"/>
    <meta property="og:title" content="Еди Хърн и IBF в един глас: Време е за мач Джошуа – Пулев"/>
    <meta property="og:description" content="От &quot;Тор Ранк&quot; също заявиха, че следващият мач на Кобрата ще е за титлата"/>
  </head>
  <body>
    <article>
      <h1>Еди Хърн и IBF в един глас: Време е за мач Джошуа – Пулев</h1>
      <h2>От "Тор Ранк" също заявиха, че следващият мач на Кобрата ще е за титлата</h2>
      <address>
        <time datetime="2019-12-09T15:40:37+00:00">09 Dec 2019, 15:40</time>
      </address>
      <p>Българинът Кубрат Пулев е най-вероятният следващ съперник на световния шампион по бокс в тежка категория Антъни Джошуа, съобщи агентът на британеца Еди Хърн.<br/><br/>30-годишният Джошуа си върна шампионските колани на Световната боксова асоциация (WBA), Световната боксова организация (WBO) и Международната боксова федерация (IBF) след победа по точки над мексиканеца Анди Руис в събота.<br/><br/>Той, обаче, трябва да направи задължителни защити до средата на следващата година на титлите си на IBF и на WBO, чиито претенденти са съответно Пулев и Олександър Усик (Украйна).<br/><br/>"Антъни няма намерение да се отказва от нито един от коланите си. Ще говоря и с двете организации и ще видим коя е с предимство. Мисля, че е IBF, но ще ми трябва потвърждение. Така че на този етап смятам, че първо ще бъде Пулев, а след това Усик. Мисля, че април или май е реална дата за следващия мач на AJ", коментира Хърн.<br/><br/>От IBF излязоха с официално съобщение, че са постигнали споразумение и Джошуа първо ще трябва да защитава титлата си срещу Пулев.<br/><br/>"Име сме с предимство. Организациите постигнаха споразумение, че следващата задължителна защита трябва да бъде на IBF", се казва в съобщението.<br/><br/>От агенцията на Пулев "Тор Ранк" също заявиха за "Скай Спортс", че "следващият мач на Кубрат Пулев ще бъде за световната титла на на IBF".</p>
    </article>
  </body>
</html>