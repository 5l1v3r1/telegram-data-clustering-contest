<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.romaniatv.net/vlad-voiculescu-propune-un-candidat-unic-pentru-primaria-capitalei-vrea-o-competitie-cu-nicusor-dan-si-candidatul-pnl_500930.html"/>
    <meta property="og:site_name" content="romaniatv.net"/>
    <meta property="article:published_time" content="2019-12-09T15:35:20+00:00"/>
    <meta property="og:title" content="Vlad Voiculescu propune un candidat unic pentru Primăria Capitalei. Vrea o competiţie cu Nicuşor Dan şi candidatul PNL"/>
    <meta property="og:description" content="Campania pentru alegerile locale din vara viitoare au debutat &amp;icirc;ncă din acest an. Primarul General, Gabriela Firea, şi-a anunţat deja intenţia de a candida pentru un nou mandat, iar opoziţia &amp;icirc;ncă nu a stabilit dacă vor merge pe idee"/>
  </head>
  <body>
    <article>
      <h1>Vlad Voiculescu propune un candidat unic pentru Primăria Capitalei. Vrea o competiţie cu Nicuşor Dan şi candidatul PNL</h1>
      <address><time datetime="2019-12-09T15:35:20+00:00">09 Dec 2019, 15:35</time> by <a rel="author" href="https://plus.google.com/111828348678880759933" target="_blank">Filip Stan</a></address>
      <p>Campania pentru alegerile locale din vara viitoare au debutat încă din acest an. Primarul General, Gabriela Firea, şi-a anunţat deja intenţia de a candida pentru un nou mandat, iar opoziţia încă nu a stabilit dacă vor merge pe ideea unui candidat unic. Vlad Voiculescu, propus de PLUS pentru Bucureşti, invită la o competiţie candidatul PNL şi pe independentul Nicuşor Dan, susţinut de USR Bucureşti.</p>
      <p>Conducerea Alianței USR PLUS a avut luni o întâlnire pentru a discuta procedura de desemnare și calendarul. După ședință, candidatul PLUS pentru primăria București, Vlad Voiculescu, a vorbit despre posibilitatea unei candidaturi comune cu PNL, însă cu condiția ca liberalii să își trimită candidatul într-o competiție cu el și cu Nicușor Dan.<br/><br/>„Suntem deschiși la competiție. Să avem un proces. Cu o competiție deschisă și invităm să fie în acea competiție oricine (...) Sperăm, pentru binele tuturor cetățenilor, un candidat comun al alianței care să fie în același timp un candidat comun al opoziției. Al opoziției la PSD”, a declarat Vlad Voiculescu.<br/><br/><b>Luni, vicepreședintele PNL, Raluca Turcan a declarat că PNL va avea propriul candidat și că speră să câștige alegerile de la București.</b><br/><br/><b>„PNL este într-o logică de alegeri locale pentru a câștiga PNL. Ce vom face ulterior, vom vedea. Până la urmă, noi ne asigurăm că avem cei mai buni candidați și cu șansele cele mai mari să câștige primăriile”, a declarat Raluca Turcan.</b></p>
      <p><b>Citeşte şi: <a href="https://www.romaniatv.net/traian-basescu-a-dezvaluit-lista-candidatilor-pmp-pentru-bucuresti-paleologu-intra-in-lupta-cu-firea_500813.html">Traian Băsescu a dezvăluit lista candidaţilor PMP pentru Bucureşti. Paleologu intră în luptă cu Firea</a></b><br/><br/>„Alianța va avea candidați comuni peste tot în țară. Discutăm acum despre acest proces și acest calendar. Într-o săptămână - două vom avea un calendar și candidați comuni. De la București, în toate localitățile din România. (...) Discutăm acum modalitatea pe care o vom folosi pentru desemnarea candidatului și calendarul. Veți vedea o campanie în care oamenii își vor prezenta propriile abilități, ideile, programul și vom alege cu siguranță cei mai buni candidați.”, a declarat Vlad Voiculescu, candidatul PLUS pentru primăria București, scrie Digi24.<br/><br/>În USR sunt tensiuni cu privire la desemnarea candidatului comun pentru Primăria București, după ce mai mulți lideri au reproșat că se fac presiuni dinspre PLUS pentru a fi impusă o procedură de desemnare a candidatului care l-ar avantaja pe Vlad Voiculescu. Nicușor Dan își dorește stabilirea candidatului în funcție de sondajele de opinie, în timp ce Vlad Voiculescu ar vrea alegeri primare, unde să decidă simpatizanții USR-PLUS cine va fi candidat.</p>
    </article>
  </body>
</html>