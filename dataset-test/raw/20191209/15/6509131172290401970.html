<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/322601/Vijf-jaar-handelsmissies-naar-China-wat-levert-dat-nou-op-voor-Overijssel"/>
    <meta property="og:site_name" content="RTV Oost"/>
    <meta property="article:published_time" content="2019-12-09T15:50:50+00:00"/>
    <meta property="og:title" content="Vijf jaar handelsmissies naar China: wat levert dat nou op voor Overijssel?"/>
    <meta property="og:description" content="Acht keer vertrokken handelsdelegaties vanuit Overijssel en Gelderland naar China de afgelopen vijf jaar. Maar wat leverde dat nou op voor de 126 bedrijven die deelnamen aan die handelsmissies naar het verre oosten? Ruim dertig miljoen werd er de afgelopen jaren door Chinese bedrijven ge&amp;iuml;nvesteerd in Overijssel. Chinese investeerders cre&amp;euml;erden 145 banen in Overijssel."/>
  </head>
  <body>
    <article>
      <h1>Vijf jaar handelsmissies naar China: wat levert dat nou op voor Overijssel?</h1>
      <address>
        <time datetime="2019-12-09T15:50:50+00:00">09 Dec 2019, 15:50</time>
      </address>
      <slideshow>
        <figure>
          <img src="https://imgo.rgcdn.nl/27b9170801004a4f993bb6020cfe4503/opener/Commissaris-van-de-Koning-Andries-Heidema-Foto-RTV-Oost.jpg?v=XL3r_z1cI4rsx89SK2lVvQ2"/>
        </figure>
        <figure>
          <img src="https://imgo.rgcdn.nl/27b9170801004a4f993bb6020cfe4503/opener/Commissaris-van-de-Koning-Andries-Heidema-Foto-RTV-Oost.jpg?v=XL3r_z1cI4rsx89SK2lVvQ2"/>
        </figure>
        <figcaption>Commissaris van de Koning Andries Heidema (Foto: RTV Oost)</figcaption>
      </slideshow>
      <p>Acht keer vertrokken handelsdelegaties vanuit Overijssel en Gelderland naar China de afgelopen vijf jaar. Maar wat leverde dat nou op voor de 126 bedrijven die deelnamen aan die handelsmissies naar het verre oosten? Ruim dertig miljoen werd er de afgelopen jaren door Chinese bedrijven geïnvesteerd in Overijssel. Chinese investeerders creëerden 145 banen in Overijssel. </p>
      <p>Een bureau heeft in opdracht van de provincies Overijssel en Gelderland een enquête gehouden onder de bedrijven die hebben deelgenomen aan de handelsmissies. Ook zijn bij een aantal bedrijven interviews afgenomen. </p>
      <p>
        <b>Cruciale rol Heidema</b>
      </p>
      <p>Uit de enquêtes en interviews blijkt dat de bedrijven die meegaan dat vooral doen om deuren bij de Chinese overheid en bij bedrijven geopend te krijgen die normaal gesproken gesloten blijven. De rol van commissaris van de Koning Andries Heidema speelt daarin volgens de bedrijven een cruciale rol. De betrokkenheid van de provinciale politiek geeft gewicht en draagt bij aan de status van de delegatie. </p>
      <p>Het opbouwen van relaties met Chinese partijen wordt daardoor eenvoudiger. Bovendien gaf 78 procent van de ondernemers die de enquête invulden aan dat de deuren die in China open gingen tijdens de handelsmissie waarschijnlijk gesloten waren gebleven zonder de betrokkenheid van de gedeputeerde. </p>
      <p>
        <b>Liever met provincie op pad</b>
      </p>
      <p>Ondernemers in de provincie geven aan dat ze liever met een provinciale dan met een landelijke delegatie op pad gaan naar China. Uit het onderzoek blijkt ook dat de handelsmissie die gefaciliteerd worden door de provincies Overijssel en Gelderland een duidelijke meerwaarde hebben voor het Oost-Nederlandse bedrijfsleven. </p>
      <p>De deelnemende bedrijven krijgen een beter inzicht in de Chinese markt, de zakelijke kansen in het land. Zeventig procent van de van de respondenten gaf aan dat zij door deelname aan de handelsmissie een beter inzicht hebben gekregen in de exportkansen in China.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Vijf+jaar+handelsmissies+naar+China%3a+wat+levert+dat+nou+op+voor+Overijssel%3f">06 - 57 03 33 33</a>.</aside>
    </article>
  </body>
</html>