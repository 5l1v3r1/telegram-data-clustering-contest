<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/200064/syriza-kata-kyvernisis-to-dogma-tromos-kai-pataxi-stoxopoiei-diethnos-tin-ellada"/>
    <meta property="og:site_name" content="CNN.gr"/>
    <meta property="article:published_time" content="2019-12-09T15:14:16+00:00"/>
    <meta property="og:title" content="ΣΥΡΙΖΑ κατά κυβέρνησης: Το δόγμα «τρόμος και πάταξη» στοχοποιεί διεθνώς την Ελλάδα"/>
    <meta property="og:description" content="Αύξηση φαινομένων ωμής αστυνομικής βίας και κατάχρησης εξουσίας καταγγέλλει ο ΣΥΡΙΖΑ , κατηγορώντας την κυβέρνηση για υπηρέτηση του δόγματος «τρόμος και..."/>
  </head>
  <body>
    <article>
      <h1>ΣΥΡΙΖΑ κατά κυβέρνησης: Το δόγμα «τρόμος και πάταξη» στοχοποιεί διεθνώς την Ελλάδα</h1>
      <h2>Αύξηση φαινομένων ωμής αστυνομικής βίας και κατάχρησης εξουσίας καταγγέλλει ο ΣΥΡΙΖΑ, κατηγορώντας την κυβέρνηση για υπηρέτηση του δόγματος «τρόμος και πάταξη», καθώς στόχος της είναι η εμπέδωση του φόβου στους πολίτες και η καταστολή της αντίστασης στα αντικοινωνικά της σχέδια.</h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 17:14 , 09 December 2019</p>
      <p>Με <b>επίκαιρη επερώτηση</b> που κατέθεσαν <b>68 βουλευτές</b> της με επικεφαλής τον <a href="https://www.cnn.gr/eidhseis/tag/48449/giannhs-ragkoyshs"><b>Γιάννη Ραγκούση</b></a>, οι βουλευτές του ΣΥΡΙΖΑ αναφέρουν ότι από την πρώτη στιγμή ανάληψης της εξουσίας, <b>η ΝΔ υπονόμευσε την αντεγκληματική πολιτική</b> με σειρά αποφάσεων που κατακρεούργησαν κάθε έννοια αξιοκρατίας στα Σώματα Ασφαλείας.</p>
      <p>«Ο πρωθυπουργός και ο <a href="https://www.cnn.gr/eidhseis/tag/41824/mixalhs-xrysoxoidhs"><b>υπουργός Προστασίας του Πολίτη</b></a> επανέφεραν τον απροσχημάτιστο κομματισμό<b>, αποθρασύνοντας τις πιο αυταρχικές κι αναχρονιστικές αντιλήψεις</b> που ενυπάρχουν, ευτυχώς, ως οικτρή μειοψηφία στο εσωτερικό της ΕΛΑΣ. Λειτουργούν αποκλειστικά με επικοινωνιακούς όρους, έχοντας μετατρέψει την ΕΛΑΣ σε κομπάρσο των τηλεοπτικών καμερών χωρίς να έχουν αποφύγει να εκτεθούν δημοσίως με ψευτοτελεσίγραφα επικοινωνιακής κατανάλωσης. Ο κ.<b> <a href="https://www.cnn.gr/eidhseis/tag/215/kyriakos-mitsotakis">Μητσοτάκης</a>, εγκλωβισμένος στις ορμπανικού τύπου προεκλογικές του δεσμεύσεις</b> -πως θα τελείωνε με τις μολότοφ των Εξαρχείων σε ένα μήνα και πως θα εξουδετέρωνε το Ρουβίκωνα στις 8 Ιουλίου- <b>πυροδοτεί διαρκώς συνθήκες κοινωνικής αναταραχής</b>. Ήδη<b>, η Ελλάδα στοχοποιείται </b>διεθνώς από τα ΜΜΕ<b> ως μια χώρα διαρκών ταραχών κι επεισοδίων</b>, επομένως, ανασφάλειας για επισκέπτες», σημειώνουν μεταξύ άλλων, ζητώντας απαντήσεις στα ακόλουθα ερωτήματα:</p>
      <ol>
        <li>Η Κυβέρνηση έχει συναίσθηση για τις συνέπειες που προκαλεί στο πεδίο της κοινωνικής ειρήνης η πρωτοφανής χρήση αστυνομικής βίας και αγριότητας που η ίδια έχει επιλέξει;</li>
        <li>Γιατί την ώρα που το ίδιο το Αρχηγείο της ΕΛΑΣ διαβιβάζει στον Εθνικό Μηχανισμό Διερεύνησης Περιστατικών Αυθαιρεσίας αδιαμφισβήτητο οπτικοακουστικό υλικό από τα πρόσφατα περιστατικά, με εντολή, μάλιστα, να διερευνηθεί κατά προτεραιότητα, ο κος Υπουργός σπεύδει να βγάλει απαράδεκτα θεσμικά και πολιτικά πορίσματα πως δήθεν τίποτα δεν συνέβη; Πέρα από το να προσβάλει τη νοημοσύνη όλων των Ελλήνων πολιτών, με ποιο δικαίωμα καταργεί το συνταγματικά κατοχυρωμένο και ανεξάρτητο ρόλο του <a href="https://www.cnn.gr/eidhseis/tag/17406/synhgoros-toy-polith"><b>Συνηγόρου του Πολίτη</b></a>;</li>
        <li>Ποια ουσιαστικά <b>μέτρα</b> θα πάρει η Κυβέρνηση για την<b> εξάλειψη της αστυνομικής αυθαιρεσίας</b> και την τιμωρία των λίγων παρανομούντων αστυνομικών;</li>
        <li>Με ποιο τρόπο προτίθεται να αντιμετωπίσει την καταγγελλόμενη αύξηση της εγκληματικότητας, την υποστελέχωση των αστυνομικών τμημάτων, τα προβλήματα των εργαζομένων αστυνομικών;</li>
      </ol>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/200103/live-tsipras-se-mitsotaki-askeis-pathitiki-kai-amixani-exoteriki-politiki">Τσίπρας σε Μητσοτάκη: Ασκείς παθητική και αμήχανη εξωτερική πολιτική</a>
        </li>
        <li>
          <a href="https://www.cnn.gr/news/politiki/story/200081/nea-epithesi-syriza-se-xrysoxoidi">Νέα επίθεση ΣΥΡΙΖΑ σε Χρυσοχοΐδη</a>
        </li>
        <li>
          <a href="https://www.cnn.gr/news/politiki/story/200058/syriza-gia-ellinotoyrkika-se-sygxysi-i-kyvernisi">ΣΥΡΙΖΑ για ελληνοτουρκικά: Σε σύγχυση η κυβέρνηση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
        <li>
          <a href="https://www.cnn.gr/eidhseis/tag/48449/giannhs-ragkoyshs">ΓΙΑΝΝΗΣ ΡΑΓΚΟΥΣΗΣ</a>
        </li>
        <li>
          <a href="https://www.cnn.gr/eidhseis/tag/14401/astynomiki-via">ΑΣΤΥΝΟΜΙΚΗ ΒΙΑ</a>
        </li>
        <li>
          <a href="https://www.cnn.gr/eidhseis/tag/66636/kataxrhsh-exoysias">ΚΑΤΑΧΡΗΣΗ ΕΞΟΥΣΙΑΣ</a>
        </li>
        <li>
          <a href="https://www.cnn.gr/eidhseis/tag/2/astynomia">ΑΣΤΥΝΟΜΙΑ</a>
        </li>
        <li>
          <a href="https://www.cnn.gr/eidhseis/tag/122/elas">ΕΛΑΣ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/17406/synhgoros-toy-polith">ΣΥΝΗΓΟΡΟΣ ΤΟΥ ΠΟΛΙΤΗ</a>
        </li>
      </ul>
      <h3>
        <a href="https://www.cnn.gr/eidhseis">Ροή ειδήσεων</a>
      </h3>
      <p>
        <a href="https://www.cnn.gr/eidhseis">Όλες οι ειδήσεις</a>
      </p>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/12/10/200130/snapshot/78816437_2558869750848791_815178376099659776_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/10/200143/snapshot/2636982.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/10/200126/snapshot/scissors-893152_1280.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/12/10/200140/snapshot/2691437.jpg"/>
      </figure>
    </article>
  </body>
</html>