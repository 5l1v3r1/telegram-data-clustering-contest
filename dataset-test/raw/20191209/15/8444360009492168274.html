<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/syriza-na-antapokrithei-o-k-xrysoxoidis-ston-thesmiko-tou-rolo/2932810/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T15:56:27+00:00"/>
    <meta property="og:title" content="ΣΥΡΙΖΑ: “Να ανταποκριθεί ο κ. Χρυσοχοΐδης στον θεσμικό του ρόλο”"/>
    <meta property="og:description" content="Να ανταποκριθεί ο υπουργός Προστασίας του Πολίτη στον θεσμικό του ρόλο και να κινήσει τις διαδικασίες ελέγχου και απόδοσης ευθυνών για τα περιστατικά αστυνομικής βίας εναντίον πολιτών, ζητά με σημερινή του ανακοίνωση ο ΣΥΡΙΖΑ."/>
  </head>
  <body>
    <article>
      <h1>ΣΥΡΙΖΑ: “Να ανταποκριθεί ο κ. Χρυσοχοΐδης στον θεσμικό του ρόλο”</h1>
      <h2>Να ανταποκριθεί ο υπουργός Προστασίας του Πολίτη στον θεσμικό του ρόλο και να κινήσει τις διαδικασίες ελέγχου και απόδοσης ευθυνών για τα περιστατικά αστυνομικής βίας εναντίον πολιτών, ζητά με σημερινή του ανακοίνωση ο ΣΥΡΙΖΑ.</h2>
      <address><time datetime="2019-12-09T15:56:27+00:00">09 Dec 2019, 15:56</time> by <a rel="author">Newsit Newsroom</a></address>
      <p>Ο ΣΥΡΙΖΑ ασκεί κριτική στον κ. Χρυσοχοΐδη, καταλογίζοντάς του ότι «η αδυναμία του να διαχειριστεί τα αλλεπάλληλα κρούσματα αστυνομικής βίας, οδηγεί τον υπουργό Προστασίας του Πολίτη σε αντιφατικές κινήσεις πανικού». Εξηγεί δε, ότι «από τη μία δεν διστάζει να βγάλει ψεύτες, όχι μόνο τον ΣΥΡΙΖΑ, αλλά όλους τους Έλληνες πολίτες, προκειμένου να προσφέρει πλήρη κάλυψη στους άντρες των ΜΑΤ που την Παρασκευή το βράδυ είδαμε να εξευτελίζουν διαδηλωτές σε κεντρικούς δρόμους της Αθήνας. Και από την άλλη, για να κατευνάσει την κατακραυγή των σοκαρισμένων πολιτών, παραπέμπει προσχηματικά στον Συνήγορο του Πολίτη τη διερεύνηση των περιστατικών αστυνομικής βίας, παραδεχόμενος εμμέσως την απροθυμία της ίδιας της ΕΛΑΣ να αποδώσει ευθύνες».</p>
      <h3>Επίθεση ΣΥΡΙΖΑ στον Χρυσοχοΐδη</h3>
      <p>Σήμερα, προσθέτει η ανακοίνωση «και με τρεις ημέρες καθυστέρηση, ανακοινώνει τη διενέργεια ΕΔΕ, την ίδια στιγμή που με ανάρτησή του στα μέσα κοινωνικής δικτύωσης αμφισβητεί την εγκυρότητα του ψηφιακού υλικού που αποδεικνύει την πρωτοφανή βία εκ μέρους της ΕΛΑΣ. Και σαν να μην έφταναν αυτά, έτερος υπουργός, ο κ. Βορίδης, έσπευσε με σημερινές του δηλώσεις να ανακηρύξει ως επίσημο δόγμα της κυβέρνησης όχι απλώς το “Νόμος και Τάξη” αλλά τους ξυλοδαρμούς».</p>
      <related>
        <h4>Click4more:</h4>
        <a href="https://www.newsit.gr/politikh/syriza-katatethike-i-eperotisi-gia-tin-astynomiki-via-ta-tessera-erotimata/2932742/"/>
      </related>
      <p>Κλείνοντας η ανακοίνωση αναφέρει: «Απαιτούμε από τον κ. Χρυσοχοΐδη να ανταποκριθεί στον θεσμικό του ρόλο, επιδεικνύοντας την ελάχιστη σοβαρότητα, και να πράξει επιτέλους τα δέοντα: να απαιτήσει την αναγνώριση από τους ανωτέρους τους των αστυνομικών που συμμετείχαν, χωρίς διακριτικά, στα περιστατικά βίας και να διαβιβάσει φάκελο με όλο το υλικό στην Εισαγγελία Πρωτοδικών Αθηνών. Όπως πρέπει να γνωρίζει, ο ποινικός έλεγχος μπορεί να διενεργηθεί παράλληλα με τον πειθαρχικό. Αυτό είναι το ελάχιστο που οφείλει να πράξει ο κ. υπουργός, αν όντως επιθυμεί, έστω και πολύ καθυστερημένα, την διερεύνηση των πεπραγμένων της ελληνικής αστυνομίας την προηγούμενη Παρασκευή».</p>
    </article>
  </body>
</html>