<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/Tegeltiji-dostavljena-imena-ministara-i-zamjenika-iz-Srpske-i-HDZ-a/572779?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T15:24:29+00:00"/>
    <meta property="og:title" content="Tegeltiji dostavljena imena ministara i zamjenika iz Srpske i HDZ-a"/>
    <meta property="og:description" content="SARAJEVO - Predsjedavajućem Savjeta ministara Zoranu Tegeltiji danas su dostavljena imena ministara i zamjenika ministara iz Republike Srpske i HDZ-a, piše Srna."/>
  </head>
  <body>
    <article>
      <h1>Tegeltiji dostavljena imena ministara i zamjenika iz Srpske i HDZ-a</h1>
      <address><time datetime="2019-12-09T15:24:29+00:00">09 Dec 2019, 15:24</time> by <a rel="author">Srna</a></address>
      <p>SARAJEVO - Predsjedavajućem Savjeta ministara Zoranu Tegeltiji danas su dostavljena imena ministara i zamjenika ministara iz Republike Srpske i HDZ-a, piše Srna.</p>
      <p>Za ministarske pozicije iz SNSD-a predloženi su Staša Košarac za ministra spoljne trgovine i ekonomskih odnosa i Vojin Mitrović za ministra transporta i komunikacija, dok je DNS predložio Draška Aćimovića iz reda ostalih za ministra za ljudska prava i izbjeglice u Savjetu ministara.</p>
      <p>Kada je riječ o zamjenicima ministara iz Republike Srpske, za zamjenika ministra civilnih poslova predložen je Siniša Ilić iz Ujedinjene Srpske, za zamjenika ministra odbrane Mirko Okolić iz SNSD-a i za zamjenika ministra bezbjednosti Vladimir Mijatović iz SP-a.</p>
      <p>Iz HDZ-a dostavljena su imena Vjekoslava Bevande za ministra finansija i trezora, Josipa Grubeše za ministra pravde i Ankice Gudeljević za ministra civilnih poslova.</p>
      <p>Josip Brkić predložen je za zamjenika ministra inostranih poslova, Mijo Krešić za zamjenika ministra odbrane i Ljiljana Lovrić za zamjenika ministra spoljne trgovine i ekonomskih odnosa.</p>
      <p>Predsjedavajući Savjeta ministara Zoran Tegeltija u srijedu, 11. decembra, nastavlja konsultacije sa bošnjačkim političkim partijama.</p>
      <p>Da bi započeo proces provjere kandidata za ministre i zamjenike ministara u Savjetu ministara, neophodno je da prijedloge kandidata za ove pozicije dostave i predstavnici bošnjačkih političkih partija.</p>
    </article>
  </body>
</html>