<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918126.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T15:32:00+00:00"/>
    <meta property="og:title" content="وام‌های قرض‌الحسنه کجا می‌رود؟"/>
    <meta property="og:description" content="به گزارش ایسنا، علاوه بر طرح‌هایی که بانک‌های مختلف برای پرداخت تسهیلات قرض‌الحسنه به مشتریان خود دارند، دولت در لایحه بودجه سال آینده تکالیفی را بر عهده بانک مرکزی برای پرداخت تسهیلات قرض‌الحسنه گذاشته است."/>
  </head>
  <body>
    <article>
      <h1>وام‌های قرض‌الحسنه کجا می‌رود؟</h1>
      <address>
        <time datetime="2019-12-09T15:32:00+00:00">09 Dec 2019, 15:32</time>
      </address>
      <p>دولت در لایحه بودجه سال آینده بانک‌ها را مکلف کرده تسهیلاتی را در قالب قرض‌الحسنه به صورت هدفمند به بخش‌های مختلف بدهند.</p>
      <p>به گزارش ایسنا، علاوه بر طرح‌هایی که بانک‌های مختلف برای پرداخت تسهیلات قرض‌الحسنه به مشتریان خود دارند، دولت در لایحه بودجه سال آینده تکالیفی را بر عهده بانک مرکزی برای پرداخت تسهیلات قرض‌الحسنه گذاشته است.</p>
      <p>براساس تبصره ۱۶ لایحه بودجه سال ۱۳۹۹ که روز گذشته توسط رییس جمهور تقدیم مجلس شورای اسلامی شد، در راستای اجرای بند «ب» ماده ۸۳ قانون برنامه ششم توسعه و ماده ۵۲ قانون احکام دائمی برنامه‌های توسعه کشور بانک مرکزی ایران مکلف است از طریق بانک‌های عامل مبلغ ۵۰۰۰ میلیارد تومان از مانده سپرده‌های قرض‌الحسنه بانکی و رشد مبلغ مزبور را به تفکیک ۳۵۰۰ میلیارد تومان به کمیته امام خمینی (ره) و ۱۵۰۰ میلیارد تومان به سازمان بهزیستی کشور با معرفی دستگاه‌های ذیربط به مددجویان و کارفرمایان طرح‌های اشتغال مددجویی با اولویت زنان سرپرست خانوار به صورت تسهیلات قرض‌الحسنه پرداخت کند.</p>
      <p>همچنین براساس این لایحه مبلغ ۲۰۰ میلیارد تومان نیز از منابع قرض‌الحسنه بانک‌ها در اختیار ستاد مردمی رسیدگی به امور دیه قرار می‌گیرد تا به زندانیان نیازمند با اولویت زندانیان زن و بدهکاران مهریه پرداخت شود.</p>
      <p>همچنین بانک مرکزی ایران مکلف است از طریق بانک‌های عامل با هماهنگی و معرفی بسیج سازندگی نسبت به اختصاص مبلغ پنج هزار میلیارد تومان از محل منابع سپرده‌های قرض‌الحسنه بانکی برای پرداخت ۱۰۰ هزار نفر جهت ایجاد نیروگاه خورشیدی پنج کیلوواتی در روستاها و حاشیه شهرها و مناطق محروم به ازای هر نفر ۵۰ میلیون تومان با بازپرداخت ۶۰ ماهه و نرخ سه درصد اقدام کند.</p>
      <p>براساس آنچه که دولت در لایحه بودجه سال آینده پیش‌بینی کرده مابه‌التفاوت نرخ مزبور تا نرخ ۱۰۰ میلیارد تومان نسبت به نرخ مصوب شورای پول و اعتبار از محل منابع بند «الف» تبصره ۱۸ این قانون پرداخت می‌شود.</p>
      <p>مسئولیت نصب و راه‌اندازی این نیروگاه‌ها به صورت رایگان برعهده سازمان بسیج مستضعفین است و استفاده از تسهیلات این بند منوط به ارائه‌ی قرداد خرید تضمینی برق از سوی شرکت تابعه وزارت نیرو است.</p>
    </article>
  </body>
</html>