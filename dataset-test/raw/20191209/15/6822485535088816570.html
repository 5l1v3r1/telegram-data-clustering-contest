<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918132.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="چرا شبکه ایتالیایی از پخش مصاحبه بشار اسد طفره می رود؟!"/>
    <meta property="og:description" content="به گزارش"/>
  </head>
  <body>
    <article>
      <h1>چرا شبکه ایتالیایی از پخش مصاحبه بشار اسد طفره می رود؟!</h1>
      <address>
        <time datetime="2019-12-09T15:40:00+00:00">09 Dec 2019, 15:40</time>
      </address>
      <p>به گزارش <b>الف</b>  26 نوامبر 2019، "بشار اسد" رئیس جمهور سوریه با شبکه ایتالیایی Rai News 24 و مجری آن "مونیکا ماجیونی" یک مصاحبه تلویزیونی انجام داد. توافق شده بوده تا این مصاحبه در تاریخ 2 دسامبر(دوشنبه 11 آذرماه) از این شبکه و رسانه های دولتی سوریه پخش شود. با این حال، بخش ارتباطات ریاست جمهوری سوریه گفته است: صبح روز دوشنبه 2 دسامبر،  درخواستی را از این شبکه ایتالیایی مبنی بر به تاخیر افتادن زمان پخش مصاحبه رئیس جمهوری سوریه دریافت کرده است. درباره علت این امر هم هیچ توضیحی داده نشده است. پس از این ماجرا، دو بار دیگر هم درخواست هایی شبیه این از سوی شبکه ایتالیایی به دفتر ارتباطات ریاست جمهوری سوریه ارسال شده است. در آخرین تحرک، شبکه ایتالیایی در پستی فیس بوکی گفته هنوز هیچ تاریخ مشخصی برای پخش مصاحبه با رئیس جمهور سوریه تعیین نشده است. <br/><br/>ریاست جمهوری سوریه این رویکرد رسانه ایتالیایی را نمودی از تلاش های کشورهای غربی جهت تحریف واقعیت های سوریه ارزیابی کرده است. دولت سوریه پیش از این نیز بارها دولت ها و رسانه های غربی را متهم به فرافکنی در مورد واقعیت های سوریه کرده است.<br/> <br/>این مساله بار دیگر سوال های زیادی را در مورد دیپلماسی سیاسی و رسانه ای کشورهای غربی در مورد سوریه مطرح کرده است. </p>
      <p><b>*دست بالای دولت سوریه در معادلاتِ میدانی نبرد با تروریسم </b><br/>                                                         <br/> سوریه از سال 2011، درگیر جنگی گسترده بوده است. این جنگ را نمی توان صرفا جنگی داخلی دانست زیرا سیلی از مبارزان و تروریست های خارجی با پشتیبانی دلارهای غربی و عربی، به دنبال سرنگونی دولت بشار اسد بودند. در روزهای ابتدایی آغاز جنگ در سوریه، شرایط تا حدی وخیم بود که حتی تروریست ها به چند کیلومتری کاخ ریاست جمهوری سوریه رسیده بودند. با این حال، با گذشت زمان و محرز شدن خطرِ جدیِ گروه های تروریستی علیه صلح و امنیت بین المللی، و متعاقب آن تقویت موضعِ دولت سوریه با استفاده از کمک های کشورهایی نظیر ایران و روسیه، تروریست ها و گروه های خطرناکی نظیر داعش، مرحله به مرحله عقب رانده شدند و به تدریج دولت سوریه که شدیدا از سوی کشورهای غربی و برخی کشورهای منطقه نظیر عربستان و ترکیه تحت فشار بود، موضعِ خود را تقویت شده یافت و توانست بخش های عظیمی از سرزمین های اشغال شده توسط تروریست ها را بازپس بگیرد. </p>
      <p>این امر موجب شده تا بخش بزرگی از تلاش های کشورهای غربی، به خصوص کشورهای اتحادیه اروپا و آمریکا که تحریم های گسترده ای را بر علیه دولت سوریه به ریاست جمهوری بشار اسد وضع کرده اند، با شکست مواجه شود. از این رو، این کشورها با قطعی شدن پیروزی اسد در سوریه، سعی دارند تا جای ممکن بر شدت تحریف واقعیت ها در سوریه بیفزایند و از طریق ایجاد فضای روانی علیه دمشق، افکار عمومی را بیش از پیش بر علیه اسد بسیج کنند و با موج سواری بر این موضوع، راه را برای انجام اقدامات سیاسی و تحریمی بیشتر بر علیه دولت سوریه هموار کنند.<br/><br/>اخیرا نیز ارتش سوریه همزمان با حمله ترکیه به سوریه، به درخواست کردهای شمال سوریه عازم مناطق شمالی این کشور شده و توانسته برای نخستین بار از سال 2012، وارد این مناطق گردد و خود را در قامت دولتی مشروع که مسوولیت حراست از خاک سوریه را بر عهده دارد، معرفی کند. امری که بیش از پیش گواهی بر تقویت مشروعیت دولت سوریه تلقی می شود. نباید فراموش کرد که دولت سوریه در کسب این موفقیت حتی یک گلوله هم شلیک نکرد و توانست به راحتی، بار دیگر حاکمیت خود بر مناطق کردنشین شمال سوریه را برقرار کند.<br/><br/> از این منظر، پاسخ های بشار اسد به رسانه های خارجی که از موضع قدرت بیان می شوند و از چهارچوب قانونی نیز برخوردارند، برای رسانه های غربی گران می آید و آن ها این موضع گیری ها را در تضاد با تصویر منفی و ضعیفی که از اسد و حکومتش در سوریه ساخته اند می بینند. در حقیقت، اقدام اخیر شبکه ایتالیایی می تواند به نوعی تحت فشارِ سیاستمداران غربی و فضای غالب رسانه ای در غرب انجام شده باشد که در شرایط فعلی، موضع گیری های بشار اسد را در قامت پیروزِ جنگ سوریه، در راستای منافع خود ارزیابی نمی کنند. <br/><br/><b>افشاگری های احتمالی اسد و تشدید نزاع های سیاسی در کشورهای حامی تروریسم<br/></b><br/> یکی دیگر از محرک هایی که کشورها و رسانه های غربی را در تحریف واقعیت های سوریه ترغیب می کند، افشاگری های احتمالی بشار اسد رئیس جمهوری سوریه است.<br/><br/>اسدبارها و بارها در سخنان خود از وابستگی تروریست هایی که در سوریه می جنگند به خارج از این کشور خبر داده است. در این راستا، وی حقایقی را نیز مطرح کرده است که به طور خاص می توان به نقش کشورهای منطقه و آمریکا در تغذیه تروریست هایِ خارجی فعال در سوریه اشاره کرد که این امر موجب بروز انتقادات و نزاع های سیاسی فراوانی، در کشورهایِ مورد اشاره یِ بشار اسد شده است. در واقع، احزاب و گروه های مختلف سیاسی با تکیه با افشاگری های اسد، دولت های خود را تحت فشار قرار داده و از آن ها خواسته اند در این زمینه پاسخگو باشند. احتمال می رود سخنان بشار اسد در جریان گفتگو با شبکه ایتالیایی Rai News 24 نیز نقش مهمی در عدم پخش این مصاحبه از سوی این رسانه ایتالیایی بازی کرده باشد. </p>
      <p><b>برآورده نشدن اهداف شبکه ایتالیایی از مصاحبه با بشار اسد</b><br/>                                              <br/> خبرنگاران و روزنامه نگاران در مصاحبه با سیاستمداران(به ویژه سیاستمدارانی که موضعشان مخالف با آن ها است)عمدتا به دنبال دستیابی به گزاره هایی هستند که مد نظر خودشان است. این امر در مورد سوریه با توجه به اینکه شرایط در این کشور به نفع کشورهای غربی نیست بیش از پیش قابل مشاهده است. شاید به همین دلیل باشد که دولت سوریه بارها از تحریف واقعیات سوریه توسط رسانه های خارجی گله مند بوده است. امکان دارد شبکه ایتالیایی Rai News 24 در مصاحبه با بشار اسد، جواب هایی که به دنبال آن بوده را دریافت نکرده است. در واقع، هزینه ای که این شبکه با پخش مصاحبه بشار اسد می پرداخته بیشتر از فواید آن بوده است. از این رو، عدم پخش مصاحبه اسد گزینه ای منطقی برای این شبکه و رویه های سیاسی حاکم بر آن محسوب می شود.<br/><br/>نباید فراموش کرد رویه رسانه های غربی تا حد زیادی ریشه در سیاست های دولت های غربی دارد و آن ها نمی توانند مواضع کاملا مستقلی در مسائل مختلف بین المللی از خود نشان دهند. رسانه هایی هم که به این قاعده احترام نگذارند، هزینه های سنگین اقدام خود را باید بپردازند که این امر برای آن ها معذوریت ها و محدودیت های زیادی را ایجاد می کند. فراموش نکنیم که بارها و بارها، رسانه های متعلق به ایران و جریان مقاومت در کشورهای به اصطلاح آزاد غربی با محدودیت های گسترده ای مواجه شده اند و در مواردی، کشورهای غربی اقدام به ایجاد اختلالات جدی در روند خبررسانی آن ها و حتی از دسترس خارج کردن آن ها کرده اند.</p>
    </article>
  </body>
</html>