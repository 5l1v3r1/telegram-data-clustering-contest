<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793512/%D8%B3%D9%82%D9%81-%D9%88%D8%A7%D9%85-%D9%85%D8%B3%DA%A9%D9%86-%D8%A7%D8%B2-%D9%85%D8%AD%D9%84-%D8%A7%D9%88%D8%B1%D8%A7%D9%82-%D8%A7%D9%81%D8%B2%D8%A7%DB%8C%D8%B4-%D9%85%DB%8C-%DB%8C%D8%A7%D8%A8%D8%AF-%D9%88%D8%A7%D9%85-%D9%88%D8%AF%DB%8C%D8%B9%D9%87-%D9%BE%D8%B1%D8%AF%D8%A7%D8%AE%D8%AA-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T15:48:04+00:00"/>
    <meta property="og:title" content="رحیمی انارکی: سقف وام مسکن از محل اوراق افزایش می یابد/ وام ودیعه پرداخت می‌شود"/>
    <meta property="og:description" content="مدیرعامل بانک عامل بخش مسکن از ارسال درخواست این بانک به شورای پول و اعتبار برای افزایش سقف تسهیلات مسکن تا دو هفته آینده خبر داد."/>
  </head>
  <body>
    <article>
      <h1>رحیمی انارکی: سقف وام مسکن از محل اوراق افزایش می یابد/ وام ودیعه پرداخت می‌شود</h1>
      <address><time datetime="2019-12-09T15:48:04+00:00">09 Dec 2019, 15:48</time> by <a rel="author" href="https://www.mehrnews.com/archive?jr=611" target="_blank">برهان محمودی</a></address>
      <p>به گزارش <a href="https://www.mehrnews.com/">خبرنگار مهر</a>، ابوالقاسم رحیمی انارکی در مراسم آغاز فرآیند احداث ۶۵۲۱ واحد مسکونی از سوی شرکت انبوه ساز وابسته به بانک عامل بخش مسکن اظهار داشت: این شرکت در سال گذشته به پایین ترین سطح تولید خود رسیده بود و عملا وارد فاز بساز و بفروش شده و مجموعه های ۱۰ تا ۲۰ واحدی را در قالب مشارکت احداث می کرد که مرا از آینده آن بسیار نگران کرده بود به گونه ای که این شرکت در سال گذشته به کمترین میزان اجرای پروژه های مسکونی در طول فعالیت خود رسیده بود و امیدوار نبودیم این شرکت بتواند کار مؤثری انجام دهد.</p>
      <p>وی افزود: این شرکت انبوه ساز بدهی معوق ناشی از تسهیلات بانک به شرکت را داشت؛ همچنین اجرای پروژه های تجاری سبب منجمد و راکد شدن دارایی های شرکت شده بود اما در حال حاضر شرکت انبوه ساز وابسته با بانک عامل بخش مسکن توانسته این مشکلات را پشت سر بگذارد بدهی معوق نیز به رقم ناچیز ۱۹ میلیارد ریال رسیده و این شرکت امروزه توانسته احداث ۶۵۰۰ واحد مسکونی را تعریف کرده و ساخت چند هزار واحد دیگر را هم در دستور کار دارد. ضمن اینکه به دنبال افزایش ذخیره زمین نیز هستیم.</p>
      <p>مدیرعامل بانک عامل بخش مسکن با بیان اینکه محمد اسلامی وزیر راه و شهرسازی دید مثبتی به عملکرد این شرکت انبوه ساز دارد، گفت: وزیر راه و شهرسازی قول مساعد پشتیبانی از فعالیت های این شرکت را داده است.</p>
      <p>وی با اشاره به اینکه شرکت انبوه ساز مذکور توانسته  در بحث کیفیت ساخت و ساز اقدام مناسبی انجام دهد، ادامه داد: باید به مرحله ای از کیفیت برسیم که به محض آنکه پروژه ای را آغاز می کنیم، مردم برای ثبت نام در آن صف بکشند. قیمت تمام شده واحدهای مسکونی شرکت انبوه ساز نیز باید به گونه ای باشد که نه حالت رکود بازار و نه حالت رونق بازار مسکن بر روی فعالیت این شرکت اثر منفی نگذارد.</p>
      <p>به گفته رحیمی انارکی، شرکت انبوه ساز مسکن وابسته با بانک عامل بخش مسکن قرار است اولین انبوه سازی باشد که گواهی کیفیت صادر کند همچنین شرکت مذکور توانسته مجوز تسهیل گری از شرکت بازآفرینی شهری دریافت کند.</p>
      <p>
        <b>رحیمی انارکی: شهر جدید اندیشه از طرح ملی مسکن حذف نشده است</b>
      </p>
      <p>به گزارش <a href="https://www.mehrnews.com/">خبرنگار مهر</a>، ابوالقاسم رحیمی انارکی مدیرعامل بانک عامل بخش مسکن در حاشیه این مراسم در جمع خبرنگاران، درباره خارج شدن شهر جدید اندیشه از طرح ملی مسکن اظهار داشت: پروژه ای که قرار است از سوی شرکت انبوه ساز وابسته به این بانک در شهر جدید اندیشه احداث شود، از لیست پروژه های طرح ملی مسکن حذف نشده است.</p>
      <p>وی در خصوص خارج شدن بانک مذکور از نوسازی بافت فرسوده محله سیروس نیز گفت: از پروژه نوسازی سیروس خارج شده ایم. یک سال قبل به دلیل اینکه اجرای این طرح توجیه اقتصادی کافی نداشت، از پروژه خارج شدیم. طراحی ای که انجام شده بود، فاقد توجیه مالی است اما تا آنجا که اطلاع دارم، شهرداری تهران طرح جدیدی برای نوسازی بافت سیروس ارائه داده است.</p>
      <p>رحیمی انارکی در خصوص افزایش سقف تسهیلات مسکن بیان داشت: اقداماتی در این زمینه در حال انجام است و این موضوع نیز در دستور کار شورای پول و اعتبار قرار گرفته که ۲ هفته آینده نوبت بررسی این طرح در شورای پول و اعتبار خواهد بود.</p>
      <p>وی در خصوص استفاده از تسهیلات صندوق پس انداز مسکن یکم برای طرح اقدام ملی مسکن با قابل انتقال دانستن آن گفت: یکی از اقداماتی که پیگیری می کنیم این است که دارندگان این حساب در اولویت این طرح قرار گیرند.</p>
      <p>به گفته این مقام ارشد نظام بانکی، از ۴۰۰ هزار واحد مسکنی که در قالب طرح ملی اقدام مسکن ساخته می شود، ۱۴۰ هزار واحد توسط بانک عامل بخش مسکن تامین مالی می شود.</p>
      <p>رحیمی انارکی درباره طرح کارت های اعتباری خرید مصالح ساختمانی ویژه انبوه سازان نیز تصریح کرد: این موضوع در دستور کار قرار دارد که بعد از رفع مسائل حقوقی اجرایی می شود. امیدواریم تا پایان امسال به یک جمع بندی برای اجرای این طرح برسیم.</p>
      <p>این مقام مسئول درباره تسهیلات ودیعه مسکن (اجاره مسکن) خاطرنشان کرد: در فرایند تهیه طرح پرداخت تسهیلات ودیعه ایراداتی وجود داشت که پس از اصلاح به بانک مرکزی ارسال شده است.</p>
    </article>
  </body>
</html>