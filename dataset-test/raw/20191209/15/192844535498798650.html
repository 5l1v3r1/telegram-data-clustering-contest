<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7977822/"/>
    <meta property="og:site_name" content="Sanook"/>
    <meta property="article:published_time" content="2019-12-09T15:42:23+00:00"/>
    <meta property="og:title" content="พ่อสุดทนลูกชายนิสัยทราม รัวยิง 4 นัดคาสำรับข้าว ลั่นไกเจาะอกข้างซ้ายตัวเองดับ"/>
    <meta property="og:description" content="(9 ธ.ค.62)  เมื่อเวลา 18.00 น. ร.ต.ท อธิคม ทองแดง  รองสว.(สอบสวน) สภ.บางปะอิน จ.พระนครศรีอยุธยา ได้รับแจ้งเกิดเหตุยิงกันมีผู้เสียชีวิตและบาดเจ็บ จึงไปตรวจสอบที่เกิดเหตุ  พร้อมด้วยเจ้าหน้าที่ตำรวจพิสูจน์หลักฐาน เจ้าหน้าที่สมาคมอยุธยารวมใจ"/>
  </head>
  <body>
    <article>
      <h1>พ่อสุดทนลูกชายนิสัยทราม รัวยิง 4 นัดคาสำรับข้าว ลั่นไกเจาะอกข้างซ้ายตัวเองดับ</h1>
      <address>
        <time datetime="2019-12-09T15:42:23+00:00">09 Dec 2019, 15:42</time>
      </address>
      <p>(9 ธ.ค.62)  เมื่อเวลา 18.00 น. ร.ต.ท อธิคม ทองแดง  รองสว.(สอบสวน) สภ.บางปะอิน จ.พระนครศรีอยุธยา ได้รับแจ้งเกิดเหตุยิงกันมีผู้เสียชีวิตและบาดเจ็บ จึงไปตรวจสอบที่เกิดเหตุ  พร้อมด้วยเจ้าหน้าที่ตำรวจพิสูจน์หลักฐาน เจ้าหน้าที่สมาคมอยุธยารวมใจ</p>
      <p>ที่เกิดเหตุเป็นบ้านไม้ใต้ถุนสูง กลางบ้านพบศพ <b>นายสมนึก อายุ 51 ปี  </b>สภาพนอนหงาย สวมใส่เสื้อโปโล กางเกงขาสั้นสีเทา มีบาดแผลถูกยิงด้วยอาวุธปืน เข้าที่บริเวณหน้าอกด้านซ้าย 1 นัด เลือดไหลนองพื้นบ้าน ใกล้กัน พบอาวุธปืนขนาด .38  ตกอยู่จำนวน 1 กระบอก ใกล้กันยังพบสำหรับกับข้าว มีเศษข้าวกระจายเกลื่อนพื้นบ้าน <a href="http://tv.sanook.com/">ทีวี</a>ยังเปิดอยู่ ส่วนผู้บาดเจ็บที่ถูกยิงด้วยอาวุธปืนชาวบ้านช่วยเหลือนำส่งโรงพยาบาลบางปะอิน ทราบชื่อ <b>นาย อิทธิศักดิ์ อายุ 24 ปี</b> เป็นลูกชายของผู้เสียชีวิต มีบาดแผลถูกยิงด้วยอาวุธปืนขนาด เดียวกัน เข้าที่บริเวณหน้าอก จำนวน 4 นัด  อาการสาหัส</p>
      <p>เจ้าหน้าที่ตำรวจสอบถาม <b>นางเพ็ญนีติ์ อายุ 53 ปี</b> ภรรยาผู้เสียชีวิต ทราบว่า ผู้เสียชีวิตมีอาชีพรับเหมาก่อสร้างและมีลูก 2 คนเป็นผู้หญิง 1 คน มีอาการป่วยทางจิต และผู้ชาย  1 คนคือผู้บาดเจ็บ โดยเมื่อช่วงเย็น  สามีได้โทรศัพท์ไปหาตนบอกว่ายิงลูกชายแล้วให้ไปดูที่โรงพยาบาล  ตนจึงรีบออกจากโรงงาน สามีโทรกลับมาอีกว่าไม่ต้องไปโรงพยาบาลแล้วให้กลับมาที่บ้านเลย จึงรีบเดินทางกลับมาที่บ้าน ยังไม่ทันถึงบ้าน มีญาติโทรบอกว่าสามียิงตัวเอง เสียชีวิตแล้ว</p>
      <p>ส่วนสาเหตุนั้น เพราะสามีกับลูกชาย มีปากเสียงกันบ่อยครั้ง เพราะลูกชายจะมีพฤติกรรม ติดยาเสพติดและชอบตบตีภรรยา ล่าสุดเมื่อเวลาประมาณ 02.00 น. ลูกชาย<a href="https://www.sanook.com/travel/1397261/">ทะเล</a>าะกับภรรยาอีกและทำร้ายร่างกาย สามีได้ออกไปห้ามปราม แต่ไม่ยอมเลิก จากนั้นสามีได้หนีออกไปนอนที่ปั๊มน้ำมันเพื่อสงบติอารมณ์ กลับเข้ามาบ้านช่วงเช้า ส่วนตนออกไปทำงาน</p>
      <p>สอบถาม<b> นายชลอ อายุ 28 ปี เพื่อนบ้าน</b> ที่เข้ามาช่วยเหลือผู้บาดเจ็บ ทราบว่า ก่อนเกิดเหตุได้ยินเสียปืนดังขึ้นติดต่อกัน 4 นัด จึงรีบวิ่งเข้ามาดูพบผู้บาดเจ็บนอนอยู่ ส่วนผู้เสียชีวิตยืนถือปืนอยู่ บอกว่าเอามันไปส่งโรงพยาบาล กูไม่ไป ระหว่างที่กำลังจะนำร่างของผู้บาดเจ็บส่งโรงพยาบาล ผู้เสียชีวิตได้โทรบอกกับภรรยาว่ายิงลูกชายแล้วให้รีบกลับมา ส่วนสาเหตุทะเลาวะวาทกันอย่างไรไม่เห็นเหตุการณ์</p>
      <p><b>น.ส.วรรณรี อายุ 28 ปี ภรรยาของผู้บาดเจ็บ </b>ยังอยู่ในอาการตกใจ บอกว่าก่อนเกิดเหตุ ตนเองกับผู้บาดเจ็บมีปากเสียงกันขณะกำลังนั่งกินข้าวอยู่ และถูกทำร้ายร่างกาย จนพ่อได้เข้ามาต่อว่าสามี และมีปากเสียงกัน จากนั้นผู้เป็นพ่อได้ใช้อาวุธปืนยิงใส่ลูกชายจำนวนหลายนัด</p>
      <p>ด้านเจ้าหน้าที่ตำรวจจะทำการสอบผู้บาดเจ็บและภรรยาของผู้บาดเจ็บอีกครั้งอย่างละเอียด พร้อมสอบสวนพยานแวดล้อม ในเบื้องต้นสันนิษฐานว่าผู้เสียชีวิตเกิดความเครียดกับพฤติกรรมของลูกชายที่ติดยาเสพติดและทะเลาะกับภรรยา ทำร้ายร่างกายภรรยา พยายามจะห้ามปรามหลายครั้ง จึงตัดสินใจใช้อาวุธปืนยิงลูกชายแล้วใช้อาวุธปืนยิงตัวเองตายตาม</p>
    </article>
  </body>
</html>