<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018170/%D8%A7%D8%B9%D8%AA%D8%B5%D8%A7%D8%A8-%D8%B3%D8%B1%D8%A7%D8%B3%D8%B1%DB%8C-%D8%AF%D8%B1-%D9%81%D8%B1%D8%A7%D9%86%D8%B3%D9%87-%DB%B5-%D8%B1%D9%88%D8%B2%D9%87-%D8%B4%D8%AF-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T15:14:35+00:00"/>
    <meta property="og:title" content="اعتصاب سراسری در فرانسه ۵ روزه شد +عکس"/>
    <meta property="og:description" content="تداوم اعتصاب‌های سراسری در فرانسه به ویژه خطوط حمل و نقل عمومی پاریس، تردد در پایتخت این کشور را فلج کرده و دولت را تحت فشار شدید قرار داده است."/>
  </head>
  <body>
    <article>
      <h1>اعتصاب سراسری در فرانسه ۵ روزه شد +عکس</h1>
      <address>
        <time datetime="2019-12-09T15:14:35+00:00">09 Dec 2019, 15:14</time>
      </address>
      <p>
        <i>تداوم اعتصاب‌های سراسری در فرانسه به ویژه خطوط حمل و نقل عمومی پاریس، تردد در پایتخت این کشور را فلج کرده و دولت را تحت فشار شدید قرار داده است.</i>
      </p>
      <p>به گزارش مشرق، اعتصاب سراسری و تظاهرات مردمی در فرانسه که در اعتراض به سیاست‌های اقتصادی «امانوئل ماکرون» رئیس‌جمهور فرانسه آغاز شده، امروز برای پنجمین روز پیاپی ادامه یافت. </p>
      <blockquote>بیشتر بخوانید:<br/><a href="https://www.mashreghnews.ir/news/1017879/%D8%AF%D9%88%D8%B4%D9%86%D8%A8%D9%87-%D8%B3%DB%8C%D8%A7%D9%87-%D8%AF%D8%B1-%D9%BE%D8%A7%D8%B1%DB%8C%D8%B3-%D8%A8%D8%A7-%D8%AA%D8%AF%D8%A7%D9%88%D9%85-%D8%A7%D8%B9%D8%AA%D8%B5%D8%A7%D8%A8">«دوشنبه سیاه در پاریس» با تداوم <i>اعتصاب<br/></i></a><a href="https://www.mashreghnews.ir/news/1017796/%D9%86%D9%87-%D8%A8%D8%B2%D8%B1%DA%AF-%D8%AF%D9%88%D9%84%D8%AA-%D9%81%D8%B1%D8%A7%D9%86%D8%B3%D9%87-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%AF%D8%A7%D8%AE%D9%84%DB%8C">نه بزرگ دولت <i>فرانسه</i> به اعتراضات داخلی</a></blockquote>
      <p>به نوشته «خبرگزاری فرانسه»، با پیوستن خطوط اتوبوس‌رانی در پاریس به اعتصاب سراسری، بخش بیشتری از سیستم حمل و نقل عمومی فرانسه فلج شده است. </p>
      <figure>
        <img src="https://cdn.mashreghnews.ir/d/2019/12/09/4/2664838.jpg"/>
      </figure>
      <p>در پاریس تنها دو خط از ۱۶ خط قطار درون شهری مشغول فعالیت بودند و این به افزایش تردد خودروها در پایتخت و شکل‌گیری ترافیک سنگین منجر شد.</p>
      <p>نتایج نظرسنجی روزنامه «دی مانش» نیز نشان می‌دهد که ۵۳ درصد اهالی فرانسه از این اعتصاب حمایت می‌کنند. این آمار در این هفته و در مقایسه به دوره قبل، ۶ درصد افزایش یافته است. </p>
      <figure>
        <img src="https://cdn.mashreghnews.ir/d/2019/12/09/4/2664837.jpg"/>
      </figure>
      <p>به نوشته خبرگزاری فرانسه، انتظار می‌رود که معلمان فرانسوی نیز به زودی به جمع اعتصاب کنندگان این بپیوندند و این موجب تعطیلی سراسری مدارس در این کشور می‌شود. علاوه بر جلیقه زردها، آتش‌نشانان، کارگران و مشاغل دیگر  این کشور نیز در روزهای گذشته به جمع معترضان به رئیس جمهور فرانسه پیوسته‌اند.</p>
      <figure>
        <img src="https://cdn.mashreghnews.ir/d/2019/12/09/4/2664836.jpg"/>
      </figure>
      <p>دور تازه اعتصاب‌های کارگری در فرانسه پس از آن کلید خورد که دولت ماکرون اعلام کرد از طرح خود برای «اصلاح» نظام پرداخت بازنشستگان عقب‌نشینی نمی‌کند. ماکرون نظام فعلی مستمری بازنشستگان را بسیار پرهزینه و ناعادلانه خوانده و مدعی است که قصد دارد سیستمی ساده طراحی کند که در آن همه مستمری‌بگیران از حقوق برابر برخوردار باشند.</p>
      <figure>
        <img src="https://cdn.mashreghnews.ir/d/2019/12/09/4/2664835.jpg"/>
      </figure>
      <p>منتقدان این طرح اما می‌گویند ایده پیشنهادی ماکرون هم دوران کاری کارگران را طولانی می‌کند و هم میزان مستمری دریافتی آن‌ها را کاهش می‌دهد. </p>
      <p>شب گذشته رئیس‌جمهور و برخی وزرای کابینه فرانسه برای بررسی وضعیت به وجود آمده، جلسه اضطراری تشکیل دادند. قرار است سه شنبه شب نیز نشستی مشابه برای بررسی اوضاع جاری تشکیل شود.</p>
      <p>پس از نشست شب گذشته، دولت اعلام کرد که همچنان مصر به اجرای طرح اصلاح نظام مستمری است. در مقابل، اتحادیه‌های کارگری هم گفته‌اند که اعتصاب آن‌ها سقف زمانی ندارد و تا زمانی که به اهداف خود برسند، به آن ادامه می‌دهند.</p>
      <figure>
        <img src="https://cdn.mashreghnews.ir/d/2019/12/09/4/2664839.jpg"/>
      </figure>
      <p>منبع: فارس</p>
    </article>
  </body>
</html>