<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/media/689220/i-avgi-kata-tis-ert-gia-tis-nees-ekpompes-chrysoplironei-etaireie"/>
    <meta property="og:site_name" content="enikos.gr"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Η &quot;Αυγή&quot; κατά της ΕΡΤ για τις νέες εκπομπές: &quot;Χρυσοπληρώνει εταιρείες και παρουσιαστές&quot;"/>
    <meta property="og:description" content="Επίθεση κατά της νέας διοίκησης της ΕΡΤ, την οποία κατηγορεί ότι αύξησε υπερβολικά το κόστος των εκπομπών εξαπέλυσε η..."/>
  </head>
  <body>
    <article>
      <h1>Η "Αυγή" κατά της ΕΡΤ για τις νέες εκπομπές: "Χρυσοπληρώνει εταιρείες και παρουσιαστές"</h1>
      <address>
        <time datetime="2019-12-09T15:40:00+00:00">09 Dec 2019, 15:40</time>
      </address>
      <p>Επίθεση κατά της νέας διοίκησης της <a href="https://www.enikos.gr/media/689015/erchontai-nees-ekpompes-stin-ert">ΕΡΤ</a>, την οποία κατηγορεί ότι αύξησε υπερβολικά το κόστος των εκπομπών εξαπέλυσε η διαδικτυακή Αυγή.</p>
      <p>Αναφέρει η Κυριακάτικη "Αυγή":</p>
      <p>"Τα «δικά μας τα παιδιά» δεν δουλεύουνε για ψίχουλα. Το γνωρίζει η κυβέρνηση, το γνωρίζει το κόμμα, το έμαθε και η ΕΡΤ. Η αύξηση μέσα σε μια μέρα των αμοιβών των μετακλητών υπαλλήλων κατά 70% στις αρχές Οκτωβρίου, έδωσε το μήνυμα για όλο το «επιτελικό κράτος» του Κυρ. Μητσοτάκη, που με ικανοποίηση πλέον στρώθηκε στη δουλειά. Η ΕΡΤ έπιασε το υπονοούμενο και υπερθεμάτισε: οι αυξήσεις στις αμοιβές και στο κόστος των εξωτερικών και μεικτών παραγωγών φτάνει ή και ξεπερνάει το 100% σε σύγκριση με το κόστος έξι μήνες πριν.</p>
      <p>Το κόστος των παραγωγών της ΕΡΤ καλπάζει, όπως και οι αμοιβές των συντελεστών, παρότι τα έσοδα της ΕΡΤ παραμένουν σταθερά (196 εκατ. ευρώ). Η ΕΡΤ ανεβάζει το κασέ των παρουσιαστών, πράγμα αναντίστοιχο όχι μόνο με τους μισθούς στον δημόσιο τομέα, που παραμένουν καθηλωμένοι από την κατρακύλα του 2012, αλλά και με το γενικότερο κλίμα στην τηλεοπτική αγορά, η οποία παραμένει φειδωλή, καθώς, παρά την αύξηση της διαφημιστικής δαπάνης τα τελευταία χρόνια, με δυσκολία τα βγάζει πέρα. Όμως στην ΕΡΤ «λεφτά υπάρχουν». Είναι ο λόγος εξάλλου που το τηλεοπτικό στάρ σύστεμ με ευκολία στρέφεται προς τη δημόσια τηλεόραση.</p>
      <p>Ότι το κόστος παραγωγής της βραδινής εκπομπής της ΕΡΤ1 «10» με την Ο. Τρέμη, Η. Κανέλλη κ.ά. αγγίζει τα 5.212,76 ευρώ το επεισόδιο (πλέον εργοδοτικές εισφορές, ΦΠΑ κ.λπ.) είναι γνωστό και έχει προκαλέσει έκπληξη ακόμα και σε υποστηρικτές της νέας κυβέρνησης.</p>
      <p>Την τελευταία εβδομάδα έγινε και επισήμως γνωστό το κόστος μιας ακόμα εκπομπής εμπνεύσεως της νέας διοίκησης Γαμπρίτσου - Ζούλα, με προσωρινό τίτλο «Νέα μέρα», η οποία θα ξεκινήσει να προβάλλεται με την είσοδο του νέου έτους. Πρόκειται για καθημερινή, μεικτή παραγωγή (πώς λέμε ΣΔΙΤ - σύμπραξη δημόσιου και ιδιωτικού τομέα) της ΕΡΤ με την εταιρεία παραγωγής B &amp; G Production IKE, η οποία θα καλύπτει το πρόγραμμα της ΕΡΤ1 από ώρα 6 το πρωί, έως τις 10.</p>
      <p>Την εκπομπή, που μας επιφυλάσσει, σύμφωνα με την ΕΡΤ, «ένα διαφορετικό ξύπνημα με ενημέρωση, αλλά και χιούμορ», θα παρουσιάζουν οι δημοσιογράφοι Δημ. Κοτταρίδης και Γιάννης Πιτταράς, διαπιστευμένοι μέχρι σήμερα στο ρεπορτάζ της Νέας Δημοκρατίας. Το κόστος παραγωγής, όπως έχει αναρτηθεί στη Διαύγεια, είναι 1.992,93 ευρώ το επεισόδιο".</p>
      <p>“Αν και η διοίκηση της ΕΡΤ εμφανίζεται ικανοποιημένη από το κόστος, το οποίο θεωρεί χαμηλό, τα πράγματα δεν είναι ακριβώς έτσι. Η «Αυγή» εξασφάλισε το αναλυτικό κοστολόγιο της εκπομπής «Νέα Μέρα», έτσι όπως εγκρίθηκε από την ΕΡΤ. Ένα συγκριτικό μέτρο είναι προγενέστερη εκπομπή, η «Δεύτερη ματιά» των Κατερίνας Ακριβοπούλου και Σωτήρη Καψώχα το πρώτο εξάμηνο του 2019 και η σύγκριση είναι συντριπτική. Το κόστος είναι υπερδιπλάσιο. Αυτό κατά κύριο λόγο οφείλεται στις αμοιβές των παρουσιαστών, από 4.750 ευρώ τον μήνα, οπωσδήποτε πολύ χαμηλότερα από τα 6.000 τον μήνα της Όλγας Τρέμη. Οφείλεται επίσης στα σκηνικά (309,62 ευρώ ανά επεισόδιο), η κατασκευή των οποίων αγγίζει τα 20.000 ευρώ. Οφείλεται τέλος στην αμοιβή της εταιρείας παραγωγής, η οποία είναι υπερδιπλάσια”, καταλήγει η εφημερίδα και παραθέτει τους παρακάτω πίνακες:</p>
      <figure>
        <img src="http://media.enikos.gr/data/photos/689220_43c6c72a69-bfaefa1fa0d79f29.jpg"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/media/689015/erchontai-nees-ekpompes-stin-ert%0A%20%20%20%20%0A"/>
        <a href="http://www.enikos.gr/media/688721/sygklonistikes-istories-tou-teichous-stin-ekpompi-prosopika-me-ti%0A%20%20%20%20%0A"/>
        <a href="http://www.enikos.gr/media/685794/i-apantisi-tou-giorgou-avgeropoulou-stin-ert-ti-leei-gia-nea-tain%0A%20%20%20%20%0A"/>
        <a href="http://www.enikos.gr/media/685713/ert-fake-news-to-kopsimo-tis-neas-tainias-tou-giorgou-avgeropoulo%0A%20%20%20%20%0A"/>
        <a href="http://www.enikos.gr/media/685685/giortazei-i-tileorasi-ta-prota-vimata-tou-dimofilesterou-mesou-st%0A%20%20%20%20%0A"/>
        <a href="http://www.enikos.gr/media/684531/i-olga-tremi-stin-ert%0A%20%20%20%20%0A"/>
        <a href="http://www.enikos.gr/media/683607/gnosti-parousiastria-tis-ert-xylokopise-skinothetida-epeidi-eiche%0A%20%20%20%20%0A"/>
        <a href="http://www.enikos.gr/media/689163/the-voice-evale-ta-klamata-i-elena-paparizou-video%0A%20%20%20%20%0A"/>
        <a href="http://www.enikos.gr/media/689156/stankoglou-erchetai-enas-agrios-erotas-stis-melisses%0A%20%20%20%20%0A"/>
      </related>
    </article>
  </body>
</html>