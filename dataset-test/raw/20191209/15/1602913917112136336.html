<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/neglijenta-discursului-public-este-mai-periculoasa-pentru-societate-decat-orice-pensie-speciala-18660527"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T15:05:30+00:00"/>
    <meta property="og:title" content="Neglijenţa discursului public este mai periculoasă pentru societate decât orice pensie specială"/>
    <meta property="og:description" content="Opinie Iulian Anghel, editor ZF"/>
  </head>
  <body>
    <article>
      <h1>Neglijenţa discursului public este mai periculoasă pentru societate decât orice pensie specială</h1>
      <address><time datetime="2019-12-09T15:05:30+00:00">09 Dec 2019, 15:05</time> by <a rel="author" href="https://www.zf.ro/autor/iulian-anghel" target="_blank">Iulian Anghel</a></address>
      <p>Opinie Iulian Anghel, editor ZF</p>
      <p>„Nouă miliarde de euro sunt cheltuite de statul român cu pensiile speciale”, o spune cu subiect şi predicat, dna. vicepremier Raluca Turcan.</p>
      <p>După ce în urmă cu câteva săptămâni rezolva problema sistemului sanitar („Omul să aibă garanţia că nu se culcă sănătos şi se trezeşte, ferească Dumnezeu, mort”), doamna Turcan o rezolvă acum şi pe cea a pensiilor.</p>
      <p>PNL a decis să elimine pensiile speciale... cu excepţia.</p>
      <p>Pensiile aşa numite “speciale” sunt acele pensii care nu sunt legate de contribuţii. Ele înseamnă în bugeteul general al pensiilor 8-9 miliarde de lei anual şi nu 9 miliarde de euro cum spune dna. Turcan. Anul acesta volumul de pensii platite de stat este de 70 de miliarde de lei (inclusiv pensiile speciale) şi va ajunge la 90 de miliarde de lei în 2020. Prin urmare nu are cum ca pensiile speciale să însemne 43 de miliarde de lei (9 mld. ero), cum spune dna. Turcan, într-un discurs citit de pe foi (şi ce mai râdeam de raposata!), atât de neglijent încât îţi pui întrebarea: eu de ce să o mai ascult?</p>
      <p>Dna. Turcan susţine că “PNL se gândeşte” la un sistem al pensiilor bazat pe contribuţii. Păi acesta este sistemul în România şi a fost introdus de PSD, nu de PNL. Da, există această excepţie a pensiilor speciale pe care Parlamentul a extins-o pentru a-şi acoperi propriile-i privilegii, pentru că parlamentarii –şi doamna Turcan împreună cu toţi – beneficiază de pensii speciale care nu au nimic de-a face cu nivelul contribuţiei. Iar aceste pensii speciale nu pot fi eliminate pentru că onoraţii membri ai Curţii Constituţionale  - la rându-le beneficiind de pensii speciale – au decis că “jucărică jucărea, ce-am primit nu se mai ia”. Deci dna. Turcan elimină pensiile speciale, dar nu şi pe a ei.</p>
      <p>Nu apăr eu pensiile speciale, ţinta mea este discursul neglijent şi umflat, care face mult rău societăţii. Sunt, spune dna Turcan, eliminate pensiile speciale, cu excepţia...militarilor şi a judecătorilor şi procurorilor. Păi haide să lămurim. Magistraţii pensionari sunt puţini, cam 2.000-2.500. Militarii sunt cam 60-70.000. Pensiile militarilor sunt plătite din bugetul Ministerului Apărării. La 11 luni din 2019, 3,5 miliarde de lei din cheltuielile de apărare de 15 miliarde de lei s-au dus în pensii. Păi domnule Iohannis, la ciorba de burtă cu dl. Trump, de săptămâna trecută, nu i-aţi spus şi că 23% din cei 2% din PIB daţi apărării, se duc în pensii şi nu în rachetele lui? Păi spuneţi-i că aşa e cinstit. N-am tată bani, de unde să-ţi dau, dacă n-am?</p>
      <p>PNL păstrează pensiile publice pentru militari pentru că, altminteri, ar trebui să dubleze suma. Pensiile ar urma să fie plătite din bugetul asigurărilor, iar suma ar trebui completată în bugetul Apărării (site-ul Apărării este cel mai bun dintre toate instituţiile publice şi ar trebui copiat şi oferit ca model) pentru că ne-am asumat 2% din PIB.</p>
      <p>Jumătăţile de adevăr şi exagerările induc în societate multă nelinişte.</p>
      <p>Pensiile speciale nu trebuia să existe. Dar nu poţi spune, nici măcar din greşeală, că ele înseamnă două treimi din întreg fondul de pensii. 15 miliarde de euro înseamnă fondul de pensii total al României, într-un an. 9 miliarde de euro (62%) spune dna Turcan că înseamnă pensiile speciale. De ce-aş mai asculta-o eu pe această doamnă mâine?</p>
    </article>
  </body>
</html>