<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/kultura/muzika/299204-a-cappella-grupai-latvian-voices-10.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="A cappella grupai &quot;Latvian Voices&quot; – 10"/>
    <meta property="og:description" content="Latvian Voices 12. decembrī ar koncertu kultūras un mākslas telpā Hanzas perons svinēs radošās darbības 10 gadu jubileju."/>
  </head>
  <body>
    <article>
      <h1>A cappella grupai "Latvian Voices" – 10</h1>
      <address><time datetime="2019-12-09T15:00:00+00:00">09 Dec 2019, 15:00</time> by <a rel="author">Linda RONE</a></address>
      <p>Latvian Voices 12. decembrī ar koncertu kultūras un mākslas telpā Hanzas perons svinēs radošās darbības 10 gadu jubileju.</p>
      <p>Divdaļīgā koncerta pirmajā daļā tiks pirmatskaņots komponistes Lauras Jēkabsones jaundarbs Vox Femme, tas izvedīs cauri dažādiem laikmetiem un vēstures notikumiem no sievietes skatupunkta. Jaundarbs tapis, sadarbojoties ar latviešu folkloras un dzīvesstāstu pētnieci Sanitu Reinsoni. Iedvesmojoties no Latvijas sieviešu dzīvesstāstiem, Lauras Jēkabsones jaundarbs veidots kā daudzslāņains muzikāls vēstījums, kas, tautasdziesmu tekstiem mijoties ar simboliski spēcīgu latviešu sieviešu dzeju (Broņislava Martuževa, Astrīde Ivaska, Māra Zālīte), ieskanoties Latgales tradicionālajiem dziedājumiem un dzīvesstāstu fragmentiem, izlīkumo caur sievietes mūža ritumu un simboliskās paralēlēs atblāzmo latviešu tautas likteņgaitas. Tautasdziesmu poētikas un 20. gadsimtā tapušās oriģināldzejas muzikālais savijums izplūdina robežas starp laikmetiem un paaudzēm, ļaujot klausītājam Vox Femme emocionālo dziļumu atklāt un izdzīvot caur savām personiskajām asociācijām.</p>
      <blockquote>Jubilejas koncerta otrajā daļā būs dzirdamas klausītāju iemīļotākās dziesmas - Latvijas un ārzemju populārās mūzikas kaverversijas, kā arī Ziemassvētku laika melodijas. Tiks atskaņots arī vokālās grupas Latvian Voices jaunākais veikums - labi zināmais Emīla Dārziņa darbs Melanholiskais valsis a cappella versijā. Emīla Dārziņa instrumentālo skaņdarbu Melanholiskais valsis sešām balsīm a cappella ir aranžējusi komponiste Laura Jēkabsone. Koncertā izskanēs arī skaņdarbi Pasaciņa, Piekūns skrien debesīs, Sudraba mēness un citi. Koncerta režisors un videomākslinieks ir Roberts Rubīns.</blockquote>
      <p>Grupa, kas 2009. gadā izveidojās kā projektu sastāvs koncertdarbībai Vācijā, strauji ieguva starptautisku atzinību a cappella pazinēju vidū Eiropā un ārpus tās. Kopš 2012. gada grupa darbojas kā profesionāla vienība, regulāri uzstājoties ASV, Āzijā un Eiropā, kā arī rīkojot savu a cappella mūzikas festivālu Valmierā. Latvijas klausītāju ievērību grupa ieguva 2014. gadā, kļūstot par Rīga 2014, Eiropas Kultūras galvaspilsētas, muzikālo seju. Desmit gadu laikā grupa ir ieskaņojusi septiņus ierakstu albumus sadarbībā ar pašmāju un ārzemju producentiem.</p>
      <p><a href="https://nra.lv/kultura/muzika/299204-a-cappella-grupai-latvian-voices-10.htm#">Lasīt visu</a>  </p>
    </article>
  </body>
</html>