<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7957839"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="В. &quot;Курир&quot;: Щрахе е продал австрийско депутатско кресло"/>
    <meta property="og:description" content="Както съобщава вестник &quot;Курир&quot; австрийският бизнесмен Ернст Ноймайер е дал показания, според които е помогнал на бившия шеф на Австрийската партия на свободата /АПС/ Хайнц-Кристиан Щрахе &quot;да продаде&quot;"/>
  </head>
  <body>
    <article>
      <h1>В. "Курир": Щрахе е продал австрийско депутатско кресло</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Както съобщава вестник "Курир" австрийският бизнесмен Ернст Ноймайер е дал показания, според които е помогнал на бившия шеф на Австрийската партия на свободата /АПС/ Хайнц-Кристиан Щрахе "да продаде" австрийско парламентарно кресло на украински олигарси.</p>
      <p>В делото по разследването на Щрахе присъстват снимки на чанта, пълна с пачки. Фотографът е бившият бодигард на Щрахе, според чиито показания през 2013 година той е видял чантата в служебната кола на своя шеф и е направил снимките. Възможно е парите да са на украински олигарси, предава БТА.</p>
      <p>Твърдението съдържа подозрение, че АПС е получила десет милиона евро, за да може Томас Шеленбахер, приближен на олигарсите, да получи парламентарен мандат от квотата на АПС. По онова време Шеленбахер поддържа бизнес връзки с различни украински партньори, продължава "Курир".</p>
      <p>Действително през 2013 година няколко кандидати на АПС се отказват от своя мандат. Сега теорията за продажба на мандат се затвърждава, след като в интервю за радиото Ноймайер е заявил, че с негово посредничество Щрахе е продал мандата за десет милиона.</p>
      <p>"Два милиона за мен, два милиона за Щрахе, два милиона за Петер Фихтенбауер и четири милиона за партията", заявява по радиото Ноймайер за направена устна договорка. Фихтенбауер е бившият заместник-шеф на парламентарната група на АПС.</p>
      <p>Появилите се напоследък снимки с натъпкана с пачки пътна чанта Ноймайер тълкува като доказателство за транзакцията. Още през 2016 година Ноймайер е завел гражданско дело за два милиона срещу Шеленбахер, тъй като не е получил своя дял за успешното посредничество за осигуряване на неговия мандат.</p>
      <p>В момента делото е във Върховния съд. Адвокатът на Щрахе характеризира обвиненията като безпочвени, Фихтенбауер вижда в тях "лъжа от най-висшя класа", завършва "Курир".</p>
    </article>
  </body>
</html>