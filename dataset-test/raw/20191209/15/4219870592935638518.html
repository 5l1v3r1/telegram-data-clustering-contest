<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/naslovna/drustvo/aktuelno.290.html:835039-Vojska-jos-mocnija-Modernizacija-orlova-J-22-i-galebova-G-4"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T15:21:00+00:00"/>
    <meta property="og:title" content="Vojska još moćnija: Modernizacija &quot;orlova J-22&quot; i &quot;galebova G-4&quot;"/>
    <meta property="og:description" content="Sa modernizovanim vazduhoplovima srpska vojska će biti još moćnija, izjavio je danas u Batajnici ministar odbrane Aleksandar Vulin"/>
  </head>
  <body>
    <article>
      <h1>Vojska još moćnija: Modernizacija "orlova J-22" i "galebova G-4"</h1>
      <address><time datetime="2019-12-09T15:21:00+00:00">09 Dec 2019, 15:21</time> by <a rel="author">Tanjug</a></address>
      <p>
        <b>Sa modernizovanim vazduhoplovima srpska vojska će biti još moćnija, izjavio je danas u Batajnici ministar odbrane Aleksandar Vulin</b>
      </p>
      <p>Sa modernizovanim vazduhoplovima srpska vojska će biti još moćnija, izjavio je danas u Batajnici ministar odbrane Aleksandar Vulin tokom obilaska radova na modernizaciji aviona "Orao", koje u najvećem delu obavljaju domaći stručnjaci.</p>
      <p>"Naše vazduhoplovstvo je i sada u potpunosti u stanju da zaštiti bezbednost i sigurnost našeg neba i naše zemlje, ali sa novim letelicama i sa modernizovanim vazduhoplovima, bićemo još moćniji", rekao je Vulin na aerodromu "Pukovnik - pilot Milenko Pavlović".</p>
      <p>Vulin je istakao da ga posebno raduje to što će najveći deo modernizacije biti posledica rada domaćih stručnjaka i domaće pameti jer, kako kaže, "samo ono što sami napravimo je suštinski naše", saopštilo je Ministarstvo odbrane.</p>
      <related>
        <a href="https://www.novosti.rs/vesti/naslovna/reportaze/aktuelno.293.html:781993-Nase-nebo-cuvaju-srpski-tigrovi"/>
      </related>
      <p>"Mi nabavljamo najsavremenije letelice, modernizujemo ono što su drugi proizveli, ali isto tako vraćamo u potpuni pogon i domaću pamet. Proces modernizacije Orla i proces modernizacije G-4 je veoma daleko odmakao i u veoma skorom periodu očekujem da ćemo moći da našoj vojsci damo na upotrebu modernizovane vazduhoplove", rekao je ministar, koji je u pratnji komandanta RV i PVO general-majora Duška Žarkovića obišao radove na modernizaciji aviona "Orao".</p>
      <p>Komandant 98. vazduhoplovne brigade pukovnik Dejan Vasiljević rekao je da se modernizacijom aviona "Orao" postiže povećanje sposobnosti i efikasnosti upotrebe aviona u svim meteo uslovima i danju i noću, preciznost dejstava na cilj i smanjenje kolateralne štete.</p>
      <p>On je dodao da će modernizacija, takođe, omogućiti i veću sigurnost posade aviona.</p>
      <p>"Dejstvom sa novim, vođenim raketama, uz korišćenje osavremenjene avionike, smanjuje se mogućnost pogotka posade koja je izvršila dejstva. Sama pasivna i aktivna zaštita koju avion poseduje značajno umanjuje mogućnost dejstava po avionu tokom leta i u toku borbenih dejstava", naglasio je pukovnik Vasiljević.</p>
      <figure>
        <img src="https://www.novosti.rs/upload/images/2019b//12/09n/orao1.jpg"/>
      </figure>
      <p>Zamenik komandanta 98. vazduhoplovne brigade pukovnik Zoran Prodanović istakao je da će modernizacija aviona "Orao" omogućiti dejstvo aviona sa većih visina i daljina, uvođenje savremenih raketa sa različitim sistemima navođenja u okviru integrisanog navigacijsko-napadnog sistema, a u celini mogućnost opstanka aviona u savremenim borbenim dejstvima.</p>
      <p>Takođe, postižu se bolji efekti u pogledu upotrebe postojećeg naoružanja aviona "Orao".</p>
      <p>"Sa avionom koji se osavremeni na ovaj način i sa sredstvima koja budu uvedena, neke naredne generacije pilota moći će vrlo lako i brzo da pređu na neke druge avione i sisteme. Uhvatićemo korak sa savremenim vazduhoplovstvima i to je jedan od krajnjih ciljeva koji će se postići sa ovim programom", istakao je pukovnik Prodanović.</p>
      <p>Obilasku radova na modernizaciji aviona "Orao" prisustvovali su i v.d. pomoćnika ministra za materijalne resurse Nenad Miloradović, načelnik Uprave za planiranje i razvoj Generalštaba Vojske Srbije brigadni general Milan Popović, komandant 204. vazduhoplovne brigade pukovnik Brane Krnjajić, direktor Tehničkog opitnog centra pukovnik Slobodan Ilić i zamenik direktora Vazduhoplovnog zavoda "Moma Stanojlović" pukovnik Siniša Radivojević.</p>
      <related>
        <h4>Srodne vesti</h4>
        <a href="https://www.novosti.rs/vesti/naslovna/reportaze/aktuelno.293.html:834711-Kako-su-slike-nasa-dva-slavna-vojnika-obelezile-Prvi-svetski-i-poslednji-balkanski-rat-devedesetih"/>
        <a href="https://www.novosti.rs/vesti/naslovna/drustvo/aktuelno.290.html:834808-Evo-sta-mogu-novi-helikopteri-Mi35-Vojske-Srbije"/>
        <a href="https://www.novosti.rs/vesti/naslovna/drustvo/aktuelno.290.html:834227-Intezivna-obuka-jedinica-VS-na-Lazaru-3-i-BRDM-2MS"/>
        <a href="https://www.novosti.rs/vesti/naslovna/drustvo/aktuelno.290.html:834163-Ispracen-tim-VS-za-zastitu-brodova-u-operacije-Atalanta"/>
        <a href="https://www.novosti.rs/vesti/naslovna/drustvo/aktuelno.290.html:833871-Hocemo-brzu-i-mobilniju-vojsku-razvijacemo-kompletan-sistem-odbrane-Predsednik-najavio-reforme-u-VS-staje-se-sa-kupovinom-oruzja"/>
      </related>
    </article>
  </body>
</html>