<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/430315-fandakova-gerb-vnasa-zakon-sreshtu-goreneto-na-otpadaci"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T15:16:00+00:00"/>
    <meta property="og:title" content="Фандъкова: ГЕРБ внася закон срещу горенето на отпадъци"/>
    <meta property="og:description" content="Мерки срещу мръсния въздух"/>
  </head>
  <body>
    <article>
      <h1>Фандъкова: ГЕРБ внася закон срещу горенето на отпадъци</h1>
      <address><time datetime="2019-12-09T15:16:00+00:00">09 Dec 2019, 15:16</time> by <a rel="author" href="https://fakti.bg/author/ventsislav-mihaylov" target="_blank">Венцислав Михайлов</a></address>
      <p>ГЕРБ ще внесе закон с текстове, които санкционират хората, които горят отпадъци, съобщи столичният кмет Йорданка Фандъкова, предаде БГНЕС.</p>
      <p>"В последните дни има значителни превишения, а най-големите превишенията бяха вчера вечерта. Ясно е, че не трафикът е виновен за тях, а отоплението с твърдо битово гориво и горенето на отпадъците. Знаете, че по отношение на отоплението с твърдо битово гориво, мерките които предприемаме и апелираме към хората, които се отопляват с дърва и въглища да се включат в проектите на Столична община за осигуряване на безплатна подмяна на отоплението с по-екологично.</p>
      <p>В същото време горенето на отпадъци е също голям проблем в някои райони като "Красна поляна". Това е голям бич за хората там, затова поисках и в последните месеци се работеше в Народното събрание да приемат инкриминирането на горенето на отпадъци, защото само за последната седмица са направени над 60 проверки за горене на отпадъци на открито, съставени са над 20 акта, но сами по себе си те не вършат никаква работа. Заедно с инициативния комитет в "Красна поляна" поискахме тази промяна и утре група народни представители от ГЕРБ ще внесат искането ми за промяна на закона, за да може да има по-сериозни, по-строги санкции, така че да не може да се горят отпадъци и това да стане престъпление", коментира още Йорданка Фандъкова.</p>
      <p>
        <b>
          <a href="https://fakti.bg/bulgaria/sofiya">София / България</a>
        </b>
      </p>
    </article>
  </body>
</html>