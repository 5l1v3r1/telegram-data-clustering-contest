<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/do-osmifinale-ligy-mistru-muze-postoupit-inter-nebo-liverpool/1830533?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T15:06:00+00:00"/>
    <meta property="og:title" content="Do osmifinále Ligy mistrů může postoupit Inter nebo Liverpool"/>
    <meta property="og:description" content="Praha - Fotbalová Liga mistrů pozná v úterý po závěrečných zápasech skupin dalších šest osmifinalistů. O postup se ve &quot;slávistické&quot; skupině na dálku utkají Inter Milán s Dortmundem. Dál může jít obhájce trofeje Liverpool, semifinalista posledního ročníku Ajax Amsterodam nebo úřadující vítěz Evropské ligy Chelsea."/>
  </head>
  <body>
    <article>
      <h1>Do osmifinále Ligy mistrů může postoupit Inter nebo Liverpool</h1>
      <address><time datetime="2019-12-09T15:06:00+00:00">09 Dec 2019, 15:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalová Liga mistrů pozná v úterý po závěrečných zápasech skupin dalších šest osmifinalistů. O postup se ve "slávistické" skupině na dálku utkají Inter Milán s Dortmundem. Dál může jít obhájce trofeje Liverpool, semifinalista posledního ročníku Ajax Amsterodam nebo úřadující vítěz Evropské ligy Chelsea.</p>
      <slideshow>
        <figure>
          <img src="https://i3.cn.cz/6/1575914926_P201912090873801.jpg"/>
        </figure>
        <figure>
          <img src="https://i3.cn.cz/6/1574893515_P201911271028101.jpg"/>
        </figure>
        <figure>
          <img src="https://i3.cn.cz/6/1574892988_P201911271023501.jpg"/>
        </figure>
        <figure>
          <img src="https://i3.cn.cz/6/1574891936_P201911271003401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>Inter na San Siru přivítá Barcelonu, která má jisté prvenství ve skupině F. Dortmund vyzve pražskou Slavii, ta skončí jistě poslední. Borussia musí nasbírat více bodů než italský celek. Pokud by oba zápasy skončily remízou, dál půjde díky lepší bilanci ze vzájemných zápasů Inter.</p>
      <p>Liverpool je ve vynikající formě, v posledních 17 soutěžních zápasech nenašel přemožitele. K postupu stačí "Reds" remíza na hřišti Salcburku, nebo domácí prohra Neapole s posledním Genkem. Belgický tým ve skupinové fázi soutěže v uplynulých 17 utkáních nezvítězil a stále tak čeká na premiérový triumf.</p>
      <p>Rakouský celek musí suverénního lídra anglické ligy porazit a zároveň doufat v zaváhání Neapole, jestliže chce postoupit. Pokud italské mužstvo vyhraje, pak musí Salcburk zdolat Liverpool takovým poměrem, aby měl lepší skóre ze vzájemných zápasů. V úvodním duelu na Anfieldu prohrál 3:4.</p>
      <p>Salcburk bude spoléhat na útočníka Erlinga Haalanda. Devatenáctiletý Nor skóroval v každém z pěti utkání skupiny a s osmi góly je druhým nejlepším střelcem soutěže za Robertem Lewandowským z Bayernu Mnichov.</p>
      <p>Neapoli stačí k postupu bod, nebo jakákoliv bodová ztráta Salcburku. Přestože tým Carla Ancelottiho ve skupině ještě neprohrál, v posledních devíti soutěžních duelech sedmkrát remizoval a doma čtyřikrát za sebou nevyhrál.</p>
      <p>Chelsea posune do osmifinále výhra nad posledním Lille nebo i remíza, pokud Valencie s Ajaxem prohraje. "Blues" se nedaří, v uplynulých pěti zápasech vyhráli jednou. Z předchozích 15 účastí ve skupině Ligy mistrů se však čtrnáctkrát probojovali do jarní fáze.</p>
      <p>Ajax po sérii čtyř soutěžních výher podlehl doma v pátek Tilburgu 0:2. Amsterodamskému celku stačí remíza nebo ztráta Chelsea. Doma v pohárech se však nizozemskému mistrovi proti španělským soupeřům nedaří, v posledních osmi zápasech jim podlehl šestkrát.</p>
      <p>Valencie postoupí pokud zvítězí, nebo pokud bude mít na konci stejně bodů jako Chelsea, protože má lepší bilanci ze vzájemných duelů. Naposledy se "Netopýři" představili v osmifinále v sezoně 2012/13.</p>
      <p>Ve skupině G už má postup jistý Lipsko s reprezentantem Patrikem Schickem. Doprovodí ho buď Petrohrad, nebo Lyon. Zenitu stačí i remíza na hřišti Benfiky Lisabon, pokud Lyon neporazí Lipsko. Lyon si výhrou zajistí postup. K němu by mu stačila i remíza, jestliže Zenit prohraje s Benfikou.</p>
      <p>Kromě Barcelony a Lipska si účast v jarní fázi Ligy mistrů zajistily už Bayern Mnichov, Juventus Turín, Manchester City, Paris St. Germain, Real Madrid a Tottenham.</p>
      <h3>Zajímavosti před úterními zápasy 6. kola Ligy mistrů:</h3>
      <p>--------</p>
      <p>
        <b>Skupina E:</b>
      </p>
      <p>
        <b>Neapol - Genk</b>
      </p>
      <p>Výkop: úterý 10. prosince, 18:55.</p>
      <p>Rozhodčí: Cakir - Duran, Ongun - Kalkavan (video, všichni Tur.).</p>
      <p>Bilance: 1 0-1-0 0:0.</p>
      <p>
        <b>Zajímavosti:</b>
      </p>
      <p>- Neapoli stačí k postupu bod, případně ztráta Salcburku</p>
      <p>- Genk skončí ve skupině poslední</p>
      <p>- Genk v LM v 17 utkáních ještě nezvítězil (8 remíz, 9 porážek)</p>
      <p>- Neapol ve skupině jako jediná neprohrála (2 výhry, 3 remízy)</p>
      <p>- Neapol remizovala v 7 z posledních 9 soutěžních zápasů a poslední 4 soutěžní duely doma nevyhrála</p>
      <p>
        <b>Salcburk - Liverpool</b>
      </p>
      <p>Výkop: úterý 10. prosince, 18:55.</p>
      <p>Rozhodčí: Makkelie - Diks, Steegstra - Kamphuis (video, všichni Niz.).</p>
      <p>Bilance: 1 0-0-1 3:4.</p>
      <p>
        <b>Zajímavosti:</b>
      </p>
      <p>- Liverpoolu stačí k postupu bod, případně prohra Neapole</p>
      <p>- Salcburk postoupí do osmifinále, pokud porazí Liverpool a Neapol zaváhá s Genkem; pokud Neapol zvítězí, musí Salcburk porazit Liverpool tak, aby měl lepší skóre ze vzájemných zápasů, protože na Anfieldu prohrál 3:4</p>
      <p>- Liverpool neprohrál 17 soutěžních utkání po sobě</p>
      <p>- devatenáctiletý útočník Haaland (Salcburk) skóroval v každém z dosavadních 5 zápasů LM</p>
      <p>- Liverpool v minulé sezoně LM postoupil v posledním duelu základní skupiny na úkor Neapole do osmifinále a soutěž nakonec vyhrál</p>
      <p>
        <b>Tabulka:</b>
      </p>
      <ul>
        <li>1. | Liverpool | 5 | 3 | 1 | 1 | 11:8 | 10</li>
        <li>2. | Neapol | 5 | 2 | 3 | 0 | 7:4 | 9</li>
        <li>3. | Salcburk | 5 | 2 | 1 | 2 | 16:11 | 7</li>
        <li>4. | Genk | 5 | 0 | 1 | 4 | 5:16 | 1</li>
      </ul>
      <p>
        <b>Skupina F:</b>
      </p>
      <p>
        <b>Inter Milán - FC Barcelona</b>
      </p>
      <p>Výkop: úterý 10. prosince, 21:00.</p>
      <p>Rozhodčí: Kuipers - Van Roekel, Zeinstra - Van Boekel (video, všichni Niz.).</p>
      <p>Bilance: 9 1-3-5 5:12.</p>
      <p>
        <b>Zajímavosti:</b>
      </p>
      <p>- Barcelona má zaručené prvenství ve skupině</p>
      <p>- Interu stačí k postupu výhra, případně stejný bodový zisk jako Dortmund v duelu se Slavií</p>
      <p>- při bodové rovnosti Interu s Dortmundem půjde dál italský celek díky lepší bilanci ve vzájemných zápasech</p>
      <p>- Inter vyhrál 4 z posledních 5 soutěžních duelů, Barcelona vyhrála všech 5</p>
      <p>- Inter doma Barceloně v pohárech ve 4 zápasech nepodlehl a celkově doma prohrál se španělskými soupeři v jediném z 19 zápasů</p>
      <p>- Barcelona bude šetřit opory týmu obránce Piquého a útočníka Messiho, kteří chybějí v nominaci na zápas</p>
      <p>
        <b>Tabulka:</b>
      </p>
      <ul>
        <li>1. | FC Barcelona | 5 | 3 | 2 | 0 | 7:3 | 11</li>
        <li>2. | Inter Milán | 5 | 2 | 1 | 2 | 9:7 | 7</li>
        <li>3. | Dortmund | 5 | 2 | 1 | 2 | 6:7 | 7</li>
        <li>4. | Slavia Praha | 5 | 0 | 2 | 3 | 3:8 | 2</li>
      </ul>
      <p>
        <b>Skupina G:</b>
      </p>
      <p>
        <b>Benfica Lisabon - Zenit Petrohrad</b>
      </p>
      <p>Výkop: úterý 10. prosince, 21:00.</p>
      <p>Rozhodčí: Mateu Lahoz - Cebrián Devís, Del Palomar - Hernández (video, všichni Šp.).</p>
      <p>Bilance: 7 3-0-4 8:10.</p>
      <p>Zajímavosti:</p>
      <p>- Benfica do osmifinále nemůže postoupit</p>
      <p>- Zenit si zajistí účast v osmifinále, pokud vyhraje a Lyon neporazí Lipsko</p>
      <p>- pokud oba zápasy skončí remízou, postoupí na úkor Lyonu díky lepší bilanci ze vzájemných zápasů Zenit</p>
      <p>- Benfica vyhrála 4 z posledních 5 soutěžních utkání, Zenit všech 5</p>
      <p>- Benfica vyhrála 3 z posledních 18 zápasů v LM</p>
      <p>
        <b>Lyon - Lipsko</b>
      </p>
      <p>Výkop: úterý 10. prosince, 21:00.</p>
      <p>Rozhodčí: Taylor - Beswick, Nunn - Attwell (video, všichni Angl.).</p>
      <p>Bilance: 1 1-0-0 2:0.</p>
      <p>
        <b>Zajímavosti:</b>
      </p>
      <p>- Lipsko má postup zajištěný a remíza mu zaručí vítězství ve skupině</p>
      <p>- Lyon v případě výhry postoupí</p>
      <p>- Lyonu stačí k postupu i remíza, ale pak musí Zenit prohrát</p>
      <p>- za Lipsko může nastoupit český reprezentant Patrik Schick</p>
      <p>- Lipsko neprohrálo posledních 8 soutěžních duelů</p>
      <p>
        <b>Tabulka:</b>
      </p>
      <ul>
        <li>1. | Lipsko | 5 | 3 | 1 | 1 | 8:6 | 10</li>
        <li>2. | Zenit Petrohrad | 5 | 2 | 1 | 2 | 7:6 | 7</li>
        <li>3. | Lyon | 5 | 2 | 1 | 2 | 7:6 | 7</li>
        <li>4. | Benfica Lisabon | 5 | 1 | 1 | 3 | 7:11 | 4</li>
      </ul>
      <p>
        <b>Skupina H:</b>
      </p>
      <p>
        <b>Chelsea - Lille</b>
      </p>
      <p>Výkop: úterý 10. prosince, 21:00.</p>
      <p>Rozhodčí: Sidiropulos - Kostaras, Dimitriadis (všichni Řec.) - Dankert (video, Něm.).</p>
      <p>Bilance: 1 1-0-0 2:1.</p>
      <p>
        <b>Zajímavosti:</b>
      </p>
      <p>- Chelsea zajistí výhra postup a stačí jí i remíza, ale v tom případě musí Valencie s Ajaxem prohrát</p>
      <p>- Lille skončí ve skupině poslední</p>
      <p>- Chelsea vyhrála jediné z posledních 5 soutěžních utkání</p>
      <p>- Chelsea doma v pohárech prohrála s francouzskými týmy jediný z 8 zápasů</p>
      <p>- Chelsea postoupila do vyřazovací fáze LM ve 14 z 15 sezon</p>
      <p>
        <b>Ajax Amsterodam - Valencie</b>
      </p>
      <p>Výkop: úterý 10. prosince, 21:00.</p>
      <p>Rozhodčí: Turpin - Danos, Gringore - Letexier (video, všichni Fr.).</p>
      <p>Bilance: 3 1-2-0 5:2.</p>
      <p>
        <b>Zajímavosti:</b>
      </p>
      <p>- Ajaxu stačí k postupu remíza, případně ztráta Chelsea</p>
      <p>- Valencie postoupí, pokud zvítězí nebo pokud bude mít na konci stejně bodů jako Chelsea, jelikož má lepší vzájemnou bilanci</p>
      <p>- Ajax doma v pohárech proti španělským soupeřům prohrál 6 z posledních 8 zápasů</p>
      <p>- Valencie vyhrála venku v pohárech v Nizozemsku jediné z 6 utkání (4 remízy, 1 prohra)</p>
      <p>- Valencie naposledy postoupila do osmifinále LM v sezoně 2012/13</p>
      <p>
        <b>Tabulka:</b>
      </p>
      <ul>
        <li>1. | Ajax Amsterodam | 5 | 3 | 1 | 1 | 12:5 | 10</li>
        <li>2. | Chelsea | 5 | 2 | 2 | 1 | 9:8 | 8</li>
        <li>3. | Valencie | 5 | 2 | 2 | 1 | 8:7 | 8</li>
        <li>4. | Lille | 5 | 0 | 1 | 4 | 3:12 | 1</li>
      </ul>
    </article>
  </body>
</html>