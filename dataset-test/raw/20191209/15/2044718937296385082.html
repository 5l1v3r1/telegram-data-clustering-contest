<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/firstclass/2019/12/09/ezt-jelentik-a-klasszikus-tengeresz-tetovalasok/"/>
    <meta property="og:site_name" content="Vezess"/>
    <meta property="article:published_time" content="2019-12-09T15:34:35+00:00"/>
    <meta property="og:title" content="Ezt jelentik a klasszikus tengerésztetoválások"/>
    <meta property="og:description" content="Két fecske a mellkason régen nagy dolognak számított."/>
  </head>
  <body>
    <article>
      <h1>Ezt jelentik a klasszikus tengerésztetoválások</h1>
      <address><time datetime="2019-12-09T15:34:35+00:00">09 Dec 2019, 15:34</time> by <a rel="author" href="https://www.vezess.hu/author/kovacs-miklos/" target="_blank">Kovács Miklós</a></address>
      <p>
        <b>Két fecske a mellkason régen nagy dolognak számított.</b>
      </p>
      <p>A tetoválás művészete szinte egyidős az emberi kultúrával. Egymástól függetlenül alakult ki különböző népcsoportoknál, de a bőrbe ütött tintaminták feladata szinte mindenhol azonos volt. Egyfajta üzenetet hordozott viselőjéről, sokat elárult arról, honnan származik, milyen társadalmi rangot képvisel az illető.</p>
      <p>Nyugati civilizációnkban a keresztény vallás térhódításának tulajdonítják a korai tetoválások hiányát, már az Ótestamentumban szerepelt a bőrre írt szimbólumok tiltása. A III. Mózes 19:28 szó szerinti fordítása így hangzik: <i><b>„Testeteket a holt emberért meg ne hasogassátok, jeleket ne írjatok magatokra. Én vagyok az Úr.”</b></i></p>
      <p>A tengerészek viszont már a földrajzi felfedezések során, a 17-18. században sem voltak a Biblia tanításainak elkötelezett hívei. Így amikor James Cook és legénysége 1769-ben elérte Tahitit, több matróz is a helyiek szokásait felvéve, törzsi tetoválással gazdagodott. </p>
      <p>Ők voltak az elsők, akik elvitték az úgynevezett <b>tataut</b>, az ősi bennszülött rituális aktust mint divatot Európába. Eleinte leginkább bennszülött törzsi szimbólumok készültek, amik a mai törzsi tetoválások előfutárai. A 18. század végén a tetoválások már széles körben elterjedtek voltak a matrózok körében és a brit haditengerészet volt az első, ahol nyilvántartottak néhány mintát. </p>
      <p>Ezért nem csoda, hogy a  tengerészek között terjedt leggyorsabban a tetoválás, és nyugaton náluk alakult ki az első komoly szimbólumrendszer is. </p>
      <figure>
        <img src="https://vezess2.p3k.hu/app/uploads/2019/12/11015898626_8c2f7cde89_b.jpg"/>
      </figure>
      <p><b>Fecskék:</b> Ötezer tengeri mérföld megtétele után járt a madár, tízezernél a következő, és így tovább. Így akinek több fecskéje volt, az nagyon tapasztalt matróznak számított. A fecske szimbólumát a madarak migrációs szokása adta, egy fecske ugyanis mindig hazatalál. Más elméletek szerint a tengerbe veszők lelkét ezek a madarak szállították a partra. </p>
      <p><b>Vasmacska</b>: Elsősorban az Atlanti-óceán átszelését jelezte, de háborús körülmények közt a katonai utánpótlásban részt vevő kereskedelmi flották matrózai is viselték. Ma már inkább a stabilitás, az állandóság jelképe.</p>
      <figure>
        <img src="https://vezess2.p3k.hu/app/uploads/2019/12/3723555627_309fe31af0_z.jpg"/>
      </figure>
      <p><b>Három- vagy több árbócos hajó, kibontott vitorlákkal:</b> A matróz legalább egyszer megkerülte a Horn-fokot, azaz hajózott a Dél-Amerika legdélebbi pontját ostromló kegyetlen vizeken.</p>
      <p><b>Tengerészeti csillag vagy szélrózsa:</b> Reményteljes szimbólum, célja, hogy a viselője mindig megtalálja a hazafelé vezető utat. Váltakozó sötét és világos szegmensekből álló, leggyakrabban ötágú csillag, a sarkcsillag jelképe, ami a régi korok tengerészeinek mindig segített megtalálni a megfelelő irányt.  </p>
      <figure>
        <img src="https://vezess2.p3k.hu/app/uploads/2019/12/3d-nautical-star-tattoo-on-leg.jpg"/>
      </figure>
      <p><b>Kötélcsomó a csuklón:</b> A hajó kikötéséért, valamint az áru ki- és berakodásáért felelős személy</p>
      <p><b>Sárkány</b>: Viselője hajózott már ázsiai vizeken, Kínában, Japánban, az aranysárkány pedig arra kerülhetett, aki áthajózott a nemzetközi dátumválasztó vonalon.</p>
      <p><b>Keresztbe tett ágyúcsövek:</b> Azok a matrózok kapták, akik szolgáltak hadihajón, ha két puska van az ágyúk helyén, akkor gyakorlott lövészről van szó. </p>
      <p>A <b>teknős</b><b> </b>azt mutatja, hogy a tengerész már átkelt az egyenlítőn</p>
      <p><b>Szigony:</b> Halászhajókon szolgáló matrózokat azonosít</p>
      <p><b>Disznó és csirke a lábakon: </b>A babonák vizeire evez ez a tetoválás, a két haszonállatot az elsüllyedő hajóktól tartó tengerészek varratták magukra. Mert amikor süllyed a bárka, és tele az összes mentőcsónak, akkor nincs más lehetőség, bele kell kapaszkodni abba, ami még a víz tetején lebeg, és várni a jó szerencsét. Ezek a lebegő tárgyak sok esetben állatok ketrecei voltak, gyakran baromfikat, disznókat szállítottak bennük. Ezekben több ilyen, úszni képtelen állat élt túl hajótörést, így a matrózok szerint nekik is szerencsét hozhatott, ha nagyon nagy volt a baj. </p>
      <figure>
        <img src="https://vezess2.p3k.hu/app/uploads/2019/12/16650141856_09ca633b0c_b.jpg"/>
      </figure>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/amig-kint-tombol-a-tel-a-negy-fal-kozott-eghet-a-zsir/">
              <pic src="https://vezess2.p3k.hu/app/uploads/2019/11/a18f1353-c624-4065-bec1-f67cadea3a8e-196x131.png"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/amig-kint-tombol-a-tel-a-negy-fal-kozott-eghet-a-zsir/">
              <b>Amíg kint tombol a tél, a négy fal között éghet a zsír<br/></b>
            </a>
            <a href="https://www.vezess.hu/firstclass/2019/11/25/amig-kint-tombol-a-tel-a-negy-fal-kozott-eghet-a-zsir/">Jönnek a téli hónapok, de ez gyenge kifogás az edzés…</a>
          </td>
        </tr>
      </table>
      <footer>Forrás: Vezess</footer>
    </article>
  </body>
</html>