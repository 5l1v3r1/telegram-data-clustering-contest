<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/12/09/hindistan-ulkede-yasayan-muslumanlarin-vatandaslik-haklarini-engellemeye-hazirlaniyor"/>
    <meta property="og:site_name" content="euronews"/>
    <meta property="article:published_time" content="2019-12-09T15:32:23+00:00"/>
    <meta property="og:title" content="Hindistan'da Müslümanları 'dini teste' tabi tutacak yasa tasarısı"/>
    <meta property="og:description" content="Hindistan parlamentosu ülkede yaşayan Müslüman göçmenlere vatandaşlık verilmeden önce bu kişilerin &quot;dini bir teste&quot; tabi tutulmalarını öngören bir kanun tasarısını görüşmeye başladı. Ülkede 200 milyonu aşkın Müslüman nüfus bulunuyor. Tasarıya birçok Müslüman tepki gösterdi"/>
  </head>
  <body>
    <article>
      <h1>Hindistan'da Müslümanları 'dini teste' tabi tutacak yasa tasarısı</h1>
      <address><time datetime="2019-12-09T15:32:23+00:00">09 Dec 2019, 15:32</time> by <a rel="author">Kerem Congar</a></address>
      <p>Hindistan parlamentosu ülkede yaşayan Müslüman göçmenlere vatandaşlık verilmeden önce bu kişilerin "dini bir teste" tabi tutulmalarını öngören bir kanun tasarısını görüşmeye başladı.</p>
      <p>Söz konusu tasarı yasalaşırsa Müslüman olmayan azınlıkların Hindistan vatandaşlığı almaları kolaylaştırırken, Müslümanların vatandaşlık alması zorlaşacak.</p>
      <p>Başbakan Narendra Modi'nin önderliğindeki hükümetin bu hareketi 1947'de bağımsızlığını ilan eden ve seküler kimliğiyle bilinen ülke yönetiminde dini unsurları içeren en radikal değişim olacak.</p>
      <p>"Vatandaşlık Islahı" adlı yasa tasarısının Hindistan parlamentosunun alt kanadı olan Lok Sabha'dan hızlı bir şekilde geçmesi bekleniyor. Hükümetteki Hindistan Halk Partisi (BJP) milletvekilleri yaptıkları açıklamada, söz konusu yasayla Pakistan ya da Afganistan gibi çoğunluğun Müslüman olduğu ülkelerden Hindistan'a göç eden Hindu, Budist ve Hristiyanları koruma amacıyla bu kararı aldıklarını açıkladı.</p>
      <h3>Müslümanlar yasa tasarısına tepkili</h3>
      <p><a href="https://tr.euronews.com/search?query=Hindistan">Hindistan</a>'da yaşayan Müslümanlarsa yasa tasarısına büyük tepki gösterirken, kendilerinin ikinci sınıf vatandaş konumuna düşürülmek istendiğini, bu yolla sınır dışı edilmelerinin ya da hapis cezası almalarının kolaylaştırıldığını öne sürdü.</p>
      <p>Hindistan'da yaklaşık 200 milyon Müslüman nüfus yaşıyor. Ülkede nesiller boyunca yaşayan birçok Müslümanın ve aile ferdinin vatandaşlığı bulunmuyor.</p>
      <h3>İmran Han'dan Hindistan'a: Hitler ile aynı çizgide yürüyorlar</h3>
      <p>Pakistan Başbakanı İmran Han, Hindistan'ın Cemmu Keşmir bölgesinin özel statüsünü kaldırması sonrası yaptığı açıklamada Yeni Delhi hükümetini "Bunlar Hitler'le aynı çizgide yürüyor" <a href="https://tr.euronews.com/2019/09/13/pakistan-basbakan-imran-handan-hindistana-kesmir-elestirisi-hitlerle-ayn-cizgide-yuruyor">sözleriyle eleştirmişti.</a></p>
      <p>İmran Han, Hindistan Başbakanı Narendra Modi'nin küçüklüğünden beri Hinduların üstünlüğünü savunan Ulusal Gönüllüler Organizasyonu (RSS) üyesi olduğunu belirterek, "Bu, Müslümanlardan Hristiyanlardan ve tüm azınlıklardan nefret eden bir örgüt. Bunlar, azınlıklara zulmeden Hitler'le aynı çizgide yürüyor." demişti.</p>
      <ul>
        <li>
          <b>
            <a href="https://tr.euronews.com/2019/11/02/hindistan-kontrolundeki-kesmir-e-ilk-yabanci-ziyareti-avrupali-milletvekilleri-yapti">Avrupalı milletvekillerinin Keşmir ziyaretinde cevapsız kalan sorular</a>
          </b>
        </li>
        <li>
          <b>
            <a href="https://tr.euronews.com/2019/11/09/hindistan-yuksek-mahkemesi-babri-camisi-anlasmazl-g-nda-hindular-lehine-karar-verdi">Hindistan Yüksek Mahkemesi, Babri Camisi anlaşmazlığında Hindular lehine karar verdi</a>
          </b>
        </li>
        <li>
          <b>
            <a href="https://tr.euronews.com/2019/09/13/pakistan-basbakan-imran-handan-hindistana-kesmir-elestirisi-hitlerle-ayn-cizgide-yuruyor">Pakistan Başbakanı İmran Han'dan Hindistan'a Keşmir eleştirisi: Hitler'le aynı çizgide yürüyorlar</a>
          </b>
        </li>
      </ul>
    </article>
  </body>
</html>