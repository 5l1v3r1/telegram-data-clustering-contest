<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840315-ekspert-nazvav-umovu-vikhodu-ukrayinskikh-agrovirobnikiv-na-skazheni-rinki"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T15:36:00+00:00"/>
    <meta property="og:title" content="Експерт назвав умову виходу українських агровиробників на &quot;скажені&quot; ринки"/>
    <meta property="og:description" content="КИЇВ. 9 грудня. УНН. У 2020 році у битві за міжнародний ринок курятини зійдуться Бразилія, США, Таїланд та ЄС. Цей список може доповнити Україна, за умови …"/>
  </head>
  <body>
    <article>
      <h1>Експерт назвав умову виходу українських агровиробників на "скажені" ринки</h1>
      <address><time datetime="2019-12-09T15:36:00+00:00">09 Dec 2019, 15:36</time> by <a rel="author">Ірина Макаренко</a></address>
      <p><b>КИЇВ. 9 грудня. УНН.</b> У 2020 році у битві за міжнародний ринок курятини зійдуться Бразилія, США, Таїланд та ЄС. Цей список може доповнити Україна, за умови належної підтримки вітчизняних виробників з боку держави. Про це на своїй сторінці у <a href="https://www.facebook.com/Alissitsa/photos/a.1724440087884115/2420329554961828/?type=3&amp;theater">Facebook</a> заявив президент Українського клубу аграрного бізнесу Алекс Ліссітса, передає <b>УНН</b>.</p>
      <p>За його словами, світове виробництво курятини наступного року сягне 103 млн тонн, а це на 8% більше, ніж 2018 року.</p>
      <p>Одним з найбільших споживачів буде Китай. Країна потерпає від африканської чуми свиней (АЧС), що спонукає її впроваджувати нові технології у птахівництві.</p>
      <p>"Виробництво м'яса птиці у Китаї має зрости найближчими роками на 35% — до 15,8 млн т. Поки ж, китайські імпортери вже запланували плюс 1 млн т курятини на наступні роки", - пише експерт.</p>
      <p>Найбільшими виробниками курятини вважаються Америка та Бразилія. Та епіцентром боротьби за міжнародний ринок наступного року стануть азіатські країни, пише Ліссітса.</p>
      <p>"Тут боротимуться Бразилія, США, Таїланд та ЄС. Останній планує експортувати 1,6 млн т", - додає він.</p>
      <p>Україна також може доповнити перелік глобальних гравців на цьому ринку, переконаний директор УКАБ.</p>
      <p>"Але тут справа не лише за самими виробниками, має втрутитися держава, допомагаючи зайти на ці скажені ринки, які розвиваються такими шаленими темпами", - констатує він.</p>
      <p>Нагадаємо, Україна утримує статус ключового постачальника м’яса птиці до ЄС протягом тривалого часу. Американські експерти спрогнозували рекордне зростання експорту української курятини у 2019 році — до 400 тис. тонн.</p>
      <p>За останні п’ять років Україна позбулася статусу імпортозалежної країни і стала нарощувати вітчизняне виробництво і експорт курятини за кордон.</p>
      <p>26 листопада Європарламент ратифікував зміни в угоду між ЄС і Україною щодо збільшення квоти для безмитного експорту м’яса птиці з України. Резолюцію підтримали 444 євродепутати. Домовленості передбачають поступове збільшення до 2021 року в 2,5 рази — до 70 тис. тонн на рік — безмитних квот експорту української курятини і переробленого м’яса курки.</p>
      <p>Збільшення квот ініціював ЄС, але міжнародне видання Politico називає це перемогою України, зокрема найбільшого виробника і експортера української <a href="https://www.unn.com.ua/uk/news/1798279-kosyuk-peremig-yes-inozemna-presa-pro-naybilshogo-virobnika-kuryatini-ukrayini">курятини</a>, компанії “Миронівський хлібопродукт” Юрія Косюка, частка якого в загальному експорті країни (по курятині) становить 90%.</p>
    </article>
  </body>
</html>