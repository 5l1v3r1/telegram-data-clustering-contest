<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/12/09/848885"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="এবার কোহলিকে চুপ থাকতে বললেন উইলিয়ামসন!"/>
    <meta property="og:description" content="ভারত সফরে বেশ জমে উঠেছে বিরাট কোহলি আর কেসরিক উইলিয়ামসনের 'সেলিব্রেশন' লড়াই। প্রথম টি-টোয়েন্টি ম্যাচে কেসরিক উইলিয়ামসের 'নোটবুক' উৎসবের ভঙ্গি করে ক্যারিবিয়ান পেসারকে জবাব দিয়েছিলেন বিরাট কোহলি। রবিবার তিরুঅনন্তপুরমে দ্বিতীয় টি-টোয়েন্টি ম্যাচে ভারত অধিনায়ককে আউট করে ঠোঁটে আঙুল দিয়ে চুপ করার ইঙ্গিত করছেন উইলিয়ামস। এই নিয়ে সোশ্যাল মিডিয়ায় বেশ সরস আলোচনা চলছে। এতদিন উইকেট নিয়ে উইলিয়ামস একটা বিশেষ উৎসব করতেন। ব্যাটসম্যানকে ফিরিয়ে দিয়ে নোটবুকে লেখার ভঙ্গি করতেন তিনি। যেন ব্যাটসম্যানকে বোঝাতে চাইতেন, তুমি আমার পকেটে। দুই বছর আগে ওয়েস্ট ইন্ডিজ সফরে কোহলিকে আউট করার পরে সেই 'নোটবুক' উৎসব করেছিলেন উইলিয়ামস। সে কথা ভোলেননি ভারত অধিনায়ক। আগের ম্যাচে উইলিয়ামসকে পরপর চার, ছয় মেরে সেই উৎসব ফিরিয়ে দেন কোহলি।  রবিবার দ্বিতীয় ম্যাচে কোহলিকে ১৯ রানে আউট করার পরে দেখা গেল উইলিয়ামসের এই নতুন উৎসব ভঙ্গি। 'নোটবুক' উৎসব নয়, এবার ঠোঁটে আঙুল দিয়ে চুপ করার ইঙ্গিত করেন ক্যারিবিয়ান পেসার। শুধু কোহলির ক্ষেত্রেই নয়, দেখা গেল ইনিংসের শেষে রবীন্দ্র জাদেজাকে ফিরিয়ে দিয়েও ওই একই ভঙ্গি করেন তিনি। তারপর থেকে সোশ্যাল মিডিয়ায় কেউ বলছেন, আগের ম্যাচে…"/>
  </head>
  <body>
    <article>
      <h1>এবার কোহলিকে চুপ থাকতে বললেন উইলিয়ামসন!</h1>
      <address><time datetime="2019-12-09T15:45:00+00:00">09 Dec 2019, 15:45</time> by <a rel="author">কালের কণ্ঠ অনলাইন</a></address>
      <p>ভারত সফরে বেশ জমে উঠেছে বিরাট কোহলি আর কেসরিক উইলিয়ামসনের 'সেলিব্রেশন' লড়াই। প্রথম টি-টোয়েন্টি ম্যাচে কেসরিক উইলিয়ামসের 'নোটবুক' উৎসবের ভঙ্গি করে ক্যারিবিয়ান পেসারকে জবাব দিয়েছিলেন বিরাট কোহলি। রবিবার তিরুঅনন্তপুরমে দ্বিতীয় টি-টোয়েন্টি ম্যাচে ভারত অধিনায়ককে আউট করে ঠোঁটে আঙুল দিয়ে চুপ করার ইঙ্গিত করছেন উইলিয়ামস। এই নিয়ে সোশ্যাল মিডিয়ায় বেশ সরস আলোচনা চলছে।</p>
      <p>এতদিন উইকেট নিয়ে উইলিয়ামস একটা বিশেষ উৎসব করতেন। ব্যাটসম্যানকে ফিরিয়ে দিয়ে নোটবুকে লেখার ভঙ্গি করতেন তিনি। যেন ব্যাটসম্যানকে বোঝাতে চাইতেন, তুমি আমার পকেটে। দুই বছর আগে ওয়েস্ট ইন্ডিজ সফরে কোহলিকে আউট করার পরে সেই 'নোটবুক' উৎসব করেছিলেন উইলিয়ামস। সে কথা ভোলেননি ভারত অধিনায়ক। আগের ম্যাচে উইলিয়ামসকে পরপর চার, ছয় মেরে সেই উৎসব ফিরিয়ে দেন কোহলি। </p>
      <p>রবিবার দ্বিতীয় ম্যাচে কোহলিকে ১৯ রানে আউট করার পরে দেখা গেল উইলিয়ামসের এই নতুন উৎসব ভঙ্গি। 'নোটবুক' উৎসব নয়, এবার ঠোঁটে আঙুল দিয়ে চুপ করার ইঙ্গিত করেন ক্যারিবিয়ান পেসার। শুধু কোহলির ক্ষেত্রেই নয়, দেখা গেল ইনিংসের শেষে রবীন্দ্র জাদেজাকে ফিরিয়ে দিয়েও ওই একই ভঙ্গি করেন তিনি। তারপর থেকে সোশ্যাল মিডিয়ায় কেউ বলছেন, আগের ম্যাচে রুদ্রমূর্তির কোহলিকে দেখার পরে উইলিয়ামস আর তার 'নোটবুক' উৎসব করতে সাহস পাননি। কোহলিকে তিনি রাগাতে চান না।</p>
      <p>আবার অনেকে বলতে থাকেন, এটা কি অন্য কোনও ইঙ্গিত? কোহলি যেভাবে ক্যাচ ধরে মাঝে, মাঝে ঠোঁটে আঙুল রেখে প্রতিপক্ষকে চুপ থাকার ইঙ্গিত করেন, এটা কি তারই নকল? উইলিয়ামস কী বোঝাতে চেয়েছেন, তা নিয়ে প্রশ্ন থাকতে পারে। কিন্তু একটা বিষয় নিয়ে কোনো প্রশ্ন নেই। এই ম্যাচেই রোহিত শর্মাকে পিছনে ফেলে টি-টোয়েন্টি ক্রিকেটে সর্বাধিক রানের মালিক হয়েছেন কোহলি। যদিও তিনি মাত্র ১৯ রান করেছেন, তবে সেই রোহিতকে টপকে যাওয়ার জন্য যথেষ্ট ছিল।</p>
    </article>
  </body>
</html>