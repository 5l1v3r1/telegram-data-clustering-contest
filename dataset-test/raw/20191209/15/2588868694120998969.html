<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171112/policajta-na-mnichovskej-zeleznicnej-stanici-napadol-ozbrojenec.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T15:01:00+00:00"/>
    <meta property="og:title" content="Policajta na mníchovskej železničnej stanici napadol ozbrojenec"/>
    <meta property="og:description" content="Ťažké bodné zranenia utrpel policajt na hlavnej železničnej stanici v Mníchove v nemeckej spolkovej krajine Bavorsko, keď ho v pondelok ráno nožom napadol..."/>
  </head>
  <body>
    <article>
      <h1>Policajta na mníchovskej železničnej stanici napadol ozbrojenec</h1>
      <h2>Ťažké bodné zranenia utrpel policajt na hlavnej železničnej stanici v Mníchove v nemeckej spolkovej krajine Bavorsko, keď ho v pondelok ráno nožom napadol 23-ročný muž.</h2>
      <address>
        <time datetime="2019-12-09T15:01:00+00:00">09 Dec 2019, 15:01</time>
      </address>
      <p>K útoku došlo okolo 06.30 h, keď 30-ročný policajt spolu so svojím kolegom vykonával osobnú prehliadku iného muža a páchateľ ho zozadu bodol do chrbta. Muža podozrivého z útoku, ktorým bol podľa denníka Die Welt nemecký občan priamo z Mníchova, premohli svedkovia incidentu a následne ho zadržali príslušníci poriadkových síl. Vyšetrujú ho pre podozrenia z pokusu o zabitie.</p>
      <p>
        <a href="https://twitter.com/PolizeiMuenchen/status/1203985450031075328">https://twitter.com/PolizeiMuenchen/status/1203985450031075328</a>
      </p>
      <p>Zranený policajt sa nachádza v nemocnici a nie je v ohrození života, utrpel však vážne zranenia, uviedol hovorca tamojšej polície Marcus da Gloria Martins. Údajný páchateľ kontrolovaného muža podľa polície nepoznal. Doposiaľ neexistujú dôkazy, že by bol konal z ideologických dôvodov alebo bol pod vplyvom drog či alkoholu. Polícia vyzvala svedkov incidentu, ktorým sa údajného páchateľa podarilo premôcť, aby sa čo najskôr prihlásili.</p>
    </article>
  </body>
</html>