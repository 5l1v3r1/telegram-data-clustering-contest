<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11010259"/>
    <meta property="og:site_name" content="TV 2"/>
    <meta property="article:published_time" content="2019-12-09T15:16:52+00:00"/>
    <meta property="og:title" content="Kinas forfulgte uigur-minoritet:Slik kjemper de mot Kinas brutale forfølgelse – i Norge"/>
    <meta property="og:description" content="Hver søndag samler uigurene i Norge seg på søndagsskolene der uigurske barn og ungdommer lærer språk, historie, kultur og religion. - Det er en måte å bekjempe assimileringspolitikken i Kina, sier Den norske Uigurkomitéen."/>
  </head>
  <body>
    <article>
      <h1>Kinas forfulgte uigur-minoritet:Slik kjemper de mot Kinas brutale forfølgelse – i Norge</h1>
      <h2>Hver søndag samler uigurene i Norge seg på søndagsskolene der uigurske barn og ungdommer lærer språk, historie, kultur og religion. – Det er en måte å bekjempe assimileringspolitikken i Kina, sier Den norske Uigurkomitéen.</h2>
      <address><time datetime="2019-12-09T15:16:52+00:00">09 Dec 2019, 15:16</time> by <a rel="author" href="mailto:Aysun.Kurumahmut@tv2.no" target="_blank">Aysun Yazici</a></address>
      <p>Internasjonale rapporter anslår at omkring én million uigurer holdes i hemmelige leirer i Xinjiang-provinsen i Kina.</p>
      <p>Ifølge rapportene utsettes de for systematisk overvåkning.</p>
      <p>Kinesiske myndigheter benekter det, men uigurene kaller kommunistregimets behandling for «kulturelt folkemord».</p>
      <p>Derfor forsøker den tyrkisk-språklige muslimske minoriteten å bevare sin kultur og sitt språk både i Kina og utlandet.</p>
      <p>Av den grunn har søndager en spesiell betydning for uigurer i Norge.</p>
      <p>På denne dagen møtes de på egne «søndagsskoler» der uiguriske barn og ungdommer lærer morsmålet sitt, historie, kultur, dans og religion.</p>
      <p>TV 2 har vært med på en av disse søndagsskolene.</p>
      <p>Skolen i Bergen begynner klokka 10 hver søndag. Noen av barna har på seg tradisjonelle klær, og alle har med matpakke.</p>
      <p>Små barn som er rundt fire år, leker tradisjonelle uigur-leker. Noen av de voksne blir med på lekene.</p>
      <p>– De tradisjonelle lekene er en del av vår rike kultur som Kina prøver å utrydde. Derfor må vi bevare dem, sier en voksen.</p>
      <h3>Fakta om uigurene</h3>
      <p>• Da Kina okkuperte Øst- Turkistan i 1949, byttet de navn på regionen til Xinjang. Området er Kinas største region, og dekker et område fire ganger så stort som Norge.</p>
      <p>• Uigurene kommer fra Xinjiang-provinsen i nordvest-Kina.</p>
      <p>• Uigurer tilhører en muslimsk minoritet av tyrkisk avstamning.</p>
      <p>• Kinesiske myndigheter anklages for omfattende undertrykking av uigurene.</p>
      <p>• Det er cirka 2500 uigurer som er bosatt i Norge</p>
      <p>Ungdommene sitter i klassen og får undervisning.</p>
      <p>
        <i>–Hva har du lært i dag?</i>
      </p>
      <p>– Jeg har lært to bokstaver i det uigurske språket, og vi har fått oppgaver til neste søndag, sier en seksåring på slutten av dagen.</p>
      <p>På disse skolene har alle en historie. Fellesnevneren for alle er de slektningene som sitter i fengsel i de såkalte omskoleringsleirene.</p>
      <h3>Måtte flykte fra Kina</h3>
      <p>En av dem som også underviser på uigurenes søndagsskole i Bergen, er forfatter og lingvist Abduweli Ayup.</p>
      <p>Han kom til Norge for fire måneder siden som en såkalt «fribyforfatter».</p>
      <p>
        <i>Gjennom organisasjonen ICORN (International cities of refuge network) kan forfulgte forfattere komme til en friby, der de kan skrive og oppholde seg fritt.</i>
      </p>
      <p>Men Ayups historie startet i Kina.</p>
      <p>Da han bodde i Kina markerte han seg som talsmann for uigurene. Han jobbet på flere universiteter og underviste på kinesisk.</p>
      <figure>
        <img src="https://www.cdn.tv2.no/images?imageId=11010376&amp;x=0.96308186195827&amp;y=0.72815533980583&amp;cropw=99.036918138042&amp;croph=99.271844660194&amp;width=618&amp;height=410&amp;compression=80"/>
        <figcaption>Abduweli Ayup er forfatter og lingvist. Han bor i Bergen. Foto: Aysun Yazici / TV 2</figcaption>
      </figure>
      <p>– På grunn av den kinesiske assimileringspolitikken begynte mange uigurske barn glemme sitt morsmål. Derfor bestemte jeg meg for å åpne en skole for små barn der de kunne lære seg språket, sier Ayup.</p>
      <p>Politiet i Kina krevde at han stengte skolen. Likevel fortsatte han, og i 2015 ble han arrestert.</p>
      <p>I 15 måneder satt han i fengsel under brutale forhold.</p>
      <p>– I løpet av de 15 månedene ble jeg utsatt for tortur hver dag, sier Ayup.</p>
    </article>
  </body>
</html>