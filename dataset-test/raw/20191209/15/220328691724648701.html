<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/gerb-podgonva-ss-zakon-goreneto-na-otpadtsi-408691.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T15:17:00+00:00"/>
    <meta property="og:title" content="ГЕРБ удря със закон горенето на отпадъци"/>
    <meta property="og:description" content="Горенето на отпадъци е голям проблем в някои райони на София като &quot;Красна поляна&quot;"/>
  </head>
  <body>
    <article>
      <h1>ГЕРБ удря със закон горенето на отпадъци</h1>
      <address><time datetime="2019-12-09T15:17:00+00:00">09 Dec 2019, 15:17</time> by <a rel="author">Редактори</a></address>
      <p>Депутати от ГЕРБ ще внесат във вторник искане за закон, свързан със санкции срещу горенето на отпадъците. Това съобщи кметът на София Йорданка Фандъкова, цитирана от Агенция Фокус.</p>
      <p>"В последните дни има значителни превишения, а най-големите бяха в неделя вечерта. Ясно е, че не трафикът е виновен за тях, а отоплението с твърдо битово гориво и горенето на отпадъците. Знаете, че по отношение на отоплението с твърдо битово гориво предприемаме мерки и апелираме към хората, които се отопляват с дърва и въглища, да се включат в проектите на Столична община за осигуряване на безплатна подмяна на отоплението с по-екологично”, обясни тя.</p>
      <p>„В същото време горенето на отпадъци е също голям проблем в някои райони като "Красна поляна". Това е голям бич за хората там, затова поисках и в последните месеци се работеше в Народното събрание да приемат инкриминирането на горенето на отпадъци, защото само за последната седмица са направени над 60 проверки за горене на отпадъци на открито, съставени са над 20 акта, но сами по себе си те не вършат никаква работа”, добави Фандъкова.</p>
      <p>„Заедно с инициативния комитет в "Красна поляна" поискахме тази промяна. Във вторник група народни представители от ГЕРБ ще внесат искането ми за промяна на закона, за да може да има по-сериозни, по-строги санкции, така че да не може да се горят отпадъци и това да стане престъпление", коментира още кметът на София.</p>
    </article>
  </body>
</html>