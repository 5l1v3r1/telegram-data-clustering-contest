<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727760/prezidentat-rumen-radev-provede-sreshta-s-kluba-na-poslanitsite-govoreshti-balgarski-ezik.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T15:54:00+00:00"/>
    <meta property="og:title" content="Президентът Румен Радев проведе среща с клуба на посланиците, говорещи български език"/>
    <meta property="og:description" content="София. Езикът е най-силното „оръжие“ на дипломата, който отваря вратите към историята, културата, хората и дава възможност за истинско опознаване на дадена държава. Това заяви президентът Румен Радев, който проведе днес работна среща с дипломатическите представители, членове на клуба на посланиците, говорещи български език, съобщиха от прессекретариата на държавния глава. П"/>
  </head>
  <body>
    <article>
      <h1>Президентът Румен Радев проведе среща с клуба на посланиците, говорещи български език</h1>
      <address><time datetime="2019-12-09T15:54:00+00:00">09 Dec 2019, 15:54</time> by <a rel="author">Агенция "Фокус"</a></address>
      <p><b><i>София. </i></b>Езикът е най-силното „оръжие“ на дипломата, който отваря вратите към историята, културата, хората и дава възможност за истинско опознаване на дадена държава. Това заяви президентът Румен Радев, който проведе днес работна среща с дипломатическите представители, членове на клуба на посланиците, говорещи български език, съобщиха от <b>прессекретариата на държавния глава</b>. <br/><br/>Президентът подчерта, че в годината, в която страната ни отбелязва 140 години от създаването на българската дипломатическа служба, подобна стъпка е знак за мотивацията на чуждестранните дипломатически представители да развиват отношения на още по-дълбоко приятелство и партньорство с България. <br/><br/>Срещата се проведе в посолството на Република Полша в България, по чиято инициатива се сформира клубът на дипломатическите представители, говорещи български език. В разговора участваха шестнадесет, акредитирани у нас посланици, които поставиха редица въпроси за демографската криза в България, перспективите за икономическо развитие и подходите към образованието, теми от дневния ред на Европейския съюз, подкрепата на страната ни за европейската перспектива на Западните Балкани, въпроси в областта на сигурността и други.</p>
    </article>
  </body>
</html>