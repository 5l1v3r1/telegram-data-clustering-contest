<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-polonenyi-matiushenko-pohirshennya-stanu-zdorovya/30316212.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T15:36:28+00:00"/>
    <meta property="og:title" content="Запалені лімфовузли, залите кров’ю око: дружина каже про погіршення стану полоненого Матюшенка"/>
    <meta property="og:description" content="У заручника угруповання «ДНР» Валерія Матюшенка погіршився стан здоров’я, повідомила проєкту Радіо Свобода Радіо Донбас.Реалії дружина Валерія, Тетяна. «У п’ятницю чоловік зателефонував мамі і сказа"/>
  </head>
  <body>
    <article>
      <h1>Запалені лімфовузли, залите кров’ю око: дружина каже про погіршення стану полоненого Матюшенка</h1>
      <address>
        <time datetime="2019-12-09T15:36:28+00:00">09 Dec 2019, 15:36</time>
      </address>
      <p>У заручника угруповання «ДНР» Валерія Матюшенка погіршився стан здоров’я, повідомила проєкту Радіо Свобода Радіо Донбас.Реалії дружина Валерія, Тетяна.</p>
      <p>«У п’ятницю чоловік зателефонував мамі і сказав, що у нього серйозні проблеми зі здоров’ям. Він взагалі ніколи не скаржиться, а тут каже, що терміново треба здати кров. У чоловіка повністю залите кров’ю око. Затягувати далі не можна, але ніякої медичної допомоги йому не надають. Я ледве домовилася на середу, щоб у нього взяли кров на аналіз, сподіваюся, що вдасться», – повідомила Тетяна Матюшенко.</p>
      <p>За словами Тетяни, в її чоловіка – запалення лімфовузла на шиї, загострення синдрому Турета і сильний кашель. Ніяких препаратів Валерієві Матюшенку не дають, рентген також не роблять.</p>
      <p>За словами Тетяни Матюшенко, вона консультувалася з лікарем, і тепер буде намагатися передати антибіотики у колонію, але жінка переживає, що ліки у колонії можуть зникнути і не дійти до її чоловіка та не будуть використані за призначенням для його лікування. Крім того, жінка занепокоєна і тим, що вже кілька років не вдається обміняти Валерія Матюшенка.</p>
      <p>«Я сьогодні списалася з <a href="https://www.radiosvoboda.org/a/news-zelenskyi-minsk-peregovory-delegatsiya/30008747.html">Валерією Лутковською</a> (колишня уповноважена Верховної Ради з прав людини Валерія Лутковська, яка працює в гуманітарній підгрупі Тристоронньої контактної групи з врегулювання конфлікту на Донбасі – ред.), і вона мені сказала, що наразі у не підтверджено його наявність у списках на обмін».</p>
      <p>Валерія Матюшенка затримали 15 липня 2017 році в його рідному Комсомольському на Донеччині. Чоловіку накинули мішок на голову і вивезли. Про його місце перебування родина не знала три дні, доки не приїхали з так званого «МГБ» і не сказали, що чоловік зізнався у «шпигунстві на користь України».</p>
      <p>Зараз Матюшенка <a href="https://www.radiosvoboda.org/a/30183335.html?fbclid=IwAR1tFjCNOMKl8_zXl8fRPbHJpspuvkkuECNbmmtQ0FxiKCIgLvtSuEJhC0s">утримують</a> у 32-й колонії на непідконтрольній частині Донецької області.</p>
    </article>
  </body>
</html>