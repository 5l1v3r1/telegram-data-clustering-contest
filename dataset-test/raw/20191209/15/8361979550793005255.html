<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/normandski-peregovori-2019-ukrajinski-veterani-porvali-prapori-rosiji-i-dnr-v-parizhi-50058285.html"/>
    <meta property="og:site_name" content="НВ"/>
    <meta property="article:published_time" content="2019-12-09T15:37:00+00:00"/>
    <meta property="og:title" content="Ветерани АТО порвали прапори РФ і «ДНР» навпроти Єлисейського палацу в Парижі - відео"/>
    <meta property="og:description" content="9 грудня у Парижі, де стартував саміт за участю лідерів країн нормандської четвірки, ветерани АТО і члени Національного корпусу порвали прапори РФ і «ДНР» навпроти Єлисейського палацу."/>
  </head>
  <body>
    <article>
      <h1>Ветерани АТО порвали прапори РФ і «ДНР» навпроти Єлисейського палацу в Парижі - відео</h1>
      <h2>9 грудня у Парижі, де стартував саміт за участю лідерів країн нормандської четвірки, ветерани АТО і члени Національного корпусу порвали прапори РФ і «ДНР» навпроти Єлисейського палацу.</h2>
      <address>
        <time datetime="2019-12-09T15:37:00+00:00">09 Dec 2019, 15:37</time>
      </address>
      <p>Після цього їх затримала французька поліція, проте пізніше українці були відпущені, повідомили в прес-службі Нацкорпусу.</p>
      <p>«Ми сьогодні зібралися тут, тому що відчуваємо загрози та небезпеку у контексті нормандських переговорів. Сьогодні будуть не рівні й справедливі перемовини, а нонсенс, коли замість країни-агресора Росії до поступок будуть змушувати Україну», - заявив глава підрозділу партії «Терен Схід», екскомандир полку Азов Максим Жорін.</p>
      <p>Також він закликав Зеленського згадати випадок з ветераном в Золотому на Донбасі, якщо йому будуть пропонувати підписати невигідні для країни умови.</p>
      <p>«Якщо сьогодні пана Зеленського будуть змушувати до підписання невигідних для України умов, нехай пригадає те, що він сказав ветеранам у Золотому про те, що він не лох і не зраджуватиме інтересів України», - додав Жорін.</p>
      <p>Читайте також:<br/><a href="https://nv.ua/ukr/ukraine/politics/normandska-zustrich-2019-vse-pro-peregovori-zelenskogo-v-parizhi-novini-ukrajini-50058097.html">&amp;nbspПочалися двосторонні зустрічі. Усі події нормандської зустрічі в Парижі - онлайн</a></p>
      <p>Серед вимог учасники акції назвали недопущення амністії бойовиків «Л/ДНР», проведення виборів в ОРДЛО до повного контролю над кордоном, створення «народної міліції» і розведення військ.</p>
      <p>9 грудня о 17:00 в Парижі стартувала зустріч лідерів країн нормандської четвірки - Володимира Зеленського (Україна), Ангели Меркель (Німеччина), Еммануеля Макрона (Франція) і Володимира Путіна (РФ).</p>
      <p>Це перша <a href="https://nv.ua/tags/normandskij-format.html">нормандська зустріч</a> за три роки. Останній раз президенти Франції, України, Росії та канцлер Німеччини зустрічалися в жовтні 2016 року. З тих пір Франсуа Олланда в «четвірці» змінив Еммануель Макрон, а Петра Порошенка - Володимир Зеленський.</p>
    </article>
  </body>
</html>