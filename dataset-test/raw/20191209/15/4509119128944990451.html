<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055422/article/epikairothta/ellada/kinhtra-gia-epanapatrismo-yyhloy-epipedoy-ergazomenwn-apo-to-rebrain-greece"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T15:07:15+00:00"/>
    <meta property="og:title" content="Κίνητρα για επαναπατρισμό υψηλού επιπέδου εργαζομένων από το Rebrain Greece"/>
    <meta property="og:description" content="Η διαφορεακή πρωτοβουλία «Rebrain Greece - Ο Τεχνολογικός Μετασχηματισμός της Αγοράς Εργασίας» παρουσιάστηκε σήμερα παρουσία του υπουργού Εργασίας και Κοινωνικών Υποθέσεων, Γιάννη Βρούτση σε εκδήλωση που πραγματοποιήθηκε στο ξενοδοχείο της Αθήνας."/>
  </head>
  <body>
    <article>
      <h1>Κίνητρα για επαναπατρισμό υψηλού επιπέδου εργαζομένων από το Rebrain Greece</h1>
      <address>
        <time datetime="2019-12-09T15:07:15+00:00">09 Dec 2019, 15:07</time>
      </address>
      <p>Η διαφορεακή πρωτοβουλία «Rebrain Greece - Ο Τεχνολογικός Μετασχηματισμός της Αγοράς Εργασίας» παρουσιάστηκε σήμερα παρουσία του υπουργού Εργασίας και Κοινωνικών Υποθέσεων, Γιάννη Βρούτση σε εκδήλωση που πραγματοποιήθηκε στο ξενοδοχείο της Αθήνας. Η πρωτοβουλία αυτή δημιουργήθηκε και αναπτύχθηκε από το υπουργείο Εργασίας και Κοινωνικών Υποθέσεων και συγκεκριμένα από την Γενική Διεύθυνση Εργασιακών Σχέσεων υπό τον κ. Κωνσταντίνο Αγραπιδά, με την συνδρομή αξιόλογων στελεχών από δημόσιους φορείς, πανεπιστήμια και ερευνητικά ινστιτούτα.</p>
      <p>«Αποτελεί εθνικό συμπέρασμα αλλά και εθνικό στοίχημα ότι η ανάσχεση της φυγής των νέων επιστημόνων μας, το ονομαζόμενο brain drain και ο τεχνολογικός μετασχηματισμός της αγοράς εργασίας λόγω της εκθετικής διείσδυσης των νέων τεχνολογιών όπως αυτή της τεχνητής νοημοσύνης (ΑΙ), συνιστούν μείζονες προκλήσεις για τη χώρα μας, καθώς θα έχουν άμεση επίδραση στην παραγωγική της διαδικασία και στην απασχόληση», επισήμανε μεταξύ άλλων ο υπουργός Εργασίας και Κοινωνικών Υποθέσεων, Γιάννης Βρούτσης, ενώ προσέθεσε ότι «το υπουργείο αποτελώντας τον κοινωνικό νευρώνα του κρατικού Μηχανισμού και στο πλαίσιο της Εθνικής προσπάθειας για την ανάταξη της Ελληνικής Οικονομίας έθεσε φιλόδοξους στόχους και επιδιώξεις εξ αρχής. Η πρωτοβουλία Rebrain Greece αποτελεί μοναδικό συγκριτικό πλεονέκτημα του υπουργείου. Συνεργαζόμενος στενά με τα στελέχη του υπουργείου και βοηθώντας όπου χρειάζεται, έχω γίνει κοινωνός της παραγόμενης τεχνογνωσίας. Βλέπω από κοντά το πάθος, το όραμα την ενέργεια που βάζουν σε αυτή την προσπάθεια. Βλέπω τη συστηματικότητα και την γνώση να συνδυάζονται με την καινοτομία και τη διορατικότητα! Και αυτό με κάνει πολύ αισιόδοξο».</p>
      <p>Αναλυτικότερα, η πρώτη από τις τέσσερις παρεμβάσεις του Rebrain Greece, είναι η δράση «ΕΛΛΑΔΑ …ΞΑΝΑ!». Πρόκειται , όπως είπε ο κ. Βρούτσης, για μία ‘'εμβληματική δράση, μία δράση σημαία''. Η δράση «ΕΛΛΑΔΑ …ΞΑΝΑ!» είναι ένα πιλοτικό πρόγραμμα επαναπατρισμού των Ελλήνων της διασποράς με υψηλή επιστημονική γνώση που εργάζονται ήδη στο εξωτερικό.</p>
      <p>«Καθώς η Ελλάδα εξέρχεται της κρίσης και ακολουθεί πλέον σταθερή τροχιά οικονομικής και κοινωνικής ανασυγκρότησης, αποκτά πλέον τα μέσα και την δύναμη να στοχεύσει ευθέως στη δημιουργία περιβάλλοντος επαναπατρισμού Ελλήνων της διασποράς, οι οποίοι την περίοδο της κρίσης αναζήτησαν εργασία και την προοπτική μιας καλύτερης ζωής σε χώρες του εξωτερικού. Η δράση αυτή είναι εναρμονισμένη με το θεσμικά κατοχυρωμένο πλέον δικαίωμα των Ελλήνων του εξωτερικού να ψηφίζουν», υπογράμμισε ο υπουργός Εργασίας και Κοινωνικών Υποθέσεων.</p>
      <p>
        <b>Παράλληλα σημείωσε: «Ο συμβολισμός είναι πολλαπλός:</b>
      </p>
      <p>ι) Η Ελλάδα διασυνδέεται για πρώτη φορά ευθέως με τους Έλληνες της διασποράς, που διαπρέπουν, διακρίνονται και σταδιοδρομούν στο διεθνές ανταγωνιστικό επαγγελματικό και γεμάτο προκλήσεις περιβάλλον. «Οι Ελληνικές οικογένειες επιβαρύνονται εδώ και δέκα έτη από το οξύτατο κοινωνικό και οικονομικό κόστος του να έχουν τα παιδιά τους στο εξωτερικό χωρίς προοπτική επιστροφής. Η γνώση τους, η δύναμή δημιουργίας, η δημιουργία επόμενων γενιών στη χώρα μας με τόσο έντονο το πρόβλημα γήρανσης αποτελούν βασικούς λόγους σχεδιασμού», ανέφερε ο κ. Βρούτσης.</p>
      <p>ιι) Τους καλεί να προσφέρουν τις υπηρεσίες τους στην Ελλάδα και στις επιχειρήσεις της.</p>
      <p>ιιι) Οι επιχειρήσεις που θα συμμετάσχουν στο ΕΛΛΑΔΑ…ΞΑΝΑ!, θα αναγνωριστούν με ειδική διαδικασία ως πρωτοπόροι -πρεσβευτές υψηλής εταιρικής κοινωνικής ευθύνης.</p>
      <p>iv) Η Ελλάδα ανακτά σταδιακά την αξιοπιστία της και την ανταγωνιστικότητα της, μέσω των αλλαγών και των μεταρρυθμίσεων, σε κρίσιμους τομείς της δημόσιας πολιτικής, ανταποκρινόμενη στις προκλήσεις της 4ης βιομηχανικής επανάστασης, με τη συμβολή και τη δύναμη των Ελλήνων της ομογένειας.</p>
      <p>v) To «ΕΛΛΑΔΑ ΞΑΝΑ», είναι πιλοτικό πρόγραμμα, στοχεύει αρχικά σε πρώτη φάση στον επαναπατρισμό 500 Ελλήνων εργαζομένων του εξωτερικού με υψηλού επιπέδου διεθνή επιστημονική και επαγγελματική εμπειρία, τουλάχιστον ενός έτους, μεταπτυχιακού επιπέδου ή διδακτορικού επιπέδου, ηλικίας 28-40, προκειμένου να εργαστούν ως πρόσθετο προσωπικό σε επιχειρήσεις δραστηριοποιούμενες στην Ελλάδα (για να αποφευχθούν φαινόμενα υποκατάστασης), με βάση τις εξειδικευμένες ανάγκες με έμφαση στους τομείς των νέων επαυξημένων τεχνολογιών, όπου παρατηρείται σχετική έλλειψη. Η χρηματοδότηση θα γίνει προς τις επιχειρήσεις με ευρωπαϊκούς πόρους.</p>
      <p>vi) Η ελάχιστη αμοιβή τους καθορίζεται στις 3.000 ευρώ, με χρηματοδότηση της επιχείρησης στο 70% περίπου της ελάχιστης αμοιβής για ένα χρόνο, με υποχρέωση διατήρησης του εργαζόμενου με την ίδια αμοιβή για άλλους 12 τουλάχιστον μήνες.</p>
      <p>Σύμφωνα με τον κ. Βρούτση η δράση αυτή φέρνει μαζί επιχειρήσεις του ιδιωτικού τομέα και εργαζόμενους Έλληνες στο εξωτερικό με τεχνογνωσία, υψηλότατα τυπικά προσόντα αλλά και ευρωπαϊκή και διεθνή εργασιακή εμπειρία, όπου σε συνεργασία με τους Έλληνες εργαζόμενους θα δημιουργήσουν τις συνθήκες για υψηλότερο επίπεδο των αμοιβών στην Ελλάδα, ενώ προσέθεσε ότι «θα ανοίξει άμεσα το πληροφοριακό σύστημα ΕΡΓΑΝΗ - Ειδική φόρμα εκδήλωσης ενδιαφέροντος» και κάλεσε τις επιχειρήσεις να την συμπληρώσουν «ώστε το υπουργείο να καταγράψει τις ζητούμενες από τις επιχειρήσεις ειδικότητες που θεωρούνται κρίσιμες για την ανάταξη του παραγωγικού μοντέλου».</p>
      <p>Η δεύτερη παρέμβαση του Rebrain Greece σχετίζεται με τη σύσταση θεσμικού φορέα ReΒrain Greece: Κέντρο Συλλογικής Τεχνογνωσίας για την Αγορά Εργασίας. H πρωτοβουλία πλέον λαμβάνει θεσμική υπόσταση, με τη μορφή Νομικού Προσώπου Ιδιωτικού Δικαίου Μη Κερδοσκοπικού Χαρακτήρα, με το όνομα Rebrain Greece: Κέντρο Συλλογικής Τεχνογνωσίας για την Αγορά Εργασίας. Ένας συμβουλευτικός, ευέλικτος και χωρίς κόστος θεσμός στο Υπουργείο Εργασίας, χωρίς αμοιβή για τα στελέχη του, χωρίς τη δημιουργία άλλων θέσεων εργασίας, καθώς αυτά θα δραστηριοποιούνται παράλληλα με τα καθήκοντά τους στο Υπουργείο. Η πρωτοβουλία εντάσσεται πλέον κάτω από την ομπρέλα του Νομικού Προσώπου.</p>
      <p>«Μέχρι πρότινος, η έλλειψη σχετικών τεχνολογικών εργαλείων για την ανάλυση δεδομένων και η μη ύπαρξη κουλτούρας ανοικτής συνεργατικότητας των αρμόδιων φορέων είχε ως αποτέλεσμα οι δράσεις των υπουργείων να χτίζονται «περίπου στα τυφλά», διαισθητικά ή σποραδικά. Πλέον το υπουργείο μας έχει την τεχνολογική ισχύ και τη δυνατότητα να σχεδιάζει απόλυτα στοχευμένες πολιτικές οι οποίες αφενός μειώνουν το διοικητικό και λειτουργικό κόστος αφετέρου αυξάνουν γεωμετρικά την αποτελεσματικότητα και την αποδοτικότητα των εργαζομένων των σχεδιαζόμενων δράσεων ή των προτεινόμενων αναδιατάξεων πλαισίων πολιτικής. Η ψηφιακή δυνατότητα αυτή έχει ευθεία συσχέτιση με την καλλιέργεια ενός κλίματος συλλογικής δράσης και ανοιχτής συνεργασίας όλων των συμμετεχόντων στον νέο φορέα. Πολλά στελέχη διαφορετικών φορέων δημιουργούν πολύ θετικότερα αποτελέσματα από λίγους εξαιρετικούς επιστήμονες ενός φορέα. Πολλοί δημιουργούν καλύτερα από έναν», επισήμανε ο κ. Βρούτσης συμπληρώνοντας ότι « με το Κέντρο Συλλογικής Τεχνογνωσίας για την Αγορά Εργασίας - Rebrain Greece το υπουργείο πραγματοποιεί ένα ψηφιακό άλμα προς το μέλλον , αξιοποιώντας τις ευκαιρίες του τεχνολογικού μετασχηματισμού σε μία σειρά πεδίων του υπουργείου μας. Συνδυάζουμε το Μηχανισμό Διάγνωσης της Αγοράς Εργασίας ως επιστημονικό εργαλείο ανάλυσης μαζί με τη συλλογική τεχνογνωσία που δημιουργεί το Rebrain Greece. Δημιουργούμε ευρύτατο πλαίσιο παρακολούθησης της αγοράς εργασίας, ανάλυσης και σχεδιασμού ενεργητικών πολιτικών για την αγορά εργασίας και το ασφαλιστικό μας σύστημα και δημιουργούμε και το αντίστοιχο ψηφιακό περιβάλλον λειτουργίας. Το Rebrain Greece, o Μηχανισμός Διάγνωσης της Αγοράς Εργασίας, το ΕΡΓΑΝΗ 1 και τώρα το ΕΡΓΑΝΗ 2, η ψηφιακή σύνταξη «ΑΤΛΑΣ» και ο ψηφιακός-ηλεκτρονικός φορέας κοινωνικής ασφάλισης e-ΕΦΚΑ είναι πρωτοβουλίες του υπουργείου μας που ξεχωρίζουν, όχι μόνο σε εθνικό αλλά και σε ευρωπαϊκό επίπεδο με την ενσωμάτωση σύγχρονων τεχνολογιών αιχμής, για τη δημιουργική και συλλογική αξιοποίηση των δεδομένων για την αγορά εργασίας και όχι μόνο».</p>
      <p>Το Rebrain Greece χρησιμοποιεί την τεχνολογία ανάλυσης μεγάλου όγκου δεδομένων (big data analytics) και έγκυρων πληροφοριών για την αγορά εργασίας μέσω του Μηχανισμού Διάγνωσης των Αναγκών της Αγοράς Εργασίας. Αξιοποιείται έτσι η δυναμική της τεχνητής νοημοσύνης σε συνδυασμό με την οριζόντια ισότιμη και διεπιστημονική συνεργασία της ομάδας για τον σχεδιασμό καινοτόμων πολιτικών υπό το συντονισμό της Γενικής Διεύθυνσης Εργασιακών Σχέσεων, Υγείας, Ασφάλειας και Ένταξης στην Εργασία.</p>
      <p>Η τρίτη παρέμβαση του Rebrain Greece είναι η ανάπτυξη της πλατφόρμας Rebrain Greece CoLab. Το Rebrain Greece ως πρωτοβουλία υπό την νέα του μορφή μεταφέρεται και σε ψηφιακό περιβάλλον ώστε να μπορεί να εκτελεί τις λειτουργίες της και με σύγχρονα τεχνολογικά μέσα με μικρότερο κόστος , μεγαλύτερο εύρος ανάλυσης και μια σειρά άλλων πλεονεκτημάτων . Στην πλατφόρμα αυτή θα ενσωματωθούν και τα δεδομένα που θα προκύψουν από τη φόρμα εκδήλωσης ενδιαφέροντος των επιχειρήσεων για το πιλοτικό πρόγραμμα ‘' ΕΛΛΑΔΑ…ΞΑΝΑ!''. Επιπλέον, όπως ανακοίνωσε ο υπουργός, θα αποτελέσει το πρώτο ψηφιακό μητρώο καταγραφής των Ελλήνων του Εξωτερικού που θέλουν να επιστρέψουν στην Ελλάδα. «Η πλατφόρμα αυτή θα αποτελέσει και έναν τεράστιο χώρο διαγωνισμών-ιδεών-προτάσεων για σύνθετα δημόσια προβλήματα Εθνικής Εμβέλειας της αγοράς εργασίας», τόνισε ο κ. Βρούτσης.</p>
      <p>Η τέταρτη παρέμβαση του Rebrain Greece, είναι το πρώτο σχέδιο Δράσης Ευφυών Πολιτικών για την Αγορά Εργασίας. Το Rebrain Greece παρουσιάζει για πρώτη φορά ένα πιλοτικό σχέδιο δράσης έξυπνων δημόσιων πολιτικών για την αγορά εργασίας που ενσωματώνει την τεχνολογία ανάλυσης μεγάλου όγκου δεδομένων (big data analytics), τα οποία οπτικοποιεί με σύγχρονες τεχνολογίες απεικόνισης δεδομένων, αξιοποιώντας και τις αρχές της συλλογικής νοημοσύνης, όπως έχουν αναδειχθεί από τα κορυφαία στον κόσμο Πανεπιστήμια ( M.I.T. Harvard University κλπ).</p>
      <p>Στην συνέχεια, μέσα από τις ενότητες του συνεδρίου αναπτύχθηκαν διεξοδικά οι δράσεις της πρωτοβουλίας Rebrain Greece ενώ τέθηκαν στο δημόσιο λόγο η αλλαγή του σημερινού πλαισίου της αγοράς εργασίας με την τεχνητή νοημοσύνη, τη μηχανική εκμάθηση και τη αυτοματοποίηση, οι τομείς της παραγωγής (Οικονομία, Υγεία, Γεωργία, Κτηνοτροφία κ.α) που επηρεάζονται οριζόντια από την εισαγωγή νέων τεχνολογιών, στοχευμένες δράσεις ανάπτυξης ψηφιακών δεξιοτήτων και δράσεις για τις άνεργες γυναίκες.</p>
      <p>Στο συνέδριο παραβρέθηκαν επίσης, ο σύμβουλος του Πρωθυπουργού Κυριάκου Μητσοτάκη, Γεώργιος Κρεμλής ο οποίος χαιρέτησε για λογαριασμό του Πρωθυπουργού την πρωτοβουλία Rebrain Greece, ο βουλευτής της ΝΔ Κωνσταντίνος Κυρανάκης, η γενική γραμματέας του υπουργείου Εργασίας, Αννα Στρατινάκη, η γενική γραμματέας Οικογενειακής Πολιτικής και Ισότητας Φύλων, Μαρία Συρεγγέλα, ο διοικητής του ΟΑΕΔ , Σπύρος Πρωτοψάλτης, ο Πρύτανης του Εθνικού Μετσόβιου Πολυτεχνείου, Ανδρέας Μπουντουβής και ο Πρόεδρος και Διευθύνων Σύμβουλος του ΟΛΘ, Σωτήρης Θεοφάνης.</p>
      <p>Πηγή: ΑΠΕ - ΜΠΕ</p>
    </article>
  </body>
</html>