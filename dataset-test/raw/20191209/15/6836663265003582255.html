<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/doprava-a-logistika/letiste-praha-vyplati-statu-vice-nez-miliardovou-dividendu-navrhovalo-dvakrat-nizsi-1364950"/>
    <meta property="og:site_name" content="E15.cz"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Letiště Praha vyplatí státu více než miliardovou dividendu, navrhovalo dvakrát nižší"/>
    <meta property="og:description" content="Ministerstvo financí schválilo výši dividendy, kterou mu za loňský rok vyplatí Letiště Praha. Rezortu ministryně Aleny Schillerové (ANO) – coby jedinému akcionáři – vyplatí 1,66 miliardy korun před zdaněním. Letiště původně navrhovalo vyplatit sedm set milionů korun. Informaci potvrdilo deníku E15 ministerstvo financí i Letiště Praha."/>
  </head>
  <body>
    <article>
      <h1>Letiště Praha vyplatí státu více než miliardovou dividendu, navrhovalo dvakrát nižší</h1>
      <address><time datetime="2019-12-09T15:40:00+00:00">09 Dec 2019, 15:40</time> by <a rel="author">Jiří Liebreich</a></address>
      <p>
        <b>Ministerstvo financí schválilo výši dividendy, kterou mu za loňský rok vyplatí Letiště Praha. Rezortu ministryně Aleny Schillerové (ANO) – coby jedinému akcionáři – vyplatí 1,66 miliardy korun před zdaněním. Letiště původně navrhovalo vyplatit sedm set milionů korun. Informaci potvrdilo deníku E15 ministerstvo financí i Letiště Praha.</b>
      </p>
      <p>Výši dividendy schválilo MF na konci listopadu. „Činí 1,66 miliardy korun před zdaněním,“ potvrdil mluvčí MF Zdeněk Vojtěch. „Letiště převede částku na účet akcionáře do konce tohoto týdne. Původní navrhovaná výše dividendy byla podle stávající dividendové politiky Letiště Praha přibližně 0,7 miliardy korun,“ uvedl mluvčí Letiště Praha Roman Pacvoň.</p>
      <p>„Vyšší částka dividendy oproti původnímu návrhu je logická především s ohledem na stávající hospodářské výsledky letiště, které se vyvíjí nad očekávání dobře, a také s ohledem na pozitivní výhled do budoucna. Ten se již letos projevuje na vynikajících provozních a ekonomických ukazatelích,“ míní předseda představenstva Letiště Praha Václav Řehoř. „Roli hrají také mimořádné výnosy letiště, například z prodeje letadel, a vyšší zisky, který byly nad původní plán,“ doplňuje Řehoř.</p>
      <related>
        <a href="https://www.e15.cz/rozhovory/statni-firma-se-ma-krizi-proinvestovat-rika-sef-letiste-vaclav-rehor-1357600"/>
      </related>
      <p>MF rozhodlo krátce poté, co společně s vedením letiště oznámilo zásadní investici do rozšíření druhého terminálu za šestnáct miliard korun. „Výše dividendy nebude mít žádný vliv na realizaci schválených rozvojových plánů letiště,“ uvedl na dotaz deníku E15 Řehoř s tím, že letišti zůstane velká část loňského čistého zisku 3,3 miliardy na pokrytí budoucích investic.</p>
      <p>Předloni si stát z tehdejšího Českého Aeroholdingu vybral zatím největší dividendu, téměř 2,5 miliardy korun po zdanění. Tedy pětkrát více, než vedení firmy navrhovalo. Dividenda se tehdy vyplácela za rok 2016, o rok dříve činila 1,25 miliardy.</p>
      <p>Dlouhodobé investice letiště plánované pro příštích třicet let dosahují dokonce 55 miliard. Dnes funguje letiště na hraně svých kapacit.</p>
      <related>
        <a href="https://www.e15.cz/zahranicni/do-duchodu-odchazi-muz-ktery-boeingu-pomahal-hasit-krizi-kolem-problemovych-maxu-1364838"/>
      </related>
      <related>
        <a href="https://www.e15.cz/byznys/burzy-a-trhy/akcie-harvardskeho-holdingu-se-meni-na-listinne-zajem-je-velky-1364878"/>
      </related>
      <related>
        <a href="https://www.e15.cz/byznys/prumysl-a-energetika/cim-nahradit-obri-letoun-a380-airbus-marne-hleda-odpoved-1364282"/>
      </related>
      <related>
        <h4>Související články</h4>
        <a href="https://www.e15.cz/domaci/ministerstvo-financi-zlepsilo-odhad-rustu-hdp-pro-letosni-rok-pristi-rok-ekonomika-zpomali-1361081"/>
        <a href="https://www.e15.cz/byznys/finance-a-bankovnictvi/letiste-praha-tezi-z-rustu-letecke-dopravy-loni-utrzilo-nejvice-v-historii-1357191"/>
        <a href="https://www.e15.cz/domaci/reverse-charge-celi-kritice-jde-proti-planovanym-reformam-vyberu-dph-tvrdi-jeji-odpurci-1364923"/>
        <a href="https://www.e15.cz/rozhovory/statni-firma-se-ma-krizi-proinvestovat-rika-sef-letiste-vaclav-rehor-1357600"/>
        <a href="https://www.e15.cz/domaci/schillerova-nevidim-prostor-pro-snizeni-deficitu-rozpoctu-1360416"/>
      </related>
    </article>
  </body>
</html>