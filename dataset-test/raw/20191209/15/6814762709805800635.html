<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/Svxn7/zemana-podrezat-policie-navrhla-obzalovat-radniho-langa-za-vyrok-o-prezidentovi"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T15:33:00+00:00"/>
    <meta property="og:title" content="„Zemana podřezat.“ Policie navrhla obžalovat radního Langa za výrok o prezidentovi"/>
    <meta property="og:description" content="Policie navrhla obžalovat zastupitele a bývalého radního Jesenice Martina Langa (dříve ODS), který čelí trestnímu stíhání za své facebookové výroky na adresu prezidenta Miloše Zemana a poslanců. V pondělí to uvedl mluvčí pražských policistů Jan Daněk. Lang na sociální síti mimo jiné napsal, že „Zeman je druhý Hitler a je nutné ho podřezat jako svini“."/>
  </head>
  <body>
    <article>
      <h6 class="kicker">Facebookový výrok</h6>
      <h1>„Zemana podřezat.“ Policie navrhla obžalovat radního Langa za výrok o prezidentovi</h1>
      <address><time datetime="2019-12-09T15:33:00+00:00">09 Dec 2019, 15:33</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Policie navrhla obžalovat zastupitele a bývalého radního Jesenice Martina Langa (dříve ODS), který čelí trestnímu stíhání za své facebookové výroky na adresu prezidenta Miloše Zemana a poslanců. V pondělí to uvedl mluvčí pražských policistů Jan Daněk. Lang na sociální síti mimo jiné napsal, že „Zeman je druhý Hitler a je nutné ho podřezat jako svini“.</b>
      </p>
      <p>„Ze strany kriminalistů Krajského ředitelství policie hlavního města Prahy bylo skončeno vyšetřování případu a státnímu zástupci byl doručen návrh na podání obžaloby,“ popsal Daněk. O dalším postupu rozhodne Obvodní státní zastupitelství pro Prahu 7.</p>
      <p>Lang je obviněný z podněcování k trestnému činu, za což mu hrozí maximálně dvouleté vězení. Po zahájení stíhání napsal, že se nenechá zastrašit a že na smyslu svých slov trvá.</p>
      <p>Komunální politik zveřejnil výroky letos v dubnu na svém soukromém profilu v souvislosti s tím, že Zeman souhlasil se zdaněním náhrad vyplácených církvím. Poslance, kteří pro zdanění náhrad hlasovali, Lang označil za „proradná prasata“, která je dovoleno a nutné zabíjet. Za svůj příspěvek se později omluvil a uvedl, že to byla nadsázka s cílem vyprovokovat diskusi na závažné téma.</p>
      <p>Podle dřívějšího Langova vyjádření zneužila jeho facebookový status politická konkurence, která ho rozeslala médiím. Lang následně rezignoval na funkci radního, ačkoliv ho jeseničtí zastupitelé podpořili a odhlasovali vyjádření, že výrok byl Langovým osobním prohlášením a nevyjadřuje postoj zastupitelstva ani městské rady. Lang k tomu uvedl, že se ve funkci rozhodl skončit kvůli pracovnímu vytížení, nikoliv kvůli kritice, které za svůj výrok čelil. ODS ho ještě předtím kvůli výroku vyloučila ze strany.</p>
      <related>
        <a href="https://echo24.cz/a/SqCTU/v-pyzamu-v-lanech-se-citim-vyborne-rekl-zeman-o-pomniku-vlasovcum-pochybuje"/>
      </related>
    </article>
  </body>
</html>