<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793494/%DB%B2%DB%B8-%DA%AF%D9%84%D8%AE%D8%A7%D9%86%D9%87-%D8%AF%D8%B1-%DA%86%D9%87%D8%A7%D8%B1%D9%85%D8%AD%D8%A7%D9%84-%D9%88-%D8%A8%D8%AE%D8%AA%DB%8C%D8%A7%D8%B1%DB%8C-%D9%81%D8%B9%D8%A7%D9%84-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T15:30:57+00:00"/>
    <meta property="og:title" content="معاون جهادکشاورزی چهارمحال و بختیاری: ۲۸ گلخانه در چهارمحال و بختیاری فعال است"/>
    <meta property="og:description" content="شهرکرد- معاون تولیدات گیاهی سازمان جهاد کشاورزی چهارمحال و بختیاری گفت: ۲۸ گلخانه در استان چهارمحال و بختیاری فعال است."/>
  </head>
  <body>
    <article>
      <h1>معاون جهادکشاورزی چهارمحال و بختیاری: ۲۸ گلخانه در چهارمحال و بختیاری فعال است</h1>
      <address>
        <time datetime="2019-12-09T15:30:57+00:00">09 Dec 2019, 15:30</time>
      </address>
      <p>به گزارش <a href="https://www.mehrnews.com/">خبرنگار مهر</a>، حمیدرضا دانش ظهر دوشنبه در جمع خبرنگاران استان اظهار داشت: در بخشنامه ای که از وزارت جهاد کشاورزی به تمام استان ها ارسال شده است، انتقال کشت از فضای باز به فضای بسته ابلاغ شده است.</p>
      <p>وی بیان کرد: در استان ۲۸ هکتار گلخانه وجود دارد که از این میزان سه هزار و ۵۰۰ تن سبزی صیفی، ۳۰۰  توت فرنگی در سطح چهار هکتار و هشت میلیون و ۵۰۰ هزار شاخه گل تولید می‌شود.</p>
      <p> معاون تولیدات گیاهی سازمان جهاد کشاورزی چهارمحال و بختیاری بیان کرد: تاکنون دو هکتار گلخانه در استان عملیاتی و سه هکتار عقد قرارداد شده که پیش بینی می شود تا پایان سال ۱۵ هکتار گلخانه دیگر نیز اضافه شود.</p>
      <p>وی با بیان اینکه سرپرست وزارت جهاد کشاورزی در بخشنامه ای کشت سبزی و صیفی را در فضای باز محدود کردند، گفت: به دلیل خشکسالی های کشور و ایجاد اشتغال این دستور ابلاغ شده است.</p>
      <p> معاون تولیدات گیاهی سازمان جهاد کشاورزی چهارمحال و بختیاری تاکید کرد: در شرایط کنونی توسعه کشت های گلخانه ای می تواند نقش موثری در توسعه ایفا کند.</p>
      <p>وی بیان کرد: کشت گلخانه ای موجب صرفه جویی در مصرف آب  و تولید بیشتر می شود.</p>
      <p> معاون تولیدات گیاهی سازمان جهاد کشاورزی چهارمحال و بختیاری بیان کرد: در کشت سبزی  وصیفی در استان ۱۴۴ هکتار اختصاص به گوجه فرنگی، ۱۴۰ هکتار اختصاص به کشت خیار دارد که در مجموع هشت هزار تن تولید در فضای باز داریم که معادل ۴۰ هکتار کشت گلخانه ای است و یک دهم میزان آبی که در فضای باز مصرف می شود در گلخانه مصرف می شود.</p>
    </article>
  </body>
</html>