<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_vallalatok/sztereotipiak_doltek_meg_a_magyar_autosokrol.696530.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Sztereotípiák dőltek meg a magyar autósokról"/>
    <meta property="og:description" content="Az utóbbi két évben a szürke gépjárművel járó, fővárosi, negyvenes férfiak kerültek a legtöbbször bajba - derül ki a Generali statisztikáiból. Az elővigyázatosság nem árt, ugyanis a személyi sérüléssel járó közúti balesetek 93 százaléka továbbra is a járművezetők hibájából történik."/>
  </head>
  <body>
    <article>
      <h1>Sztereotípiák dőltek meg a magyar autósokról</h1>
      <h2>Az utóbbi két évben a szürke gépjárművel járó, fővárosi, negyvenes férfiak kerültek a legtöbbször bajba - derül ki a Generali statisztikáiból. Az elővigyázatosság nem árt, ugyanis a személyi sérüléssel járó közúti balesetek 93 százaléka továbbra is a járművezetők hibájából történik.</h2>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author" href="https://www.napi.hu/szerzo/Domokos%20L%C3%A1szl%C3%B3" target="_blank">Domokos László</a></address>
      <p>A Generali Biztosító Zrt. 2019. január 1-je óta több tízezer autós káresetet regisztrált, összesen körülbelül 8 milliárdos értékben. A nemrég elkészült statisztikai adatokból azonban számos, a sztereotípiákkal leszámoló érdekességet is találtak, melyek túlmutatnak a milliárdos kifizetéseken.</p>
      <p>A Generali ügyfelei a legtöbb balesetet a fővárosban (6200 eset) és Pest megyében (3800 eset) szenvedték el, de az elgondolkodtató, hogy ezek után az ország nyugati és keleti vége a legveszélyesebb helyszín közlekedési szempontból. Győr-Moson-Sopron megyéből több mint 1600, míg Szabolcs-Szatmár-Bereg megyéből közel 1400 kárbejelentés érkezett a Generali ügyfeleitől.</p>
      <p>
        <b>Nem a fiatalok jelentik a legnagyobb veszélyt</b>
      </p>
      <p>Sokan azt gondolhatnák, hogy jellemzően a fiatal sofőrök okoznak több balesetet, hiszen kisebb rutinnal rendelkeznek és gyakran kevésbé megfontoltan vezetnek. Ezzel szemben a <a href="https://www.napi.hu/magyar_vallalatok/generali-biztosito-ergo-felvasarlas.688875.html">Generali </a>ügyfelei körében az összes káreset csupán 15 százaléka írható a fiatalok számlájára.</p>
      <p>Negyven éves kortól azonban megfordul a trend és egészen a nyugdíjig az okozott károk száma ugrásszerűen megnő, az összes baleset 60 százaléka ebben az életszakaszban történik. Minden harmadik káreset a 40-49 évesekkel történik, a legtöbb baleset okozója vagy elszenvedője négy x-es férfi (17 százalék). Igaz, ez a korosztály rendelkezik a legnagyobb arányban casco- és kgfb-szerződéssel a biztosítónál.</p>
      <p>
        <b>Szürke autós férfiak - kerülni kell őket az utakon?</b>
      </p>
      <p>A szín alapján a szürke járművek voltak a legnagyobb veszélyben az elmúlt két évben: több mint 7500 baleset köthető ehhez a színhez. Ügyfeleink körében a leggyakoribb autószín a szürke, illetve a metálszürke, tehát ezen színárnyalatok csak népszerűségük miatt okoznak nagy számú balesetet. Nem biztatnánk senkit arra, hogy előítéletekkel forduljon a szürke gépjárművekkel közlekedők felé, inkább legyünk elővigyázatosak minden közlekedési helyzetben - mondta figyelmet Földi-Tamás Ildikó, a Generali Biztosító kommunikációs és rendezvényszervezési vezetője.</p>
      <p>A képzeletbeli dobogó második és a harmadik helyén a fehér (4500 eset) és fekete járművek (4000 eset) állnak, de a biztosító többezres balesetszámot regisztrált kék, piros és barna színű autókra is.</p>
      <p>Az adatok szerint az ügyfeleik körében 2019-ben bekövetkezett káresetek 62 százalékát férfi vezetők okozták, tehát a nők jócskán elmaradtak mögöttük.</p>
    </article>
  </body>
</html>