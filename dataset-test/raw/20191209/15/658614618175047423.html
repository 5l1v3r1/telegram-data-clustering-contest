<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176501/10-tot-20-procent-autonome-groei-op-lelystad-airport"/>
    <meta property="og:site_name" content="omroep flevoland"/>
    <meta property="article:published_time" content="2019-12-09T15:55:00+00:00"/>
    <meta property="og:title" content="'10 tot 20 procent autonome groei op Lelystad Airport'"/>
    <meta property="og:description" content="Als Lelystad Airport daadwerkelijk opengaat voor vakantievluchten dan is waarschijnlijk 10 tot 20 procent van die vluchten niet afkomstig vanaf Schiphol. Dat blijkt uit een onderzoek in opdracht van het ministerie dat maandag is vrijgegeven."/>
  </head>
  <body>
    <article>
      <h1>'10 tot 20 procent autonome groei op Lelystad Airport'</h1>
      <address>
        <time datetime="2019-12-09T15:55:00+00:00">09 Dec 2019, 15:55</time>
      </address>
      <p>
        <b>Als Lelystad Airport daadwerkelijk opengaat voor vakantievluchten dan is waarschijnlijk 10 tot 20 procent van die vluchten niet afkomstig vanaf Schiphol. Dat blijkt uit een onderzoek in opdracht van het ministerie dat maandag is vrijgegeven.</b>
      </p>
      <p>Een ruime meerderheid van de Tweede Kamer heeft aangegeven dat ze op Lelystad Airport alleen vluchten willen zien die nu nog plaatsvinden op Schiphol. Dat moet Schiphol weer wat ruimte bieden om te groeien met vluchten naar economisch aantrekkelijke bestemmingen.</p>
      <p><b>Nieuwkomers krijgen ook een kans</b><br/>Het volledig uitsluiten van nieuwe luchtvaartmaatschappijen op Lelystad Airport kan echter niet. Europese regels schrijven voor dat nieuwkomers niet compleet geweerd mogen worden en ook een kans verdienen.</p>
      <p><b>Transavia in het voordeel</b><br/>Om het toch voor elkaar te krijgen dat maatschappijen op Schiphol hun slots opgeven is een verkeersverdelingsregeling opgesteld. Daarmee krijgen maatschappijen die Schiphol inruilen voor Lelystad voorrang op de Flevolandse luchthaven.</p>
      <p>Uit het onderzoek van M3 Consultancy blijkt dat dit vooral gunstig is voor Transavia. Dat bedrijf kan de slots die het achterlaat op Schiphol namelijk aan moederbedrijf KLM geven. Maatschappijen die weinig terugkrijgen voor wat ze op Schiphol opgeven zullen niet staan te springen om naar Lelystad te komen, denkt M3 Consultancy.</p>
      <p><b>Twee tot vier nieuwe maatschappijen</b><br/>De onderzoekers verwachten dat twee tot vier maatschappijen die op dit moment nog niet op Schiphol vliegen een operatie op Lelystad Airport willen beginnen. Dat brengt dan zo'n 10 tot 20 procent autonome groei met zich mee.</p>
      <p>In het meest extreme scenario zou zelfs sprake zijn van 35 procent zelfstandige groei. Daarvan is sprake als zeven luchtvaartmaatschappijen die geen gebruik maken van de verkeersverdelingsregeling op Lelystad Airport gaan vliegen. In het meest voorzichtige scenario wordt uitgegaan van vijf procent zelfstandige groei. Dan wordt uitgegaan van één nieuwe maatschappij. Beide scenario's acht M3 Consultancy niet heel realistisch waardoor het uitkomt op de verwachte autonome groei tussen de 10 en 20 procent.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>