<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361433"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Цукут: Бањалука никада није била најзагађенији град у Европи"/>
    <meta property="og:description" content="Стручни сарадник за заштиту животне средине у бањалучком Институту за грађевинарство Синиша Цукут изјавио је данас да Бањалука никада није била најзагађенији град у Европи, те да и резултати садашњих мјерења квалитета ваздуха, осим у ријетким случајевима, не показују велика прекорачења у односу на дозвољене вриједности."/>
  </head>
  <body>
    <article>
      <h1>Цукут: Бањалука никада није била најзагађенији град у Европи</h1>
      <address>
        <time datetime="2019-12-09T15:31:00+00:00">09 Dec 2019, 15:31</time>
      </address>
      <p>
        <i>Стручни сарадник за заштиту животне средине у бањалучком Институту за грађевинарство Синиша Цукут изјавио је данас да Бањалука никада није била најзагађенији град у Европи, те да и резултати садашњих мјерења квалитета ваздуха, осим у ријетким случајевима, не показују велика прекорачења у односу на дозвољене вриједности.</i>
      </p>
      <p>Цукут је новинарима у Бањалуци рекао да је Институт за грађевинарство акредитована кућа која врши мјерење квалитета ваздуха за потребе града Бањалука.</p>
      <p>- Имамо три станице за мјерење квалитета ваздуха - у центру града, те у насељима Борик и Паприковац. Редовно проводимо мјерење у складу са референтним методама које су прописане Законом о заштити квалитета ваздуха. На основу тих мјерења редовно достављамо податке о полутантима који се односе на сумпор диоксид, карбонате и азотине оксиде и до сада нисмо забиљежили прекорачења осим у суботу када је евидентирано сатно прекорачење на азот диоксид - истакао је Цукут.</p>
      <p>Према његовим ријечима, вриједности изнад границе забиљежени су код лебдећих честица у ваздуху, али та појава није била честа и испод је границе која ја прописана законом.</p>
      <p>- Та мјерења такође радимо по акредитованој методи која је прописана законом на основу 24-часовне просјечне вриједности. Када је ријеч о лебдећој честици биљежимо прекограничне вриједности и у децембру смо у центру града ту појаву забиљежили 13 пута, на Паприковцу десет, а у Борику девет пута. Законом је дозвољено да лебдеће честице у току године могу 35 пута прећи граничне вриједности, али за сада то није пређено - нагласио је Цукут.</p>
      <p>Он је истакао да је непознато по којој методи су обављена друга мјерења чији су резултати пласирани у јавност, на којим локацијама су постављени мјерни уређаји и да ли на њима постоје доминантни извори загађења.</p>
      <p>Према његовим ријечима, доминантни узроци загађења ваздуха су велики број индивидуалних ложишта и саобраћај.</p>
      <p>- Када су неповољни метеоролошки услови, као што су висок ваздушни притисак, створи се температурна инверзија, те загађења остају при тлу и тада биљежимо повећану концентрацију - појаснио је Цукут.</p>
    </article>
  </body>
</html>