<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018171/%D8%AE%D8%B7%DB%8C%D8%A8%DB%8C-%D9%BE%D8%B3-%D8%A7%D8%B2-%D8%B4%DA%A9%D8%B3%D8%AA-%D8%AA%D8%B1%D8%A7%DA%A9%D8%AA%D9%88%D8%B1-%D9%85%D9%86-%D8%BA%DB%8C%D8%B1%D8%AA-%D9%88-%D8%B4%D8%B1%D9%81-%D8%AF%D8%A7%D8%B1%D9%85-%D9%88-%D8%A7%D8%B2-%D9%87%DB%8C%DA%86%DA%A9%D8%B3-%D9%86%D9%85%DB%8C-%D8%AA%D8%B1%D8%B3%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T15:21:07+00:00"/>
    <meta property="og:title" content="خطیبی پس از شکست تراکتور: من غیرت و شرف دارم و از هیچکس نمی‌ترسم"/>
    <meta property="og:description" content="سرمربی تیم فوتبال ماشین‌سازی تبریز گفت: میثاقی در برنامه خود گفت؛ ماشین‌سازی یقه همه تیم‌ها را می‌گیرد و مقابل تراکتور به گونه دیگری بازی می‌کند باید از باشگاه ماشین‌سازی عذرخواهی کند."/>
  </head>
  <body>
    <article>
      <h1>خطیبی پس از شکست تراکتور: من غیرت و شرف دارم و از هیچکس نمی‌ترسم</h1>
      <address>
        <time datetime="2019-12-09T15:21:07+00:00">09 Dec 2019, 15:21</time>
      </address>
      <p>
        <i>سرمربی تیم فوتبال ماشین‌سازی تبریز گفت: میثاقی در برنامه خود گفت؛ ماشین‌سازی یقه همه تیم‌ها را می‌گیرد و مقابل تراکتور به گونه دیگری بازی می‌کند باید از باشگاه ماشین‌سازی عذرخواهی کند.</i>
      </p>
      <p><b>به گزارش مشرق، رسول خطیبی</b> پس از پیروزی ۲ بر صفر تیمش مقابل تراکتور اظهار داشت: قبل از اینکه درمورد موضوعات فنی حرف بزنم باید چند مورد را بگویم. اول اینکه در چند روز اخیر به ما تهمت زدند و گفتند ما این بازی را واگذار می‌کنیم.</p>
      <p>وی ادامه داد: میثاقی در برنامه خود گفت؛ ماشین‌سازی یقه همه تیم‌ها را می‌گیرد و مقابل تراکتور به گونه دیگری بازی می‌کند باید از باشگاه ماشین‌سازی عذرخواهی کند. امروز شرافت آذربایجان را نشان دادیم. خیلی خوشحالم که بردیم، اما از باخت تراکتور ناراحتم، چون هر دو تیم تیم شهرم هستند. من غیرت و شرف دارم و غیر از خدا و ائمه از هیچکس نمی‌ترسم.</p>
      <p>سرمربی تیم فوتبال ماشین‌‌سازی گفت: بازیکنان من امروز شرافت و غیرت خود و آذربایجان را نشان دادند و از تک تک آنها تشکر می‌کنم. این بازیکنان باید تشویق و حمایت شوند. درصدی که ما گرفته‌ایم کمترین درصد بین تمام تیم‌های لیگ برتری است. از نظر میانگین سنی هم بعد از سایپا دومین تیم لیگ برتر هستیم. در بازی‌های خانگی در صدر جدول قرار داریم. امروز خدا به ما عزت داد. از هواداران تراکتور و ماشین‌سازی تشکر می‌کنم که به من لطف داشتند. امیدوارم بتوانم یک خادم واقعی برای آنها باشم.</p>
      <p>خطیبی تاکید کرد: دوست دارم تراکتور همیشه تراکتور باشد و بازهم روزهای خوب خودش را ببیند. از فرمانده سپاه عاشورا هم تشکر می‌کنم که اولین نفر بعد از بازی با من تماس گرفت و تبریک گفت. وی گفت که ما هوادار هر دو تیم هستیم، اما شما با ین کارتان شرافت آذربایجان را نشان دادید. امیدوارم روزهای خوب تراکتور بازهم بازگردد که قطعاً بازمی‌گردد.</p>
      <p>خطیبی درمورد این مسابقه گفت: روند خوبی در هفته‌های اخیر داشتیم و می‌خواستیم این روند را حفظ کنیم. می‌دانستیم که تراکتور تغییراتی در کادر فنی دارد. در شکل دفاعی خیلی خوب کار کردیم و بازیکنان به خوبی خواسته‌های کادر فنی را اجرا کردند. به گل رسیدیم و تذکر داده بودم که این تیم بیشتر در عمق و ضربات ایستگاهی خطرناک است. تنها یک ضربه ایستگاهی به حریف دادیم و در مقابل خودمان به خوبی از ضربات ایستگاهی استفاده کردیم. بعد از دو گلی که زدیم خیلی تلاش کردیم تا از گل‌های خود دفاع کنیم. بعد از نتیجه ۲ بر صفر به خوبی بازی را مدیریت کردیم و می‌توانستیم گل‌های بیشتری هم بزنیم.</p>
      <p>وی خاطرنشان کرد: ما تنها هستیم؛ خودم هستم و بازیکنانم. خواهش می‌کنم مسئولان باشگاه جلسه‌ای برگزار کنند. بازیکنان تا اینجا کار خود را کردند. ما قرار بود جز ۱۰ تیم باشیم و این کار را می‌کنیم، اما انتظارات نباید بالا برود. اگر قرار باشد انتظارات بالا برود باید تیم را تقویت کنند. بازیکنانم تا اینجا عالی بودند و امیدوارم هیأت مدیره جلسه‌ای برگزار کند و به فکر تیم باشد. بالا بردن توقعات ممکن است خطرناک باشد. تاکنون به چیزهایی که گفته بودیم رسیده‌ایم و روی حرف خود می‌مانیم. این تیم اگر تقویت و حمایت شود حرف‌های زیادی برای گفتن خواهد داشت، اما ظاهراً دوستان علاقه‌ای به این موضوع ندارند.</p>
      <p>سرمربی تیم فوتبال ماشین‌سازی عنوان کرد: یک نفر را پیدا کنید بگوید که رسول خطیبی گفته که فلان کس را باید تخریب کنید. اگر من باشم باج نمی دهم و آقایان به هدف خود نمی‌رسند. در فوتبال به همه آرزوهای خود رسیده ‌ام و فقط دوست دارم یکی از تیم‌های تبریز قهرمان ایران و آسیا شود. این بار به احترام بزرگتری و برادری خیلی از حرف‌ها را نزدم، اما سری بعد برخورد خواهم کرد. تاکنون از تیم خود راضی هستیم و اصلاً نگران نیستیم. باید تیم را حمایت کنند تا بتوانیم بالاتر برویم.</p>
      <p>خطیبی اظهار داشت: ما برای بازی امروز ۱۸ بازیکن داشتیم. چند مصدوم و محروم داشتیم و با همین بضاعت وارد زمین شدیم. بازی‌های بعدی ما سخت است و خیلی‌ها دوست دارند من چند بازی ببازم و برکنارم کنند. می‌دانم برخی‌ها دوست ندارند من موفق باشم، اما نشان داده‌ام چه عملکردی داشته‌ام. دو تیم را از لیگ دسته اول به لیگ برتر آورده‌ام. در تراکتور با کمترین هزینه، بهترین خط حمله را داشتیم. با ۱۲ میلیارد تیم نایب قهرمان شد. دینم را به ماشین‌سازی هم ادا کرده‌ام و اگر ۵ بازی هم ببازیم خطری تیم را تهدید نمی‌کند.</p>
      <p>منبع: فارس</p>
    </article>
  </body>
</html>