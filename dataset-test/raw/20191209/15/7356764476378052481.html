<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191209_04758421/paul-magnette-ps-gooit-handdoek-in-de-ring-koning-filip-houdt-beslissing-in-beraad"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-12-09T15:11:00+00:00"/>
    <meta property="og:title" content="Paul Magnette (PS) gooit handdoek in de ring, koning Filip houdt beslissing in beraad"/>
    <meta property="og:description" content="Informateur Paul Magnette (PS) heeft gevraagd van zijn opdracht te worden ontheven. De koning houdt zijn antwoord in beraad en start consultaties met de pa..."/>
  </head>
  <body>
    <article>
      <h1>Paul Magnette (PS) gooit handdoek in de ring, koning Filip houdt beslissing in beraad</h1>
      <address>
        <time datetime="2019-12-09T15:11:00+00:00">09 Dec 2019, 15:11</time>
      </address>
      <p>
        <b>
          <b>Informateur Paul Magnette (PS) heeft gevraagd van zijn opdracht te worden ontheven. De koning houdt zijn antwoord in beraad en start consultaties met de partijvoorzitters. Dat laat het Paleis maandag weten via een persbericht.</b>
        </b>
      </p>
      <p>Nadat informateur Magnette de voorbije twee weken alles in stelling heeft gebracht om een regering te bouwen rond een paars-groene as, heeft hij maandagmiddag omstreeks 15.30 uur opnieuw verslag uitgebracht bij de koning. Na afloop van die audiëntie werd duidelijk dat de PS-voorzitter de handdoek in de ring wil gooien als informateur: “Magnette heeft gevraagd van zijn opdracht te worden ontheven”, klinkt het in een persmededeling.</p>
      <figure>
        <img src="https://static.gva.be/Assets/Images_Upload/2019/12/09/13aeb156-1a94-11ea-890e-43212ce6fb8e_web_scale_0.0527597_0.0527597__.jpg?maxwidth=280&amp;scale=both"/>
        <figcaption>Paul Magnette wil zijn opdracht niet verlengd zien<cite>Foto: ISOPIX</cite></figcaption>
      </figure>
      <p>Of de koning daarop ingaat, zal later blijken. Eerst wil hij verschillende partijvoorzitters spreken. Vandaag nog starten consultaties met de liberale familie: MR-vooorzitter Bouchez komt langs, net als Open Vld-voorzitter Gwendolyn Rutten.</p>
      <p>
        <b>De Wever scherp voor liberalen</b>
      </p>
      <p>Net voor het wekelijkse partijbestuur bij N-VA spaarde voorzitter Bart De Wever maandagmorgen zijn kritiek op Rutten niet. “Deze crisis dreigt door het geknoei van Open Vld nog veel langer te duren”, zei hij. “We zitten niet langer op nul, maar daar ver onder. Wie nu aan zet komt, start op -20. Mijnheer Magnette heeft de smaak van een rood-groene pap in de mond. Hij heeft gezien dat hij de Vlamingen uit elkaar kan spelen door postjes uit te delen. Open Vld is al bijna overstag gegaan.”</p>
      <figure>
        <img src="https://static.gva.be/Assets/Images_Upload/2019/12/09/fcabdb4a-197c-11ea-890e-43212ce6fb8e_web_scale_0.04638_0.04638__.jpg?maxwidth=280&amp;scale=both"/>
        <figcaption>Bart De Wever is snoeihard voor Rutten: “Deze crisis dreigt door het geknoei van Open VLD nog veel langer te duren.”<cite>Foto: ISOPIX</cite></figcaption>
      </figure>
      <p>Of de N-VA-voorzitter er zelf nog rekening mee hield dat hij aan zet kwam als informateur of straks op het paleis ontboden wordt? De Wever zegt het initiatief hoe dan ook aan de koning te laten. Als hij gevraagd zou worden, wil hij het gerust doen. “Ik wil de smaak van die rood-groene pap weg, maar daar is een stevige mondwassing voor nodig”, aldus De Wever.</p>
      <p>Open Vld: “Te weinig blauwe accenten”</p>
      <p>Bij de Vlaamse liberalen boog het partijbureau, aangevuld met de mandatarissen, zich maandag ook opnieuw over de situatie. Het is al weken uitkijken welke richting Open Vld inslaat: richting paars-groen of paars-geel. Het is bekend dat daarover de meningen intern verdeeld zijn. Verwacht wordt dat het partijbureau ook daarover vandaag geen uitsluitsel zal brengen.</p>
      <p>Na de vergadering van het partijbureau klonk het bij vicepremier Alexander De Croo (Open Vld): “We hebben dezelfde conclusies gemaakt als onze vrienden van MR. We appreciëren het werk van de informateur, maar vinden te weinig blauwe accenten terug. Dat wil niet zeggen dat we het werk van de informateur moeten wegsmijten.” Maar het is dus nog onvoldoende, vindt de partij. “Wij zijn altijd beschikbaar om een oplossing te vinden, maar die oplossing moet stabiel zijn en daar is nog werk aan.”</p>
      <figure>
        <img src="https://static.gva.be/Assets/Images_Upload/2019/12/09/5ef625b6-1a96-11ea-890e-43212ce6fb8e_web_scale_0.0635697_0.0635697__.jpg?maxwidth=280&amp;scale=both"/>
        <figcaption>Alexander De Croo herhaalde dat de nota van Magnette “geen enkele partij” bindt.<cite>Foto: BELGA</cite></figcaption>
      </figure>
      <p>De Croo herhaalde dat de nota van Magnette “geen enkele partij” bindt. “Als wij een deel van de oplossing zouden zijn, dan moet die iets zijn waar onze accenten voldoende in zitten en het moet ook werkbaar en stabiel zijn. Daar is nog werk aan.”</p>
      <p>De Gentse liberale burgemeester Mathias De Clercq onderstreepte dat zijn partij N-VA niet mag achterna lopen, terwijl zijn Oostendse collega Bart Tommelein erop hamerde dat “het veel meer is dan een zwart-witverhaal. Men doet alsof Open Vld het allemaal voor het zeggen heeft”, luidde het.</p>
    </article>
  </body>
</html>