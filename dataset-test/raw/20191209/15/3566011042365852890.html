<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553529.html/%d8%ac%d9%84%d8%b3%d9%87-%da%a9%d9%85%db%8c%d8%aa%d9%87-%d9%85%d8%b2%d8%af-%da%a9%d8%a7%d8%b1%da%af%d8%b1%d8%a7%d9%86-%d8%b9%d9%82%d8%a8-%d8%a7%d9%81%d8%aa%d8%a7%d8%af--%d8%a7%d8%ad%d8%aa%d9%85%d8%a7%d9%84-%d8%a7%d9%81%d8%b2%d8%a7%db%8c%d8%b4-%d8%b3%d8%a8%d8%af-%d9%85%d8%b9%db%8c%d8%b4%d8%aa-%da%a9%d8%a7%d8%b1%da%af%d8%b1%d8%a7%d9%86-%d8%af%d8%b1-%d8%af%d8%b3%d8%aa%d9%85%d8%b2%d8%af-99"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T15:01:00+00:00"/>
    <meta property="og:title" content="جلسه کمیته مزد کارگران عقب افتاد/ احتمال افزایش سبد معیشت کارگران در دستمزد 99"/>
    <meta property="og:description" content="عضو شورای عالی کار با اشاره به اینکه جلسه کمیته مزد را تعمداً عقب انداختیم گفت: تفاوت سبد معاش سال گذشته و امسال برای گروه های کارگری بسیار مهم است. این موضوع باید در افزایش دستمزد ۹۹ لحاظ شود."/>
  </head>
  <body>
    <article>
      <h1>جلسه کمیته مزد کارگران عقب افتاد/ احتمال افزایش سبد معیشت کارگران در دستمزد 99</h1>
      <h2>در پی گرانی بنزین؛</h2>
      <address>
        <time datetime="2019-12-09T15:01:00+00:00">09 Dec 2019, 15:01</time>
      </address>
      <p>عضو شورای عالی کار با اشاره به اینکه جلسه کمیته مزد را تعمداً عقب انداختیم گفت: تفاوت سبد معاش سال گذشته و امسال برای گروه های کارگری بسیار مهم است. این موضوع باید در افزایش دستمزد ۹۹ لحاظ شود.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ سبد معیشت کارگران موضوعی است که هر ساله در ماه های پایانی سال مورد بررسی قرار می گیرد، چرا که ملاکی برای  چانه زنی دستمزد است.</p>
      <p> یکی از گلایه های کارگران هر ساله در تعیین دستمزد این است که تورم سالانه که مبنای حقوق و دستمزد است، با تورم سالی که کارگران دستمزد دریافت می کنند متفاوت است و همواره این موضوع را مطرح می کنند که دستمزد کارگران همواره عقب ماندگی مزدی دارد.</p>
      <p> علی خدایی، نماینده کارگران در شورای عالی کار با اشاره به اینکه جلسه کمیته مزد را تعمداً دو جلسه عقب انداختیم گفت:تفاوت سبد معاش سال گذشته و امسال برای گروه های کارگری بسیار مهم است. این موضوع باید در افزایش دستمزد 99 در نظر گرفته شود.</p>
      <p>وی با اشاره به فاصله سبد معاش 98 و سبد معاش 99 و افزایش هزینه های خانوار در سال جاری اظهار داشت: این رقم باید در افزایش مزد منظور شود. در حال حاضر نیز افزایش هزینه سوخت در قیمت ها تأثیرگذار است. به همین دلیل کمی صبر کردیم تا هزینه ها مشخص شود و سپس بررسی هزینه ها با آمار و اطلاعات دی ماه انجام شود.</p>
      <p>خدایی با بیان اینکه گروه کارگری تعمداً دو جلسه کمیته دستمزد را به تعویق انداخت تا تاثیرات گرانی سوخت نهایی شود گفت:ممکن است  قیمت اقلام ضروری خانوار افزایش یابد و روند جاری در بازار کالاها و خدمات نیز نشان دهنده روند افزایشی است، به همین دلیل محاسبات سبد معاش را به تأخیر انداختیم. برای محاسبه دقیق باید آمارهای هفته‌ی آخر دی ماه و یا هفته اول بهمن ماه، در نظر گرفته شود، چراکه دقت و عینیت کافی دارد.</p>
      <p> </p>
      <p><b> </b> <b>بحث مسکن کارگری و تعاونی در جلسه شورای عالی کار </b> </p>
      <p>علی خدایی درباره آخرین وضعیت مسکن کارگران گفت: موضوعاتی مانند بحث مسکن کارگری و تعاونی  و اصلاح آیین نامه ی ماده 149 قانون کار را در جلسات شورای عالی کار دنبال می کنیم و جلساتی را با معاونت تعاون برگزار کردیم و امید داریم در هفته آینده این موضوعات را در شورای عالی کار بررسی کنیم.</p>
      <p> </p>
      <p> انتهای پیام/ط</p>
    </article>
  </body>
</html>