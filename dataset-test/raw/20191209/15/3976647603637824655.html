<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/svenska-kyrkan-bjuder-in-till-en-jul-tillsammans/"/>
    <meta property="og:site_name" content="Skövde Nyheter"/>
    <meta property="article:published_time" content="2019-12-09T15:32:13+00:00"/>
    <meta property="og:title" content="Svenska kyrkan bjuder in till en jul tillsammans"/>
    <meta property="og:description" content="På julafton öppnar Svenska kyrkan dörrarna för ett julfirande i gemenskap i Kyrkans hus."/>
  </head>
  <body>
    <article>
      <h1>Svenska kyrkan bjuder in till en jul tillsammans</h1>
      <address><time datetime="2019-12-09T15:32:13+00:00">09 Dec 2019, 15:32</time> by <a rel="author">Per Claesson</a></address>
      <p>
        <i>På julafton öppnar Svenska kyrkan dörrarna för ett julfirande i gemenskap i Kyrkans hus.</i>
      </p>
      <p>På julafton ordnar Svenska kyrkan i Skövde ett julfirande för alla. Det börjar på förmiddagen i Sankta Helena kyrka med gudstjänst och sedan fortsätter det i Kyrkans hus med glögg, ett enkelt julbord och underhållning.</p>
      <p>Svenska kyrkan i Skövde har ordnat julaftonsfirande i 25 år eller mer. Det finns plats för 130 personer och det gäller att anmäla sig.</p>
      <p>– Det brukar vara fullt, säger diakon Ingrid Åberg</p>
      <p>Men än så länge finns det platser kvar. Det är flera som återvänder år efter år till julfirandet.</p>
      <p>– Det är alla möjliga människor som kommer och vill fira jul tillsammans. Det är av olika anledningar, det är även familjer och par som kommer. En del har familjen långt bort eller vill inte fira med sin familj. Vi kallar det inte jul för ensamma, det är så stigmatiserande, säger Ingrid Åberg.</p>
      <p>Det blir sång- och musikunderhållning, allsång och även ett musikquiz. Än så länge är det oklart om tomten kommer.</p>
      <p>– Vi har inte bokat tomten, men man vet aldrig, säger Michael Lehnberg.</p>
      <p>Han är en av dem i Svenska kyrkan som kommer att hålla i julfirandet, tillsammans med Carina Björklund, Therese Jacobsson och Ingrid Åberg. De talar om att det är en fantastiskt rolig dag att vara med om och att det känns meningsfullt.</p>
      <p>– Det är det bästa kyrkan kan göra, att öppna upp och äta en måltid tillsammans, säger Ingrid Åberg.</p>
      <p>Ett tiotal volontärer hjälper också till med firandet.</p>
    </article>
  </body>
</html>