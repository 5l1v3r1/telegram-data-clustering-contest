<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ms-dhoni-is-a-legend-will-not-impose-himself-on-team-india-says-head-coach-ravi-shastri-2892434.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T15:23:14+00:00"/>
    <meta property="og:title" content="'धौनी महान खिलाड़ी हैं, कभी खुद को टीम इंडिया पर थोपेंगे नहीं'"/>
    <meta property="og:description" content="टीम इंडिया के हेड कोच रवि शास्त्री ने महेंद्र सिंह धौनी के भविष्य को लेकर कुछ अहम बातें कही हैं। शास्त्री ने साफ तौर पर कहा कि धौनी महान खिलाड़ी हैं वो कभी भी खुद को टीम इंडिया पर थोपेंगे नहीं। इस..."/>
  </head>
  <body>
    <article>
      <h1>'धौनी महान खिलाड़ी हैं, कभी खुद को टीम इंडिया पर थोपेंगे नहीं'</h1>
      <address><time datetime="2019-12-09T15:23:14+00:00">09 Dec 2019, 15:23</time> by <a rel="author">लाइव हिन्दुस्तान टीम,नई दिल्ली</a></address>
      <p>टीम इंडिया के हेड कोच रवि शास्त्री ने महेंद्र सिंह धौनी के भविष्य को लेकर कुछ अहम बातें कही हैं। शास्त्री ने साफ तौर पर कहा कि धौनी महान खिलाड़ी हैं वो कभी भी खुद को टीम इंडिया पर थोपेंगे नहीं। इस साल जुलाई में विश्व कप के बाद से धौनी इंटरनेशनल क्रिकेट से ब्रेक पर हैं। शास्त्री ने कहा कि धौनी आईपीएल 2020 में खेलकर तय करेंगे कि वो इसके बाद भारतीय टीम के लिए खेलना चाहते हैं या नहीं।</p>
      <p>इंडिया टुडे इंस्पिरेशन में शास्त्री ने कहा, 'वो एक महान खिलाड़ी हैं। वो जो आखिरी चीज करना चाहेंगे वो ये होगी कि वो खुद को टीम इंडिया पर थोपना चाहेंगे। मैं उनको जानता हूं। वो ब्रेक लेना चाहते थे और वो आईपीएल में खेलेंगे। जितना वो खेल चुके हैं अगर वो खुद को दौड़ में शामिल मानते हैं और अगर उन्हें आईपीएल के बाद लगता है कि वो भारत के लिए अभी भी शानदार प्रदर्शन कर सकते हैं, तो इससे किसी को भी परेशान होने की जरूरत नहीं है।'</p>
      <p>विश्व कप में टीम इंडिया को सेमीफाइनल मैच में न्यूजीलैंड के खिलाफ हार का सामना करना पड़ा था। इसके बाद से धौनी ने कोई भी इंटरनेशनल मैच नहीं खेला है। वेस्टइंडीज दौरे के समय उन्होंने आर्मी ट्रेनिंग ली, जबकि उसके बाद दक्षिण अफ्रीका, बांग्लादेश और वेस्टइंडीज के खिलाफ घरेलू सीरीज में भी वो टीम का हिस्सा नहीं रहे। धौनी के भविष्य पर तमाम तरह की चर्चाएं हो चुकी हैं। चीफ सिलेक्टर रह चुके एमएसके प्रसाद ने भी कहा था कि टीम इंडिया की नजर अब ऋषभ पंत पर है। धौनी से भी हाल में जब एक प्रमोशनल इवेंट के दौरान उनकी वापसी के बारे में पूछा गया था, तो उन्होंने कहा था कि जनवरी तक मुझसे ब्रेक के बारे में मत पूछिए।</p>
    </article>
  </body>
</html>