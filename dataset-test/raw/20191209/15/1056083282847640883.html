<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813682/%D8%AA%D8%BA%DB%8C%DB%8C%D8%B1-%DA%A9%D8%A7%D8%B1%D8%A8%D8%B1%DB%8C-%D8%B2%D9%85%DB%8C%D9%86-%D9%87%D8%A7%DB%8C-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%A8%D8%A7-%D9%87%D8%AF%D9%81-%D9%87%D8%B2%DB%8C%D9%86%D9%87-%DA%A9%D8%B1%D8%AF-%D8%A8%D8%B1%D8%A7%DB%8C-%D8%A2%D9%85%D9%88%D8%B2%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:19:18+00:00"/>
    <meta property="og:title" content="تغییر کاربری زمین‌های آموزش و پرورش با هدف هزینه‌کرد برای آموزش و پرورش"/>
    <meta property="og:description" content="معاون عمرانی استانداری تهران از تصمیم‌گیری برای زمین‌های مازاد آموزش و پرورش و هزینه‌کرد آن‌ها برای خود آموزش و پرورش خبر داد."/>
  </head>
  <body>
    <article>
      <h6 class="kicker">معاون عمرانی استانداری تهران تاکید کرد</h6>
      <h1>تغییر کاربری زمین‌های آموزش و پرورش با هدف هزینه‌کرد برای آموزش و پرورش</h1>
      <address><time datetime="2019-12-09T15:19:18+00:00">09 Dec 2019, 15:19</time> by <a rel="author">سیدمیثاق اختر</a></address>
      <p>معاون عمرانی استانداری تهران از تصمیم‌گیری برای زمین‌های مازاد آموزش و پرورش و هزینه‌کرد آن‌ها برای خود آموزش و پرورش خبر داد.</p>
      <p><b>به گزارش ایسنا، محمد تقی‌زاده </b>در پایان جلسه شورای آموزش و پرورش استان تهران گفت: یکی از مشکلات ما در استان تهران این است که نزدیک یک‌چهارم دانش‌آموزان اتباع خارجی در این استان تحصیل می‌کنند.</p>
      <p>وی افزود: همین موضوع نیاز ما به فضای آموزشی را علاوه بر دانش‌آموزانی که در سطح استان داریم، بیشتر می‌کند. ما تاکید داریم که فضاهای مناسبی برای دانش‌آموزان ایرانی و اتباع خارجی مهیا کنیم.</p>
      <p>تقی‌زاده ادامه داد: فضاهایی که خیلی قابل استفاده در حوزه آموزشی ندارند می‌توانیم در شورای شهرسازی و معماری مطرح کنیم تا این فضاها تبدیل به احسن شوند. تراکم دانش‌آموزی در غرب استان تهران بالاست و بیش از ۳۵ نفر در یک کلاس مشغول به تحصیل هستند همچنین در برخی از شهرستان‌ها نیز مدارس به‌صورت دو شیفته کار می‌کنند لذا تلاش می‌کنیم به وضعیت نرمال برسیم و تراکم دانش‌آموزی در هر کلاس به کمتر از ۳۰ نفر برسد و مدارس نیز به صورت تک‌شیفت کار کنند.</p>
      <p>وی درخصوص مغایرت اعلام کمبود فضای آموزشی و تغییر کاربری زمین‌های متعلق به آموزش و پرورش گفت: برخی زمین‌ها که در اختیار آموزش و پرورش است را نمی‌توان به عنوان فضای آموزشی استفاده کرد. لذا در کمیسیون ماده ۵ این موارد مطرح می‌شوند تا نسبت به تغییر کاربری آن‌ها تصمیم‌گیری شود و درآمد حاصل از آن نیز در همان شهرستان‌ها و حوزه آموزش و پرورش هزینه خواهد شد.</p>
      <p>انتهای پیام</p>
    </article>
  </body>
</html>