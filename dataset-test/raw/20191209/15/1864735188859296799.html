<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/politica/mattarella-evasione-fiscale-1.4929493"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-12-09T15:21:09+00:00"/>
    <meta property="og:title" content="Mattarella: &quot;Evasione fiscale indecente, problema culturale&quot;"/>
    <meta property="og:description" content="Il presidente parlando con gli studenti: &quot;Si calcola sia di 119 miliardi, una somma enorme. Se scomparisse aumenterebbero pensioni e stipendi e si abbasserebbero le tasse&quot;"/>
  </head>
  <body>
    <article>
      <h1>Mattarella: "Evasione fiscale indecente, problema culturale"</h1>
      <h2>Il presidente parlando con gli studenti: "Si calcola sia di 119 miliardi, una somma enorme. Se scomparisse aumenterebbero pensioni e stipendi e si abbasserebbero le tasse"</h2>
      <address><time datetime="2019-12-09T15:21:09+00:00">09 Dec 2019, 15:21</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4929494.1575904870!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Il presidente Mattarella con alcuni studenti ospiti al Quirinale (Dire)</figcaption>
      </figure>
      <p>Roma, 9 dicembre 2019 - Il j'accuse di <b>Mattarella</b> contro l'<b>evasione fiscale</b> ha come platea un gruppo di studenti ospiti al Quirinale: "E' una cosa <b>davvero indecente</b> - spiega il presidente ai ragazzi - perché i servizi comuni, la vita comune è regolata dalle spese pubbliche. Se io mi sottraggo al mio dovere di contribuire sto sfruttando quello che gli altri pagano, con le tasse che pagano".</p>
      <p>E ancora, "l'evasione fiscale è <b>l'esaltazione della chiusura in sè stessi </b>- sottolinea il capo dello Sttao - dell'<b>individualismo esasperato</b>. E' un problema serio in molti Paesi. Lo è nel nostro. Vi sono Paesi in cui è molto più grave, vi sono Paesi in cui invece il senso civico di ciascuno lo ha quasi azzerato. E' un problema grave perché significa <b>ignorare che si vive insieme </b>e che la convivenza significa contribuire tutti insieme - come dice la Costituzione, secondo le proprie possibilità - alla vita comune. Chi evade cerca invece di sottrarsi a questo dovere, di <b>sfruttare le tasse che pagano gli altri</b> per i servizi di cui si avvale. E' una cosa, a rifletterci, davvero indecente".</p>
      <p>Mattarella non si sottrae, anzi approfondisce: "L'evasione fiscale è calcolata nell'ultimo documento ufficiale dell'anno passato circa <b>119 miliardi di euro: una somma enorme</b>. Se scomparisse, le possibilità di <b>aumentare pensioni, di aumentare stipendi, di abbassare le tasse</b> per chi le paga, e così via, sarebbero di molto aumentate".</p>
      <p>"Per questo, anche lì il problema è di norme, di interventi, di controlli, di verifiche - che stanno dando qualche risultato - ma è soprattutto di <b>cultura e di mentalità</b>, di capire che in un'associazione, in una società, in una convivenza, se non si contribuisce tutti allo sforzo comune, c'è chi lo fa con onestà e c'è chi lo fa sfruttando quanto gli altri fanno. E questo non è giusto", ha sottolineato il Capo dello Stato.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>