<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/chirila-laitate-inconsecvena-i-fariseism-diplomatic-la-bratislava-149411.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T15:32:00+00:00"/>
    <meta property="og:title" content="Chirilă: Lașitate, inconsecvență și fariseism diplomatic la Bratislava"/>
    <meta property="og:description" content="Pe 5 și 6 decembrie, la Bratislava, Slovacia, a avut loc Reuniunea anuală a Consiliului Miniștrilor de Externe al OSCE, în cadrul căreia ministrul de Externe al R. Moldova a ținut un..."/>
  </head>
  <body>
    <article>
      <h1>Chirilă: Lașitate, inconsecvență și fariseism diplomatic la Bratislava</h1>
      <address>
        <time datetime="2019-12-09T15:32:00+00:00">09 Dec 2019, 15:32</time>
      </address>
      <p>Pe 5 și 6 decembrie, la Bratislava, Slovacia, a avut loc Reuniunea anuală a Consiliului Miniștrilor de Externe al OSCE, în cadrul căreia ministrul de Externe al R. Moldova a ținut un discurs având ca subiect principal reglementarea transnistreană. Discursul în cauză este o mostră de lașitate, inconsecvență și fariseism, susține Victor Chirilă, expert în probleme de politică externă.</p>
      <p>În primul rând, ministrul de Externe moldovean nu a solicitat Federației Ruse retragerea trupelor sale de pe teritoriul R. Moldova, ci s-a limitat să reitereze „nevoia de a progresa” pe calea retragerii trupelor străine. Ministrului, cu regret, i-a lipsit curajul necesar să spună clar și răspicat că aceste trupe străine nu sunt marțieni, ci trupe ruse, care trebuie să se retragă imediat și necondiționat până la soluționarea politică finală și nu după.</p>
      <p>În al doilea rând, ministrul de Externe a renunțat la imperativitatea transformării misiunii de pacificare într-o misiune de observatori civili europeni cu mandat internațional, declarând, în schimb, că această transformare „ar putea fi luată în considerare” în concordanță cu soluția politică finală a conflictului transnistrean.<br/>Ministrul de Externe nu a avut curajul să spună colegilor săi din OSCE că atât timp cât trupele ruse staționează în regiunea transnistreană, nu se va întâmpla o consolidare reală a încrederii între cele două maluri ale Nistrului. Ceea ce se întâmplă în prezent este o butaforie.</p>
      <p>În al treilea rând, ministrul de Externe nu a spus un cuvânt despre frecventele manevre militare ruse din zona de securitate, nici despre posturile de „grăniceri” construite ilegal de Tiraspol în zona de securitate, obstrucționând, astfel, libera circulație a persoanelor, esențială pentru consolidarea încrederii.</p>
      <p>În al patrulea rând, ministrul de Externe nu a avut curajul să spună partenerilor noștri că, fără un obiectiv politic bine definit de reintegrare a țării și agreat atât de Chișinău, cât și de Tiraspol, actuala politică a pașilor mici nu este altceva decât un proces de cedări unilaterale din partea autorităților centrale pe calea federalizării de facto a R. Moldova.</p>
      <p>Și în final, dle ministru de Externe, opțiunea vestică a R. Moldova nu este nicidecum un joc sau o opțiune geopolitică, ci o opțiune de valori, pentru democrație veritabilă, stat de drept, alegeri libere, pluralism politic, libertatea presei, justiție independentă, demnitate umană etc.. Prin urmare, „disocierea geopolitică” a R. Moldova pe care dumneavoastră ați declarat-o la Bratislava este un fariseism cras…</p>
      <p>Autor: Victor Chirilă<br/>Sursa: https://www.ziarulnational.md/victor-chirila-lasitate-inconsecventa-si-fariseism-diplomatic-la-bratislava/</p>
    </article>
  </body>
</html>