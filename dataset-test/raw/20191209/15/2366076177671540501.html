<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965140/%D8%AF%D8%B1-%D8%AF%DB%8C%D8%AF%D8%A7%D8%B1%D8%B8%D8%B1%DB%8C%D9%81-%D9%88-%DA%86%D8%A7%D9%88%D9%88%D8%B4-%D8%A7%D9%88%D8%BA%D9%84%D9%88-%D8%AF%D8%B1-%D8%A7%D8%B3%D8%AA%D8%A7%D9%86%D8%A8%D9%88%D9%84-%DA%86%D9%87-%DA%AF%D8%B0%D8%B4%D8%AA"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T15:18:00+00:00"/>
    <meta property="og:title" content="در دیدارظریف و چاووش اوغلو در استانبول چه گذشت؟"/>
    <meta property="og:description" content="وزرای خارجه ایران و ترکیه در استانبول ابعاد مختلف مناسبات دوجانبه و تحولات این روز‌های منطقه از جمله اوضاع سوریه، عراق و افغانستان را مورد بحث و تبادل نظر قرار دادند."/>
  </head>
  <body>
    <article>
      <h1>در دیدارظریف و چاووش اوغلو در استانبول چه گذشت؟</h1>
      <address><time datetime="2019-12-09T15:18:00+00:00">09 Dec 2019, 15:18</time> by <a rel="author">پایگاه خبری تحلیلی فردا | Farda News</a></address>
      <p>
        <b>وزرای خارجه ایران و ترکیه در استانبول ابعاد مختلف مناسبات دوجانبه و تحولات این روز‌های منطقه از جمله اوضاع سوریه، عراق و افغانستان را مورد بحث و تبادل نظر قرار دادند.</b>
      </p>
      <p>خبرگزاری فارس: محمدجواد ظریف وزیر امور خارجه جمهوری اسلامی ایران که برای شرکت در هشتمین نشست وزرای خارجه «قلب آسیا» یا روند استانبول به ترکیه سفر کرده است، دقایقی پیش با «مولود چاووش اوغلو» همتای ترکیه‌ای خود در استانبول دیدار و گفتگو کرد.</p>
      <p>در این دیدار در خصوص ابعاد مختلف روابط دوجانبه، مهمترین مسائل منطقه‌ای و بین‌المللی از جمله آخرین تحولات سوریه، شرایط عراق، افغانستان و سایر موضوعات مورد علاقه گفتگو و تبادل نظر شد.</p>
      <p>هشتمین نشست وزرای خارجه «قلب آسیا» امروز ۱۸ آذر ماه ۱۳۹۸ با عنوان «صلح، همکاری و رفاه» در استانبول ترکیه برگزار می‌شود، محور اصلی این نشست صلح، مشارکت و همکاری‌های منطقه‌ای برای آینده افغانستان است.</p>
      <p>ظریف بامداد امروز (دوشنبه) در بدو ورود به استانبول درباره سفرش به ترکیه گفت: روابط ما با همسایگان ویژه است و بیشترین سفر‌ها را از ابتدای مسؤولیت به همسایگان داشتیم و روسیه و ترکیه در بین همسایگان بیشترین تعداد را دارند.</p>
      <p>وزیر خارجه اضافه کرد: ابتکار قلب آسیا یا ابتکار استانبول برای هماهنگی همکاری‌های منطقه‌ای با افغانستان به منظور ایجاد ثبات و امنیت در افغانستان و توسعه همه جانبه شکل گرفته است.</p>
      <p>وی با بیان اینکه کشور‌های مختلف مسؤولیت‌های مختلفی برعهده داشتند و مسؤولیت جمهوری اسلامی بحث آموزش در افغانستان بوده است، اظهار داشت: در شرایط کنونی وضعیت افغانستان با توجه به انتخابات ریاست جمهوری و تحولات مربوط به مذاکرات صلح شرایط ویژه‌ای است و ضرورت دارد مخصوصا کشور‌های منطقه و کشور‌هایی که در مجاورت افغانستان هستند نقش فعال‌تری را در روند صلح و بازسازی افغانستان ایفا کنند و این اجلاس فرصت خوبی برای کشور‌های مختلف است که در این زمینه‌ها و در حوزه‌هایی که می‌توانند به افغانستان کمک کنند و در کمک به روند صلح در افغانستان بحث کنند. (اینجا بخوانید)</p>
      <p>در کنفرانس قلب آسیا که به پیشنهاد افغانستان و ترکیه و با تمرکز بر امنیت در افغانستان و کشور‌های منطقه قلب آسیا تشکیل شده ۱۴ کشور آذربایجان، چین، هند، ایران، قزاقستان، قرقیزستان، روسیه، عربستان سعودی، تاجیکستان، ترکمنستان، امارات متحده عربی و پاکستان به همراه افغانستان و ترکیه عضو هستند.</p>
      <p>به گزارش فارس، محمدجواد ظریف وزیر امور خارجه کشورمان ۱۷ آبان ماه سال جاری برای شرکت در بیست و چهارمین نشست وزرای امور خارجه سازمان همکاری اقتصادی «اکو» به ترکیه سفر کرده بود. این نشست شنبه ۱۸ آبان در آنتالیای ترکیه برگزار شد.</p>
      <p>ظریف همچنین شهریور سال جاری حسن روحانی رئیس جمهور کشورمان که برای شرکت در نشست سه جانبه روسای جمهور ایران، ترکیه و روسیه به آنکارا سفر کرده بود را همراهی کرد.</p>
      <p>به گزارش فارس، محمدجواد ظریف اول فروردین ماه برای شرکت در نشست فوق العاده سازمان همکاری اسلامی در پیکشتار وحشیانه مسلمانان در نیوزیلند به ترکیه رفت. این نشست دوم فروردین در استانبول برگزار شد. وزیر امور خارجه جمهوری اسلامی ایران ۲۷ فروردین ماه نیز در دومین مقصد سفرش بعد از دمشق به منظور رایزنی‌های دوجانبه با مقامات ترکیه درباره تحولات منطقه وارد آنکارا شد.</p>
      <p>«مولود چاووش اوغلو» وزیر خارجه ترکیه نیز خرداد ماه سال جاری به اصفهان سفر و با محمدجواد ظریف در این شهر دیدار و گفتگو کرد.</p>
    </article>
  </body>
</html>