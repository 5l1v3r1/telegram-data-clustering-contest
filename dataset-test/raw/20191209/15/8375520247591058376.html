<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/normandska-zustrich-u-parizhi-policiya-zatrimala-ukrajinciv-yaki-protestuvali-proti-kapitulyaciji-645562.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T15:11:12+00:00"/>
    <meta property="og:title" content="«Нормандська зустріч»: у Парижі поліція затримала українців, які протестували проти капітуляції"/>
    <meta property="og:description" content="Активісти закликали не допустити амністії терористам, виборів в ОРДЛО до отримання контролю над кордоном"/>
  </head>
  <body>
    <article>
      <h1>«Нормандська зустріч»: у Парижі поліція затримала українців, які протестували проти капітуляції</h1>
      <address>
        <time datetime="2019-12-09T15:11:12+00:00">09 Dec 2019, 15:11</time>
      </address>
      <h4>Активісти закликали не допустити амністії терористам, виборів в ОРДЛО до отримання контролю над кордоном</h4>
      <p>У Парижі ветерани збройного конфлікту на Донбасі й представники Національного Корпусу влаштували акцію проти капітуляції перед «нормандським самітом». Після того, як активісти порвали прапори Росії та т.зв. «ДНР» - їх затримала французька поліція, повідомляє пресслужба Нацкорпусу.</p>
      <p>Активісти наголосили, що ветерани не за чутками знають про ситуацію на Донбасі, де вже загинули тисячі українців, кожен з яких віддав все заради цілісності та майбутнього України.</p>
      <p>Ветерани закликали не допустити амністії терористам, виборів в ОРДЛО до отримання контролю над кордоном, народних міліцій та капітулянтських розведень військ.</p>
      <p>Після цього вони порвали прапори Росії та «ДНР», і їх затримала французька поліція. Згодом правоохоронці відпустили ветеранів.</p>
      <p>Як відомо, сьогодні у Франції відбувається «нормандський саміт». Згідно з графіком Зеленський спочатку має зустрітися зі своїм колегою з Франції Еммануелем Макроном. Очікується, що пізніше Зеленський проведе аналогічну зустріч з канцлером Німеччини Ангелою Меркель.</p>
      <p>Вже безпосередньо о 17:00 за київським часом має початися зустріч лідерів країн-учасниць «нормандського формату». Після цього, о 19:45 відбудеться зустріч лідерів країн-учасниць «нормандського формату» з представниками ЗМІ.</p>
      <p>Раніше стало відомо, <a href="https://glavcom.ua/news/ogolosheno-sklad-ukrajinskoji-delegaciji-na-samiti-normandskoji-chetvirki--645524.html">хто поїхав на «нормандську зустріч»</a> у складі офіційної делегації від України.</p>
      <p>За словами заступника керівника офісу президента Кирила Тимошенка, залежно від теми обговорення радники президента можуть змінюватися.</p>
      <p>Крім того, <a href="https://glavcom.ua/country/society/u-nimechchini-chekayut-vid-rosiji-kompromisu-shchodo-vregulyuvannya-situaciji-na-donbasi--645511.html">у</a><a href="https://glavcom.ua/country/society/u-nimechchini-chekayut-vid-rosiji-kompromisu-shchodo-vregulyuvannya-situaciji-na-donbasi--645511.html"> Німеччині чекають від Росії компромісу</a> щодо врегулювання ситуації на Донбасі.</p>
      <related>
        <a href="https://glavcom.ua/news/u-parizhi-rozpochalasya-zustrich-zelenskogo-i-makrona-645558.html"/>
      </related>
    </article>
  </body>
</html>