<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/mes-governo-verso-il-compromesso-la-bozza-che-tiene-insieme-pd-5s-641825.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Mes, Governo verso il compromesso. La bozza che tiene insieme Pd-5S"/>
    <meta property="og:description" content="&amp;ldquo;Assicurare l&amp;rsquo;equilibrio complessivo dei diversi elementi al centro del processo di riforma dell'Unione economica e monetaria (la cosiddetta..."/>
  </head>
  <body>
    <article>
      <h1>Mes, Governo verso il compromesso. La bozza che tiene insieme Pd-5S</h1>
      <address>
        <time datetime="2019-12-09T15:48:00+00:00">09 Dec 2019, 15:48</time>
      </address>
      <p>“Assicurare <b>l’equilibrio complessivo dei diversi elementi al centro del processo di riforma dell'Unione economica e monetaria</b> (la cosiddetta logica di<i> <b>pacchetto </b></i><b>Mes, Bicc, Unione Bancaria</b>) approfondendo i <b>punti critici</b> del pacchetto di riforme".<br/><br/>Dopo che l’Italia ha incassato dall’Europa il rinvio della firma sul<b> Mes</b><i> (Meccanismo europeo di stabilità)</i>, il <b>fondo salva-Stati</b> che M5S voleva correggere, <b>inizia a prendere forma la bozza della risoluzione comune della maggioranza</b> per il <b>passaggio di mercoledì in Parlamento </b>dedicato alla riforma del Mes, quando cioè il premier <b>Giuseppe Conte riferirà mercoledì alla Camera in vista del Consiglio europeo del 12 e 13 dicembre</b>. Modifiche che, secondo la bozza, devono “<b>accompagnare le riforme dell'<i>Uem</i></b> con una <b>più generale riforma della governance economica europea</b> e dei suoi <b>obiettivi </b>che miri alla <b>crescita sostenibile e inclusiva dell'area euro e dell'Ue </b>nel suo complesso, che sostengano la nostra economia e consentano <b>livelli adeguati di investimenti e di spesa sociale</b>". </p>
      <p>La risoluzione poi entra nel dettaglio degli aspetti tecnici, aspetti da cui - si legge nella bozza - è necessario <b>“escludere in ogni caso interventi di carattere restrittivo sulla dotazione di titoli sovrani da parte di banche ed istituti finanziari</b> e comunque la ponderazione dei <b>titoli di Stato</b> attraverso la revisione del loro trattamento prudenziale”.</p>
      <p>Inoltre, la risoluzione impegna il governo a proporre nelle prossime tappe del negoziato sull'Unione bancaria l'introduzione dello <b>schema di assicurazione comune dei depositi </b>(<i>Edis</i>), di un<b> titolo obbligazionario europeo sicuro </b>(cosiddetto <i>common safe asset</i>) e di una <b>maggiore ponderazione di rischio delle attività di livello 2 e 3 </b>(strumenti maggiormente illiquidi), che sia legata al loro grado di concentrazione sul totale degli attivi del singolo istituto di credito.<br/><br/>Ed ancora, per Pd e M5S è necessario "condizionare l'adozione di ogni decisione vincolante in merito alla revisione del Mes alla finalizzazione, ancora non conclusa, del suo processo di riforma attraverso la <b>definizione delle regole e delle procedure delle Clausole di azione collettiva</b> <b>evitando l'applicazione dei principi delle </b><i><b>single limb Cacs </b></i>(<i>che agevolerebbero e accelerebbero il processo di ristrutturazione ndr</i>) e alla<i> </i><b>esclusione di qualsiasi meccanismo che implichi una ristrutturazione automatica del debito</b>”.</p>
      <p>Infine, nella bozza si chiede di <b>sostenere la Conferenza sul futuro dell'Europa</b>, assicurando "un ruolo di primo piano" al Parlamento; favorire un costante dialogo strategico Ue-Africa; "sostenere" l'Europa negli sforzi per "un'attenuazione delle tensioni commerciali internazionali" e nella riforma dell'Organizzazione mondiale del commercio. Infine, un passaggio sulla Brexit "per garantire un'uscita ordinata a tutela di cittadini e imprese e un'intesa 'zero tariffe, zero quote e zero dumping".</p>
    </article>
  </body>
</html>