<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813678/%D8%A7%D8%AA%D8%B1%DB%8C%D8%B4-%D8%AE%D9%88%D8%A7%D9%87%D8%A7%D9%86-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A7%D8%B3%D8%AA-%D9%85%D8%AD%DB%8C%D8%B7-%D8%B2%DB%8C%D8%B3%D8%AA-%D9%86%D8%A8%D8%A7%DB%8C%D8%AF-%D9%82%D8%B1%D8%A8%D8%A7%D9%86%DB%8C-%D8%AA%D8%AD%D8%B1%DB%8C%D9%85-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:04:06+00:00"/>
    <meta property="og:title" content="اُتریش خواهان حفظ &quot;برجام&quot; است/ محیط زیست نباید قربانی تحریم شود"/>
    <meta property="og:description" content="ایسنا/کرمانشاه سفیر اتریش در ایران بر حمایت این کشور از حفظ و استمرار برجام تاکید کرد و گفت: تلاش داریم هم به لحاظ اقتصادی و هم از نظر اجتماعی از ایران حمایت کنیم تا گامی در جهت حفظ برجام باشد."/>
  </head>
  <body>
    <article>
      <h6 class="kicker">سفیر اتریش:</h6>
      <h1>اُتریش خواهان حفظ "برجام" است/ محیط زیست نباید قربانی تحریم شود</h1>
      <address><time datetime="2019-12-09T15:04:06+00:00">09 Dec 2019, 15:04</time> by <a rel="author">محبوبه علی آقایی</a></address>
      <p>ایسنا/کرمانشاه سفیر اتریش در ایران بر حمایت این کشور از حفظ و استمرار برجام تاکید کرد و گفت: تلاش داریم هم به لحاظ اقتصادی و هم از نظر اجتماعی از ایران حمایت کنیم تا گامی در جهت حفظ برجام باشد.</p>
      <p>اشتفان شُلتس در حاشیه بازدید از سایت بازیافت زباله کرمانشاه در جمع خبرنگاران با تاکید بر حمایت کشور اتریش از حفظ و استمرار برجام گفت: اتریش خواهان حفظ و استمرار برجام است و به همین منظور سفرهای استانی را در ایران داشته ام و امروز هم در کرمانشاه هستم.</p>
      <p>وی افزود: تلاش ما این است هم به عنوان عضوی از اتحادیه اروپا و هم به عنوان کشور اتریش بتوانیم از نظر اقتصادی و هم از نظر اجتماعی مردم ایران را حمایت کنیم و این حمایت‌ها بتواندگامی در راستای حفظ برجام باشد.</p>
      <p>سفیر اتریش در ادامه از پروژه بازیافت زباله استان کرمانشاه به عنوان پروژه ای بی نظیر در زمینه بازیافت زباله یاد کرد وافزود: این پروژه به واقع یک پروژه الگو و نمونه در حوزه بازیافت کشور ایران است.</p>
      <p>وی با تقدیر از زحمات دکتر هایده شیرزادی و شهرداری کرمانشاه در راه اندازی این پروژه گفت: این پروژه هم یک کار اجتماعی محسوب می‌شود چرا که اثرات زیست محیطی دارد و هم یک کار اقتصادی مهم برای استان و شهر کرمانشاه محسوب می‌شود.</p>
      <p>شلتس با اشاره به همراهی رایزن بازرگانی اتریش در این سفر گفت: تمام تلاش خود را به کار خواهیم گرفت تا هم از طرف کشور اتریش و هم از طرف اتحادیه اروپا بتوانیم کمک هایی را برای حفظ و استمرار این پروژه جذب کرده و در اختیار این پروژه قرار دهیم.</p>
      <p>سفیر اتریش تاکید کرد: معتقدیم محیط زیست و حفاظت از آن نباید قربانی تحریم شود.</p>
      <p>شُلتس با بیان اینکه تمام معیارهای و استانداردهای جهانی در این پروژه لحاظ شده گفت: اینکه چنین پروژه ای در شهر کرمانشاه راه اندازی شده نشان از رشد و بلوغ فکری مردم و شهرداری کرمانشاه دارد که این سایت توانسته تا به امروز استمرار داشته و به کار خود ادامه دهد.</p>
      <p>وی افزود: طی تبادل نظری که با معاون خدمات شهری شهرداری کرمانشاه داشتم تحت تاثیر نگاه عمیق و توسعه یافته شهرداری کرمانشاه به مسئله محیط زیست شدم که جای تقدیر دارد.</p>
      <p>انتهای پیام</p>
    </article>
  </body>
</html>