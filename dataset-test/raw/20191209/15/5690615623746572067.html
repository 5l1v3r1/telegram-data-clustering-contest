<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840309-pozhezha-u-koledzhi-v-odesi-isnuye-zagroza-obvalu-stin"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T15:21:00+00:00"/>
    <meta property="og:title" content="Пожежа у коледжі в Одесі: існує загроза обвалу стін"/>
    <meta property="og:description" content="КИЇВ. 9 грудня. УНН. Наразі існує велика загроза обвалу стін одеського коледжу, де сталася смертельна пожежа. Про це повідомив голова Одеської ОДА Максим …"/>
  </head>
  <body>
    <article>
      <h1>Пожежа у коледжі в Одесі: існує загроза обвалу стін</h1>
      <address><time datetime="2019-12-09T15:21:00+00:00">09 Dec 2019, 15:21</time> by <a rel="author">Анна Мурашко</a></address>
      <p><b>КИЇВ. 9 грудня. УНН.</b> Наразі існує велика загроза обвалу стін одеського коледжу, де сталася смертельна пожежа. Про це повідомив голова Одеської ОДА Максим Куций на особистій сторінці у Facebook, передає <b>УНН</b>.</p>
      <p>"Наразі існує велика загроза обвалу стін. Аби рятувальники могли ефективно продовжувати пошуки — необхідно укріпити стіни. За планом, стіни оздоблять металевим каркасом, який втримає їх від завалення. До розробки проєкту укріплення було залучено ректора Одеської державної академії будівництва та архітектури Анатолія Коврова", - написав Куций.</p>
      <p>За його словами, пропозицію комісії експертів спрямують до Києва, щойно її узгодять, будівельники почнуть зводити каркас.<br/>Куций зазначив, що металева конструкція дозволить рятувальникам та поліцейським безперешкодно працювати на території пожежі.</p>
      <p>"Наразі під завалами можуть перебувати ще четверо осіб. Аби знайти людей якомога скоріше, всі служби працюють у цілодобовому режимі", - зазначив Куций.</p>
      <p>Нагадаємо, за даними ДСНС, 4 грудня о 10:12 в Одесі на 3-му поверсі 6-поверхової будівлі Одеського коледжу економіки, права та готельно-ресторанного бізнесу <a href="https://www.unn.com.ua/uk/news/1839353-v-odesi-gorit-koledzh?fbclid=IwAR1kExwmDo3_uIttJjpqWM7rn_CoRTEFtm5PrIunCKd8izBdFTvp2CIDCA4">виникла пожежа</a>.</p>
      <p>Першою із <a href="https://www.unn.com.ua/uk/news/1839549-zelenskiy-u-pozhezhi-v-odesi-odna-zagibla-14-zniklikh-bezvisti-i-27-gospitalizovanikh?fbclid=IwAR3vbb6ucDB6GryAmy6cD_J4AqGdjAA2tFpuMIIJeOt3BTVXREHayFeVREk">підтверджених загиблих</a> є студентка, тіло <a href="https://www.unn.com.ua/uk/news/1839701-pozhezha-v-odeskomu-koledzhi-pid-zavalami-viyavili-pershe-tilo?fbclid=IwAR3aYjavmRMm8BRzjE25JiOB7r6HedGHtKVXGl3owlq7UgvZ6uyXuWfVZp8">другої загиблої</a> людини знайшли під завалами 5 грудня. Тіла ще <a href="https://www.unn.com.ua/uk/news/1839858-vnaslidok-pozhezhi-u-koledzhi-v-odesi-zaginuli-vzhe-chetvero-lyudey?fbclid=IwAR1-klZnGrEqYluAOcR3gVTAbkMRE6PbCW-IBZmviGTJVsZhE5bPwX6C_BA">двох людей</a> під завалами знайшли 6 грудня. 7 грудня <a href="https://www.unn.com.ua/uk/news/1839958-kilkist-zagiblikh-vnaslidok-pozhezhi-u-koledzhi-v-odesi-zrosla-do-pyati-lyudey?fbclid=IwAR164kyb6ck-XFe3SQgcEc7c8LvGWDFOi1nGxOeVi2DRZ5uzS7aws1vf3E4">знайшли ще три</a> тіла. Також одна людина - <a href="https://www.unn.com.ua/uk/news/1840032-vnaslidok-pozhezhi-v-odeskomu-koledzhi-zaginulo-vzhe-8-lyudey?fbclid=IwAR0WRCVCeZh1opK6w5hpwJizUmm0Z35gt8NcPKtc8FhPO7PRQPXfu432Qgg">рятувальник</a> - помер у лікарні. 8 грудня було знайдено ще два тіла загиблих під завалами. 9 грудня під час розбору завалів виявлено ще два тіла — одне о о 00:35, інше — о 5:15.</p>
      <p>У ДСНС назвали <a href="https://www.unn.com.ua/uk/news/1839506-pozhezha-u-koledzhi-v-odesi-v-dsns-nazvali-ymovirnu-prichinu-tragediyi?fbclid=IwAR1FeWnjOR5yRusC3Q-IDTKkGXcWeAmfl3gZhltr9ftXvyxEIZyCOWJ4g0g">ймовірну причину пожежі</a> у коледжі в Одесі. Відкрито кримінальне провадження. Поліція має дві версії пожежі у коледжі в Одесі — порушення пожежної безпеки і підпал. У справі вже є <a href="https://www.unn.com.ua/uk/news/1840005-pozhezha-v-odeskomu-koledzhi-vstanovleni-pershi-pidozryuvani?fbclid=IwAR38SAj4hlWUUN0wKXLhx17UeXYA_uNn5GMhFPB_s_twnnWfjhV4To5ACpA">перші підозрювані</a>.</p>
    </article>
  </body>
</html>