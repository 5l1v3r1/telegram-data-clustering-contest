<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1562399/prosohi-alexiptotistes-kai-maimou-eboroi-exapatoun-kritikous-agrotes/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T15:57:14+00:00"/>
    <meta property="og:title" content="Προσοχή: «Αλεξιπτωτιστές» και «μαϊμού» έμποροι εξαπατούν Κρητικούς αγρότες"/>
    <meta property="og:description" content="Έχουν σημειωθεί κρούσματα και στην Κρήτη"/>
  </head>
  <body>
    <article>
      <h1>Προσοχή: «Αλεξιπτωτιστές» και «μαϊμού» έμποροι εξαπατούν Κρητικούς αγρότες</h1>
      <address><time datetime="2019-12-09T15:57:14+00:00">09 Dec 2019, 15:57</time> by <a rel="author">Πετάσης Νίκος</a></address>
      <p>
        <b>Έχουν σημειωθεί κρούσματα και στην Κρήτη</b>
      </p>
      <p>Τα κυκλώματα των εισαγόμενων και εγχώριων «αετονύχηδων» εμπόρων «μαϊμού», συνεχίζουν να εξαπατούν αγροτικούς συνεταιρισμούς, εμπόρους και μεμονωμένους παραγωγούς φρούτων και λαχανικών από την Κρήτη μέχρι τον Έβρο, δημιουργώντας μεγάλη απώλεια εισοδημάτων στα θύματα τους, αλλά και πολλά προβλήματα στην ομαλή λειτουργία της αγοράς.</p>
      <p>Στην Κρήτη πριν τρία χρόνια διεθνές κύκλωμα απατεώνων «έβαλε στο χέρι» αγροτικό συνεταιρισμό, χρεώνοντας τους συνεταίρους με το ποσόν των 160.000 ευρώ.</p>
      <p>Πέρυσι και πρόπερσι σπείρα αδίστακτων απατεώνων δρούσε ανενόχλητη σε αγροτικές περιοχές του Βελβεντού, της Καβάλας, της Πελοποννήσου και της Νοτιοανατολικής Κρήτης, έχοντας στοχεύσει ειδικότερα στην εξαπάτηση εμπόρων, παραγωγών και ομάδων βιοκαλλιεργητών της Ιεράπετρας.</p>
      <p>Το περασμένο Σαββατοκύριακο καταγράφηκε στο αστυνομικό δελτίο η πιο πρόσφατη σχετική επιχείρηση που είχε σαν αποτέλεσμα την σύλληψη του φερόμενου δράστη της απάτης.</p>
      <p>Σύμφωνα με την αστυνομία το προηγούμενο διάστημα, ο φερόμενος δράστης έλαβε από τον Αγροτικό Συνεταιρισμό «Κίσσαβος» στη Αγιά Λάρισας, 17.500 κιλά μήλα και λωτούς, αξίας 12.500 ευρώ, χωρίς να πληρώσει.</p>
      <p>Η σύλληψη του δήθεν εμπόρου, έγινε το βράδυ της περασμένης Κυριακής στη Λαχαναγορά της Αθήνας, όταν ο συνεταιρισμός -σε συνεννόηση με την αστυνομία- θα του παρέδιδε την τρίτη κατά σειρά παραγγελία που θα ήταν και η μεγαλύτερη.</p>
      <p>Το εν λόγω άτομο στις 21 Νοεμβρίου παρήγγειλε εκπροσωπώντας -υποτίθεται- φερέγγυα εταιρεία, 2 τόνους μήλα και λωτούς αξίας 1.400 ευρώ.</p>
      <p>Ακολούθησε ακόμη μια παραγγελία στα τέλη Νοεμβρίου. Όμως ήδη οι υπεύθυνοι του συνεταιρισμού άρχισαν να ψάχνουν πληροφορίες για τον δράστη. Αυτός επανήλθε για τρίτη φορά κάνοντας μια μεγάλη παραγγελία.</p>
      <p>Το φορτίο έφυγε για την Αθήνα το περασμένο Σάββατο. Η παραγγελία παραδόθηκε κανονικά και οι αστυνομικές αρχές που καραδοκούσαν, συνέλαβαν τον δράστη, ο οποίος αναμένεται να οδηγηθεί στον εισαγγελέα.</p>
      <p>Η αστυνομία εξετάζει αν ο εν λόγω φερόμενος δράστης, συνδέεται με μια παρόμοια υπόθεση εξαπάτησης που σημειώθηκε τον τελευταίο καιρό στην Άρτα.</p>
      <p>
        <b>Κρούσματα και στην Κρήτη</b>
      </p>
      <p>Στην Ιεράπετρα όπου έχουν ακουστεί τα τρία τελευταία χρόνια ορισμένες περιπτώσεις απάτης με θύματα συνεταιρισμούς, είναι βέβαιο ότι έχουν υπάρξει και πολλές άλλες περιπτώσεις μικρών εμπόρων η μεμονωμένων αγροτών που κρύβουν από τα φώτα της δημοσιότητας την περιπέτεια τους.</p>
      <p>Οι έμποροι και οι αγρότες της Ιεράπετρας προσπαθούν να βρουν τρόπους να παγιδεύσουν τους απατεώνες, όταν αντιληφθούν ότι κάτι δεν πάει καλά με τον «πελάτη» τους.</p>
      <p>Οι απατεώνες που παρουσιάζονται ως γνωστοί και επώνυμοι έμποροι της Λαχαναγοράς των Αθηνών, η του εξωτερικού, προσεγγίζουν τηλεφωνικά τα θύματα τους, συνήθως Σαββατοκύριακα η αργίες, ζητώντας να αγοράσουν κηπευτικά, χωρίς όμως να προκαταβάλουν την αξία τους.</p>
      <p>Όταν ο απατεώνας έχει δώσει υπαρκτά φορολογικά στοιχεία κάποιου ανυποψίαστου σοβαρού εμπόρου και ο αποστολέας αναζητήσει τον γνωστό έμπορο, για να πληρωθεί το τιμολόγιο που έχει κόψει στα υπαρκτά στοιχεία της εταιρείας του, ο «λαχαναγορίτης» έμπορος, τα στοιχεία του οποίου έχουν χρησιμοποιηθεί από τους επιδέξιους απατεώνες, μένει άναυδος, καθώς δε γνωρίζει φυσικά τίποτα… για την υπόθεση.</p>
      <p>Η ίδια η κάποια παρόμοια σπείρα, έχει επανεμφανιστεί τηλεφωνώντας σε γνωστούς εμπόρους και ανυποψίαστους παραγωγούς της Ιεράπετρας, ζητώντας μεγάλες αποστολές κηπευτικών χωρίς προπληρωμή.</p>
      <p>Όταν αυτοί που «ενοχλούνται» στην Ιεράπετρα, ζητούν να γίνει προκαταβολικά η κατάθεση της αξίας των προϊόντων στην Τράπεζα, η απάντηση που παίρνουν είναι ότι δεν μπορούν να τους πληρώσουν προκαταβολικά και ζητούν ως εναλλακτική λύση το όνομα κάποιου άλλου διαθέσιμου παραγωγού ή εμπόρου που είναι εφικτό να στείλει προϊόντα στην Αθήνα επί πιστώσει.</p>
      <p>Αυτή η αδίστακτη σπείρα των απατεώνων κατάφερε να εξαπατήσει παλαιότερα και τον πρώην πρόεδρο των Εμπόρων Κηπευτικών Ιεράπετρας δίνοντάς του φορολογικά στοιχεία ανυποψίαστου εμπόρου της Λαχαναγοράς της Αθήνας, επιτυγχάνοντας τελικά να του αρπάξουν με μαφιόζικο τρόπο κηπευτικά αξίας 4.000 ευρώ.</p>
      <p>Τον Οκτώβριο του 2017, η ίδια -προφανώς- σπείρα, χρησιμοποιώντας το όνομα γνωστού εμπόρου της Λαχαναγοράς των Αθηνών, επιχείρησε να στήσει την ίδια απάτη στην ομάδα των βιοκαλλιεργητών της Ιεράπετρας.</p>
      <p>«<i>Παρόμοια περιστατικά δεν σταμάτησαν ποτέ να μας απασχολούν εδώ και πολλά χρόνια. Είναι μια από τις γάγγραινες του εμπορίου. Περισσότερα προβλήματα έχουμε με εκείνους τους “αλεξιπτωτιστές εμπόρους” από τη Βουλγαρία, την Ιταλία και την Ελλάδα, που διακινούν ατυποποίητα αγροτικά προϊόντα μεταφέροντας τα με κλούβες από το χωράφι, χωρίς να διαθέτουν τα απαραίτητα νομιμοποιητικά έγγραφα και φορολογικά στοιχεία.</i></p>
      <p>
        <i>Αυτό έχει σαν αποτέλεσμα να δυσφημούνται τα προϊόντα μας και να μην πληρώνονται οι συνεταιρισμοί, οι παραγωγοί και οι μικροί έμποροι.</i>
      </p>
      <p><i>Πρέπει αυστηροποιηθούν οι έλεγχοι και οι κυρώσεις που επιβάλλονται στους παραβάτες, για να ελαχιστοποιηθούν αυτά τα φαινόμενα, που δημιουργούν απώλειες στα δημόσια έσοδα του κράτους και οδηγούν στη χρεωκοπία συνεταιρισμούς και μεμονωμένους αγρότες</i>», λέει ο Λασιθιώτης κ. Γιώργος Πολυχρονάκης, ειδικός σύμβουλος του Ελληνικού Συνδέσμου Φρούτων Λαχανικών και Χυμών Ελλάδας.</p>
      <p>Η μέθοδος της απάτης που χρησιμοποιούν οι σπείρες είναι διεθνώς γνωστή και σε κάποιες περιπτώσεις έχει πληρωθεί πολύ ακριβά από Ομάδες και Συνεταιρισμούς παραγωγών σε όλη την Ελλάδα.</p>
      <p>Αν υπάρξει καλή συνεργασία των υποψηφίων θυμάτων αυτών των απατεώνων με την Ελληνική Αστυνομία, τα εκτελεστικά της όργανα και ο «εγκέφαλος» της εύκολα μπορούν να παγιδευτούν, να συλληφθούν και να δώσουν λόγο στην Ελληνική Δικαιοσύνη.</p>
    </article>
  </body>
</html>