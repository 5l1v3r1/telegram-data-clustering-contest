<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/ruzic-uslovi-za-izbore-bice-pravedniji-nece-biti-funkcionerske-kampanje/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T15:26:33+00:00"/>
    <meta property="og:title" content="Ružić: Uslovi za izbore biće pravedniji, neće biti funkcionerske kampanje"/>
    <meta property="og:description" content="Ministar državne uprave i lokalne samouprave Branko Ružić rekao je u Skupštini da je Vlada predložila set od četiri zakona kojima bi trebalo obezbediti pravednije uslove za izbore i unaprediti izborni proces predložen uz uvažavanje preporuka Organizacije za evropsku bezbednost i saradnju (OEBS) i Kancelarijom za demokratiju i ljudska prava (ODIHR)."/>
  </head>
  <body>
    <article>
      <h1>Ružić: Uslovi za izbore biće pravedniji, neće biti funkcionerske kampanje</h1>
      <address><time datetime="2019-12-09T15:26:33+00:00">09 Dec 2019, 15:26</time> by <a rel="author">Beta</a></address>
      <p>
        <b>Ministar državne uprave i lokalne samouprave Branko Ružić rekao je u Skupštini da je Vlada predložila set od četiri zakona kojima bi trebalo obezbediti pravednije uslove za izbore i unaprediti izborni proces predložen uz uvažavanje preporuka Organizacije za evropsku bezbednost i saradnju (OEBS) i Kancelarijom za demokratiju i ljudska prava (ODIHR).</b>
      </p>
      <p>Izmene i dopune Zakona o finasiranju političkih aktivnosti, Zakona o sprečavanju korupcije, Zakona o Agenciji za borbu protiv korupcije i Zakona o javnim preduzećima predstavljaju celinu i, kako je rekao Ružić imaju za cilj unapređenje izbornog zakonodavstva.</p>
      <p>Ružić je dodao da su izborna pravila ista kakva su bila i 2008. i 2012. godine ali da je ova „vlada rešena da ispravi nasleđene slabosti koje se odnose na upotrebu javnih resursa u predizbornoj utakmici i funkcionersku kampanju kako bi svi učesnici na izborima imali jednake uslove i kako bi građani imali što pouzdaniji i transparentniji izborni proces.“</p>
      <p>Izmenama će, kako je dodao, biti uređeno finansiranje političke aktivosti tokom izborne kampanje, upotreba javnih resursa, dužnosti, zabrane i ograničenja najviših državnih i javnih funkcionera i direktora javnih preduzeća, a konkretne mere usmerene su na potpuno razdvajanje stranačkih i državnih aktivnosti tokom izbornog procesa.</p>
      <p>Državnim funkcionerima biće zabranjeno korišćenje javnih skupova, u kojima učestvuju kao funkcioneri, za promociju političkih stranaka, a posebno za javno predstavljanje izbornih programa ili pozivanje birača da za njih glasaju odnosno da bojkotuju, rekao je ministar.</p>
      <p>Ružić je dodao da se uvode i novi razlozi za razrešenje direktora javnih preduzeća ukoliko koriste javne resurse za pomoć političkim subjektima ili vrše pritisak na zaposlene u vezi sa podrškom kandidatima.</p>
      <p>Najznačajniju ulogu u procesu, kaže Ružić, ima Agencija za borbu protiv korupcije, kojoj će državni i lokalni organi koji su finansirali političke subjekte biti dužni da u roku od tri dana dostave eventualne tražene podatke, a agencija mora da odluči u roku od 5 dana i donese rešenje da li je povređen zakon.</p>
      <p>Kako je objasnio ministar, pravo da pokrenu postupak pred agencijom imaće stranke, koalicije i grupe građana koje su podnosioci proglašene izborne liste odnosno predlagači kandidata na izborima.</p>
      <p>Kako je objasnio Ružić, ova zakonska rešenja su nastala kao rezultat preporuka radne grupe za saradnju sa OEBS-om i ODIHR-om a uz učešće nevladinih organizacija Crta, Cesid i Transparentnost Srbija.</p>
      <p>Izmene seta zakona o kojima je danas Skupština započela raspravu predložene su posle razgovora vlasti i dela opozicije sa evropskim parlamentarcima o unapređenju izbornih uslova.</p>
      <h3>Povezani tekstovi:</h3>
    </article>
  </body>
</html>