<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/aktuali-informacija/35524-klaipedoje-statomas-dar-vienas-sunkiai-besiverciantiems-zmonems-skirtas-daugiabutis"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:21:24+00:00"/>
    <meta property="og:title" content="Klaipėdoje statomas dar vienas sunkiai besiverčiantiems žmonėms skirtas daugiabutis"/>
    <meta property="og:description" content="Klaipėdoje statomas dar vienas sunkiai besiverčiantiems žmonėms skirtas daugiabutis, pirmadienį pranešė uostamiesčio savivaldybė."/>
  </head>
  <body>
    <article>
      <h1>Klaipėdoje statomas dar vienas sunkiai besiverčiantiems žmonėms skirtas daugiabutis</h1>
      <address>
        <time datetime="2019-12-09T15:21:24+00:00">09 Dec 2019, 15:21</time>
      </address>
      <figure>
        <img src="http://budas.lt/images/gruodis/dau.jpg"/>
      </figure>
      <p>Klaipėdoje statomas dar vienas sunkiai besiverčiantiems žmonėms skirtas daugiabutis, pirmadienį pranešė uostamiesčio savivaldybė.</p>
      <p>Pirmadienį į naujo socialinio daugiabučio pamatus Rambyno gatvėje įmontuota simbolinė kapsulė su laišku ateities kartoms.</p>
      <p>Penkių aukštų daugiabutyje planuojama įrengti 40 butų: 20 vieno kambario ir tiek pat dviejų kambarių butų. Aštuoni butai pirmame aukšte bus pritaikyti neįgaliesiems ir šeimoms, kuriose yra neįgaliųjų.</p>
      <p>„Pastačius naują socialinį daugiabutį, naujus būstus galėsime pasiūlyti keturioms dešimtims šeimų arba vienišų asmenų. Tai bus trečiasis naujas socialinis daugiabutis, pastatytas Klaipėdoje per nepriklausomybės laikotarpį“, – pranešime cituojamas uostamiesčio meras Vytautas Grubliauskas.</p>
      <p>Statybas vykdo savivaldybės skelbtą viešą konkursą laimėjusi bendrovė „Eikos statyba“. Sutarties vertė siekia 2,6 mln. eurų, iš jų 1,9 mln. – ES lėšos, likusi dalis skirta iš savivaldybės biudžeto.</p>
      <p>Daugiabutį įmonė turi pastatyti per 14 mėnesių.</p>
      <p>Vienas socialinis daugiabutis su 36 butais atidarytas Irklų gatvėje šių metų vasarą. Dar vienas toks daugiabutis su 90 butų Klaipėdoje pastatytas 2007 metais.</p>
      <p>Klaipėdos miesto savivaldybė pranešė iš viso turinti 552 socialinius būstus, taip pat teigiama, kad mieste – didelis tokių būstų poreikis.</p>
      <p>„Turinčiųjų teisę į paramą būstui išsinuomoti sąraše yra įrašyti 645 asmenys ir šeimos, kuriems socialinis būstas yra nuomojamas eilės sąraše tvarka. Dar 30 asmenų ir šeimų įrašyti į turinčiųjų teisę į šią paramą išimties tvarka apskaitą. Socialinio būsto fondas pildomas ne tik statant naujus namus, bet ir perkant rinkoje esančius senesnės statybos butus. Šiuo metu vyksta procedūros dėl septynių butų pirkimo“, – rašoma savivaldybės pranešime.</p>
      <footer>Vilnius, gruodžio 9 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>