<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/12/09/daniel-ricciardo-az-f1-bohoca"/>
    <meta property="og:site_name" content="Formula.hu"/>
    <meta property="article:published_time" content="2019-12-09T15:47:00+00:00"/>
    <meta property="og:title" content="„Daniel Ricciardo az F1 bohóca”"/>
    <meta property="og:description" content="Daniel Ricciardo első szezonja a Renault-nál erős jóindulattal sem nevezhető sikeresnek, miután csak 54 pontot gyűjtött a 21 versenyen. Egy holland szakértő szerint nem elég a paddock bohócának lenni."/>
  </head>
  <body>
    <article>
      <h1>„Daniel Ricciardo az F1 bohóca”</h1>
      <h2>Daniel Ricciardo első szezonja a Renault-nál erős jóindulattal sem nevezhető sikeresnek, miután csak 54 pontot gyűjtött a 21 versenyen. Egy holland szakértő szerint nem elég a paddock bohócának lenni.</h2>
      <address><time datetime="2019-12-09T15:47:00+00:00">09 Dec 2019, 15:47</time> by <a rel="author">Héjas Szilárd; Fotó: DPPI</a></address>
      <p>Az ausztrál 2014 és 2018 között erősítette a Red Bull nagycsapatát, ez idő alatt pedig hét futamgyőzelmet szerzett, azonban megelégelte, hogy az osztrákok nem tudnak neki egy bajnokesélyes autót építeni, így tavaly új kihívások után nézett.</p>
      <p>Amit meg is talált a Renault-nál, azonban az enstone-i bázisú istálló nemhogy felzárkózott volna a három topcsapatra, hanem a 2018-as konstruktőri negyedik hely után idén csak az ötödik pozíciót tudták megszerezni.</p>
      <p>Daniel Ricciardo mindössze 54 pontot gyűjtött 2019-ben, s bár Nico Hülkenberget túlszárnyalta, ez még így is igencsak szerény idény volt Daniel Ricciardo képességeihez mérten. A holland F1-es kommentátor, Olav Mol is szóvá tette, hogy az ausztrál érkezése nem igazán tette jobbá a Renault-t.</p>
      <p>„Az nem elég, hogyha valaki az F1 bohóca. Ugyan Brazíliában visszaküzdötte magát a mezőny végéről, de ettől eltekintve idén nem igazán láttam ricciardós pillanatokat. Nem gondolnám, hogy a Renault jobb csapat lett az ő érkezésével.”</p>
      <p>„Véleményem szerint kevesebbszer kellene ennyire kedélyesnek lennie, és többször kellene ehelyett inkább az asztalra csapnia” – mondta Mol Daniel Ricciardóról, <a href="https://formula.hu/f1/2019/12/06/ricciardo-hisz-a-renault-fejlodeseben">aki hisz benne, hogy a francia istálló 2020-ban jobban tud majd teljesíteni.</a></p>
    </article>
  </body>
</html>