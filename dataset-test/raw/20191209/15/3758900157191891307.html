<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-oddzial-mlodziezowo-dzieciecy-w-szpitalu-psychiatrycznym-w-g,nId,3378925"/>
    <meta property="og:site_name" content="RMF24"/>
    <meta property="article:published_time" content="2019-12-09T15:21:49+00:00"/>
    <meta property="og:title" content="Oddział Młodzieżowo-Dziecięcy w Szpitalu Psychiatrycznym w Gdańsku uratowany. Lekarze wycofują wypowiedzenia"/>
    <meta property="og:description" content="Oddział Dziecięco-Młodzieżowy w Wojewódzkim Szpitalu Psychiatrycznym w Gdańsku nie zostanie zamknięty. Po trwających prawie trzy tygodnie negocjacjach lekarze na nim pracujący wycofali wypowiedzenia. To efekt negocjacji prowadzonych z załogą przez Zarząd Województwa Pomorskiego i dyrekcję Wojewódzkiego Szpitala Psychiatrycznego w Gdańsku."/>
  </head>
  <body>
    <article>
      <h1>Oddział Młodzieżowo-Dziecięcy w Szpitalu Psychiatrycznym w Gdańsku uratowany. Lekarze wycofują wypowiedzenia</h1>
      <address><time datetime="2019-12-09T15:21:49+00:00">09 Dec 2019, 15:21</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>Oddział Dziecięco-Młodzieżowy w Wojewódzkim Szpitalu Psychiatrycznym w Gdańsku nie zostanie zamknięty. Po trwających prawie trzy tygodnie negocjacjach lekarze na nim pracujący wycofali wypowiedzenia. To efekt negocjacji prowadzonych z załogą przez Zarząd Województwa Pomorskiego i dyrekcję Wojewódzkiego Szpitala Psychiatrycznego w Gdańsku.</b>
      </p>
      <figure>
        <img src="https://i.iplsc.com/zdj-ilustracyjne/0009GAGD03GYINS3-C123-F4.jpg"/>
        <figcaption>Zdj. ilustracyjne<cite>/Pixabay</cite></figcaption>
      </figure>
      <p>Lekarze złożyli wypowiedzenia 14 listopada w związku z przepełnieniem na 35-łóżkowym oddziale, na którym przebywało ponad 50 nieletnich pacjentów. Zagrażało to nie tylko bezpieczeństwu chorych, ale również personelu.</p>
      <h3>"To nie oznacza końca kryzysu w psychiatrii dziecięcej"</h3>
      <p><i>Wycofanie przez lekarzy decyzji o wypowiedzeniu umów jest obecnie bardzo dobrą informacją. Oznacza ona, że oddział będzie nadal funkcjonował -</i> mówi członkini Zarządu Województwa Pomorskiego Agnieszka Kapała-Sokalska<i>. Niemniej jednak pamiętajmy, że nie oznacza to końca kryzysu w psychiatrii dziecięcej, w szczególności w naszym województwie. Sytuacja jest nadal bardzo trudna, oddział jest nadal przepełniony. Małoletni pacjenci i ich rodziny wciąż czekają na zapowiadaną przez ministra zdrowia reformę psychiatrii dzieci i młodzieży. Powinna ona ciężar wsparcia małoletnich skupić na formach skoordynowanej pomocy ambulatoryjnej, dziennej, środowiskowej. Absolutnym priorytetem jest też natychmiastowe i zdecydowane zwiększenie poziomu finansowania świadczeń przez Narodowy Fundusz Zdrowia - </i>dodaje Kapała-Sokalska.</p>
      <p>W tej chwili trzech lekarzy z Oddziału Młodzieżowo-Dziecięcego, podjęło decyzję o wycofaniu wypowiedzeń. Porozumienie zawarte z lekarzami było poprzedzone licznymi spotkaniami dyrekcji szpitala i przedstawicieli Zarządu Województwa z załogą. W toku rozmów zadecydowano o zwiększeniu liczby miejsc - łóżka rejestrowe wraz z dostawkami - do maksymalnej liczby 42 pacjentów małoletnich, czyli o 7 więcej niż dotychczas. Samorząd województwa pomorskiego zadeklarował również kontynuacje w roku 2020 wsparcia dla najmłodszych pacjentów oraz ich rodzin poprzez sfinansowanie opieki psychologicznej, psychoterapeutycznej i wsparcia psychospołecznego. </p>
      <p><i>Przez ponad pół miesiąca, od momentu, kiedy zapadła decyzja o wstrzymaniu przyjęć na oddział dziecięco-młodzieżowy, objęliśmy opieką kilkunastu pacjentów poniżej 18. roku życia. Dzieci i młodzież, dla których nie znaleziono pomocy na terenie województwa i poza nim, są hospitalizowani w naszej placówce mimo permanentnego braku miejsc. Niestety nie pomaga to ani w utrzymaniu oddziału, ani negocjacjach z personelem, którego postulaty w przeważającej mierze dotyczyły zbyt dużej liczby pacjentów i wynikających z tego zagrożeń </i>- wyjaśnia p.o. dyrektora Wojewódzkiego Szpitala Psychiatrycznego w Gdańsku Arkadiusz Bobowski.</p>
      <h3>Pismo do NFZ o podwyższenie taryfy świadczeń w zakresie psychiatrii</h3>
      <p>Wojewódzki Szpital Psychiatryczny w Gdańsku wystosował oficjalne pismo do Narodowego Funduszu Zdrowia o podwyższenie taryfy świadczeń w zakresie psychiatrii, w tym psychiatrii dla dzieci i młodzieży. Niestety propozycje nowego kontraktu z NFZ nie zapewnią odpowiedniego i bezpiecznego poziomu opieki. Z uwagi na wzrost rzeczywistych kosztów funkcjonowania szpitala - w ocenie dyrekcji - brak zmiany wyceny części świadczeń będzie skutkował narastaniem deficytu finansowego placówki.</p>
      <p>
        <b>CZYTAJ RÓWNIEŻ: <a href="https://www.rmf24.pl/fakty/polska/news-dramatyczna-sytuacja-psychiatrii-w-gdanskim-szpitalu-oddzial,nId,3334788">Dramatyczna sytuacja psychiatrii w gdańskim szpitalu</a></b>
        <br/>
        <br/>
        <i>
          <sub>RMF FM/Materiały prasowe</sub>
        </i>
      </p>
    </article>
  </body>
</html>