<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sveikata/sveikata/ka-daryti-kad-kosmetikos-naudojimas-nesukeltu-odos-problemu-1756229/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T15:54:00+00:00"/>
    <meta property="og:title" content="Ką daryti, kad kosmetikos naudojimas nesukeltų odos problemų?"/>
    <meta property="og:description" content="Reklama"/>
  </head>
  <body>
    <article>
      <h1>Ką daryti, kad kosmetikos naudojimas nesukeltų odos problemų?</h1>
      <address><time datetime="2019-12-09T15:54:00+00:00">09 Dec 2019, 15:54</time> by <a rel="author">Sigita Šeštokaitė-Puvačiauskienė</a></address>
      <p>Reklama</p>
      <p>
        <b>Šiandien kosmetikos priemonių pasiūla tokia didelė, tokia plati ir įvairiapusė, kad labai nesudėtinga pasirinkti netinkamą ir tokiu būdu pridaryti problemų odai. Ką reikėtų žinoti, norint nepasiklysti tarp tokios gausybės indelių, tūtelių, buteliukų ir flakonėlių?</b>
      </p>
      <p>Kaip teigia med. kosmetologė Svetlana Isajeva, renkantis ir naudojant kosmetikos priemones, dėmesį reikėtų kreipti į kelis esminius dalykus. „Labai svarbus yra odos tipas – sausa, riebi, mišri ar jautri yra oda, taip pat priemonės paskirtis. Ji drėkina, maitina, valo, regeneruoja, apsaugo nuo ultravioletinių spindulių, o gal turi stangrinančių savybių. Didelę įtaką turi ir odos amžius bei kosmetikos sudėtyje esančios medžiagos“, – pasakoja S. Isajeva.</p>
      <p>
        <b>Kur geriausia pirkti?</b>
      </p>
      <p>Kalbai pasisukus apie kosmetikos sudėtį, kosmetologė pastebi, kad konservantų šiandien yra praktiškai visuose pramoniniu būdu gaminamuose kosmetikos gaminiuose – šios medžiagos, anot S. Isajevos, pristabdo bakterijų dauginimąsi, todėl pailgėja kosmetikos priemonės galiojimo terminas. Nepaisant šių priedų neišvengiamybės, rinktis reikėtų tokią kosmetiką, kurios sudėtyje konservantų yra mažiau, mat pastarieji gali sukelti alerginių reakcijų, išprovokuoja odos išbėrimus.</p>
      <p>„Konservantai etiketėje gali būti įvardijami vienu žodžiu, tačiau gali būti surašyti ir atskirais pavadinimais. Labiausiai paplitę konservantai, kurių yra praktiškai visose kosmetikos priemonėse – tai parabenai: methyl, ethyl, butyl, propyl, isobutyl ir pan. Jei kyla abejonių dėl etiketėje surašytos informacijos, kiek ir ko joje yra, visada galima pasikonsultuoti su kosmetiką parduodančiu asmeniu.</p>
      <p>Beje, kosmetikos priemones rekomenduotina pirkti tik kosmetikos parduotuvėse, vaistinėse ar kosmetikos kabinetuose, kur gali pakonsultuoti ir padėti išsirinkti tinkamiausią priemonę. Jokiu būdu kosmetikos nepirkite turguje ar iš kioskų. Išoriniai veiksniai, tokie kaip tiesioginiai saulės spinduliai, šaltis, drėgmė ir pan. bei pastarųjų kaita, gali turėti įtakos kosmetikos kokybei“, – pastebi S. Isajeva.</p>
      <p>Reklama</p>
      <p>
        <b>Teisingas naudojimas</b>
      </p>
      <p>Kalbant apie kosmetikos priemonių naudojimą, pašnekovės tvirtinimu, pravartu atminti kelis nedidelius patarimus, kurie taip pat padės išvengti galimų odos bėdų.</p>
      <p>„Pirmiausia kosmetikos priemones reikėtų naudoti tik pagal paskirtį, pavyzdžiui, jei kremas skirtas brandžiai odai, juo nepatartina teptis jaunoms merginoms. Verta žinoti ir tai, jog veido odai skirtu kremu galima tepti visą veidą, išskyrus paakių sritį. Tiesa, atvirkštinis variantas galimas. Veido nederėtų teptis kūno odai skirtu kremu, o vakare būtina nusivalyti makiažą, net jei nuovargis ir ima viršų, – paprastus, bet reikšmingus dalykus vardija kosmetologė. – Kodėl visa tai svarbu? Nes priešingu atveju galimos įvairios odos problemos: sudirgimas, paraudimas, išbėrimas, įvairios alerginės reakcijos, netgi dermatitas. Tokiu atveju gali prireikti kosmetologo ar net gydytojo dermatologo konsultacijos“.</p>
      <p>
        <b>Atkreipkite dėmesį į metų laiką</b>
      </p>
      <p>Kosmetologei antrina vaistinių tinklo „Camelia“ vaistininkė Ieva Sauserytė. Anot jos, vadovaujantis aukščiau pateikta informacija, išsirinkti tinkamiausią kosmetikos priemonę bus žymiai paprasčiau.</p>
      <p>„Prie viso šito dar pridurčiau ir tai, kad renkantis ir naudojant kosmetiką nemažai įtakos turi ir metų laikas. Pavyzdžiui, dabar, prasidėjus šaltajam metų sezonui, galioja viena paprasta taisyklė – lengvi kremai užleidžia vietą riebesniems. Dieninis kremas turėtų pasižymėti maitinamosiomis ir minkštinamosiomis savybėmis, taip pat turėti apsaugą nuo saulės spindulių, nes žiemą jie ne mažiau kenksmingi negu vasarą. Tuo tarpu vakare, nuvalius makiažą, odą sveika patepti kokia nors drėkinamąją priemone, kadangi oda dienos metu dėl prasidėjusio šildymo sezono ir sauso patalpų oro netenka daug drėgmės“, – pastebi vaistininkė.</p>
      <p>Reklama</p>
      <p>Anot jos būnant lauke rudenį ir žiemą reikėtų nepamiršti nuo šalčio apsaugoti ir jautrią lūpų bei rankų odą. Lūpoms labiausiai tiks specialus balzamas arba maitinamieji lūpų dažai, rankoms suminkštinti geriausia naudoti kremą, kuriame yra maitinamųjų bei odą apsaugančių komponentų, tokių kaip sviestmedžio ar kakavos sviestas.</p>
      <p>Į klausimą, kaip žinoti, ar išsirinkta kosmetikos priemonė kokybiška, abi pašnekovės atsako labai paprastai – būtina konsultuotis ir nebijoti klausti, o atidarius kremo indelį, jo spalva turėtų būti nepakitusi, konsistencija vienalytė, paviršiuje neturėtų būti nusistovėjusių „riebalų“ sluoksnio ar lašelių. Kosmetikos priemonės turėtų būti bekvapės arba malonaus kvapo.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/nuomones/nuomones/ko-nori-moterys-1743071/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/grozio-ir-kosmetikos-priemones---populiariausios-kaledines-dovanos-1683255/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ukis/nuo-siol-kosmetikos-importuotojai-bus-tikrinami-nuodugniai-nelegalius-tiekejus-uzgriuva-rupesciai/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/stilius/kuo-papildyti-kosmetine-2018-iesiems-1605811/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/uzsimota-sustabdyti-bandymus-su-gyvunais-visame-pasaulyje-1557475/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/uzsienio-ukis/didieji-kosmetikos-gamintojai-atsisako-naftos-kilmes-plastiko/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kokie-odos-priesai-slepiasi-kosmetikoje-1407621/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/kodel-busimos-mamos-turetu-vengti-dekoratyvines-kosmetikos-1160472/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>