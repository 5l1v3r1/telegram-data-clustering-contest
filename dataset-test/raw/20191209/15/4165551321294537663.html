<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.focus-news.net/news/2019/12/09/2727764/borislav-chakrinov-dramatichen-teatar-adriana-budevska-zaradi-neycho-popov-stoyanka-mutafova-se-chuvstvashe-burgazliyka.html"/>
    <meta property="og:site_name" content="Информационна Агенция &quot;Фокус&quot;"/>
    <meta property="article:published_time" content="2019-12-09T15:56:00+00:00"/>
    <meta property="og:title" content="Борислав Чакринов, Драматичен театър „Адриана Будевска&quot;: Заради Нейчо Попов, Стоянка Мутафова се чувстваше бургазлийка"/>
    <meta property="og:description" content="Бургас. Заради Нейчо Попов, Стоянка Мутафова се чувстваше бургазлийка. Това каза за Радио &quot;Фокус&quot; - Бургас директорът на Драматичен театър „Адриана Будевска&quot; в Бургас Борислав Чакринов. Той сподели, че заради последната си любов Нейчо Попов, Стоянка Мутафова се е чувствала бургазлийка. Чакринов каза още, че Стоянка Мутафова е бил един изключително интелигентен човек с класиче"/>
  </head>
  <body>
    <article>
      <h1>Борислав Чакринов, Драматичен театър „Адриана Будевска": Заради Нейчо Попов, Стоянка Мутафова се чувстваше бургазлийка</h1>
      <address><time datetime="2019-12-09T15:56:00+00:00">09 Dec 2019, 15:56</time> by <a rel="author">Агенция "Фокус"</a></address>
      <p><b><i>Бургас. </i></b>Заради Нейчо Попов, Стоянка Мутафова се чувстваше бургазлийка. Това каза за <b>Радио "Фокус" - Бургас</b> директорът на Драматичен театър „Адриана Будевска" в Бургас Борислав Чакринов. Той сподели, че заради последната си любов Нейчо Попов, Стоянка Мутафова се е чувствала бургазлийка. Чакринов каза още, че Стоянка Мутафова е бил един изключително интелигентен човек с класическо образование и разговорите му с нея за литература, за музика и за изобразително изкуство са били едно удоволствие. <br/><br/>"Имала е една премиера на наша сцена, когато дойдох аз, направих с нея, с Георги Калоянчев,със Славка Славова, но никога не е била на щат в Бургас. Стоянка Мутафова е гениална и не става въпроса само за дълголетието и енергията й, тя наистина е уникална в начина да изгражда детайл на образа и подходът й към образа", добави Чакринов. <br/><br/>Според него другото, което хората трябва да знаят за нея е, че екранният образ, който са си изградили за нея е противоположен на нейната същност. Борислав Чакринов заяви, че Стоянка е един много интелигентен ерудит, който е влагал цялата си интелектуална мощ в подхода към ролите си и в същото време е била като едно непораснало дете, което е обичало шегите и смешките. <br/><br/>"Имаше един номер непрекъснато да плаши всички, правила го е от малка, правила се е, че умира, докато стои на масата и изведнъж пада. Тя умираше от смях, докато правеше това", каза още директорът на драматичния театър в Бургас. Той сподели, че въпросът е да си спомняме за нея не само с тъга, тя е казвала многократно, че с пълни шепи е взела всичко от живота. <br/><br/>"Стоянка Мутафова беше един изключително интелигентен човек с класическо образование и разговорите ми с нея за литература, за музика и за изобразително изкуство бяха удоволствие", допълни Борислав Чакринов. По думите му мечтата на всяка актриса е до последния си ден да бъде на сцената и Стоянка Мутафова е успяла да го направи.<br/>Мария КУРТЕВА</p>
    </article>
  </body>
</html>