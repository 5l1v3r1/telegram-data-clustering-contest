<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tamilwin.com/community/01/233367"/>
    <meta property="og:site_name" content="Tamilwin"/>
    <meta property="article:published_time" content="2019-12-09T15:40:16+00:00"/>
    <meta property="og:title" content="மட்டக்களப்பில் உயிரிழந்த சிறுமி! முறையான விசாரணை கோரி முறைப்பாடு"/>
    <meta property="og:description" content="மட்டக்களப்பு போதனா வைத்தியசாலையின் புற்றுநோய்."/>
  </head>
  <body>
    <article>
      <h1>மட்டக்களப்பில் உயிரிழந்த சிறுமி! முறையான விசாரணை கோரி முறைப்பாடு</h1>
      <address><time datetime="2019-12-09T15:40:16+00:00">09 Dec 2019, 15:40</time> by <a rel="author">Kumar, Manoshankar</a></address>
      <p>மட்டக்களப்பு போதனா வைத்தியசாலையின் புற்றுநோய் பிரிவில் வாராந்த மருத்துவ சிகிச்சைக்காக வந்த சிறுமி ஒருவர் இன்று வைத்தியசாலையில் உயிரிழந்தமை தொடர்பில் முறையான விசாரணைகள் முன்னெடுக்கப்பட வேண்டும் என உறவினர்கள் கோரிக்கை விடுத்துள்ளனர்.</p>
      <p>குறித்த சிறுமி உயிரிழந்த நிலையில் வைத்தியசாலைக்கு முன்பாக இன்று மாலை, உயிரிழந்த சிறுமியின் உறவினர்கள் ஒன்றுகூடியதனால் அங்கு பதற்ற நிலைமை ஏற்பட்டது.</p>
      <p>கடந்த செவ்வாய்க்கிழமை மட்டக்களப்பு போதனா வைத்தியசாலையின் புற்றுநோய் பிரிவில் வாராந்தம் மருந்தினை ஏற்றிக்கொள்வதற்காக ஆரையம்பதி, காங்கேயனோடை, பதுர் பள்ளி வீதியை சேர்ந்த 15 வயதுடைய பாத்திமா ஜவ்ரா என்னும் சிறுமி வந்துள்ளார்.</p>
      <p>இவருக்கு ஒவ்வொரு வாரமும் இரண்டு டோஸ் மருந்துகள் ஏற்றப்படும் நிலையில் அன்றைய தினம் 20 டோஸ்கள் ஏற்றப்பட்டதாகவும் இதனால் குறித்த சிறுமி கவலைக்கிடமான நிலைக்கு சென்றதாகவும் உறவினர்கள் தெரிவிக்கின்றனர்.</p>
      <p>குறித்த மருந்தினை சிறுமிக்கு ஏற்றும்போது குறித்த சிறுமி தமதுக்கு வழமைக்கு மாறாக ஏற்றப்படுவதாக தாதியர்களிடம் தெரிவித்தபோதிலும் அதனை அவர்கள் கருத்தில்கொள்ளவில்லையெனவும் உறவினர்கள் தெரிவிக்கின்றனர்.</p>
      <p>குறித்த சிறுமியின் உயிரிழப்பிற்கு தமது கவனயீனமே காரணம் என வைத்தியசாலை நிர்வாகம் ஏற்றுக்கொண்டுள்ளபோதிலும், இனியொரு மரணம் நிகழாத வகையில் நடவடிக்கைகள் முன்னெடுக்கப்படவேண்டும் எனவும் கோரிக்கை விடுத்துள்ளனர்.</p>
      <p>இந்த சிறுமியின் உயிரிழப்பு தொடர்பில் காத்தான்குடி பொலிஸ் நிலையத்திலும் உறவினர்களினால் முறையிடப்பட்டுள்ளது.</p>
      <figure>
        <img src="https://dimg.zoftcdn.com/s1/photos/news/sites/full/12/bati_death001/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/bati_death002/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/bati_death003/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/bati_death004/img/625.0.560.320.160.600.053.800.700.160.90.jpg"/>
      </figure>
      <figure>
        <img src="https://dimg.zoftcdn.com/s1/photos/news/sites/full/12/bati_death005/img/625.0.560.320.160.600.053.800.700.160.90.jpg"/>
      </figure>
    </article>
  </body>
</html>