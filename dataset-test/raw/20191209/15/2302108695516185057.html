<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/un-deputat-pro-romania-cere-suspendarea-presedintelui-iohannis-si-trecerea-la-un-parlament-unicameral-cu-300-de-locuri-conform-referendumului-din-2009.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T15:53:29+00:00"/>
    <meta property="og:title" content="Un deputat PRO România cere suspendarea președintelui Iohannis și trecerea la un Parlament unicameral, cu 300 de locuri, conform referendumului din 2009"/>
    <meta property="og:description" content="Un deputat PRO România a cerut suspendarea președintelui Klaus Iohannis într-un interviu acordat site-ului cetateanul.net. Deputatul Adrian Pau a mai"/>
  </head>
  <body>
    <article>
      <h1> Un deputat PRO România cere suspendarea președintelui Iohannis și trecerea la un Parlament unicameral, cu 300 de locuri, conform referendumului din 2009 </h1>
      <address><time datetime="2019-12-09T15:53:29+00:00">09 Dec 2019, 15:53</time> by <a rel="author">Redacția</a></address>
      <p>Un deputat PRO România a cerut suspendarea președintelui Klaus Iohannis într-un interviu acordat site-ului <a href="https://cetateanul.net/articol-principal/adrian-pau-deputat-pro-romania-iohannis-ar-trebui-suspendat-astazi/">cetateanul.net. </a>Deputatul Adrian Pau a mai cerut revizuirea Constituției pentru reducerea mandatului președintelui la patru ani și susține că Iohannis ar trebui suspendat pentru că încalcă Constituția și pentru că anumitor lideri PSD le convin atacurile pe care le încasează de la Iohannis pentru că ”îi ajută în procesul preluării puterii în partid”:</p>
      <p>”Nu știu dacă demersul ar avea succes, la votul popular, dar însăși dezbaterea pe subiectul încălcărilor repetate ale Constituției, poate i-ar da de înțeles domnului Iohannis că este Președintele României. Și atât! Nu este stăpânul României, nu poate face chiar ce vrea domnia sa. Trebuie să respecte Constituția”, a declarat deputatul PRO România în interviu.</p>
      <p>Acesta a mai spus că trebuie operate urgent și rezultatele referendumului din 2009, atunci când românii au ales parlament unicameral, cu 300 de parlamentari:</p>
      <p>”În 2009, poporul român a spus că vrea unicameral și 300 de parlamentari. Trebuie s-o facem. Avem aproape un an întreg la dispoziție să implementăm această modificare validată prin referendum. La care mai putem adăuga o serie de probleme apărute în ultimii ani. Ar trebui să reducem durata mandatului Președintelui României la patru ani, ca să recuplăm parlamentarele cu prezidențialele, să nu mai avem alegeri o dată la doi ani. În ultimii șapte ani noi am avut patru ani electorali. Nu se poate conduce o țară în acest fel”, a mai declarat Adrian Pau, deputat PRO România.</p>
      <p>Citește interviul integral pe <a href="https://cetateanul.net/articol-principal/adrian-pau-deputat-pro-romania-iohannis-ar-trebui-suspendat-astazi/">cetateanul.net.</a></p>
      <p>
        <i>sursa foto: Inquam Photos/ Octav Ganea</i>
      </p>
    </article>
  </body>
</html>