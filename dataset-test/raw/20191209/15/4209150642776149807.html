<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Hrvatska-Vikipedija-izvor-dezinformacija-relativizuje-broj-zrtava-Jasenovca/572776?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T15:07:49+00:00"/>
    <meta property="og:title" content="&quot;Hrvatska Vikipedija izvor dezinformacija, relativizuje broj žrtava Jasenovca&quot;"/>
    <meta property="og:description" content="ZAGREB - Hrvatska &quot;Vikipedija&quot; puna je nacionalizma i uređuje je klerikalna hrvatska desnica, a najbolji primjer je Jasenovac - tema kojom se autori bave relativizujući broj žrtava, a ustaške zločine &quot;peru&quot; prebacujući krivicu na &quot;propagandu socijalističke Jugoslavije&quot;, navodi portal &quot;Index&quot;."/>
  </head>
  <body>
    <article>
      <h1>"Hrvatska Vikipedija izvor dezinformacija, relativizuje broj žrtava Jasenovca"</h1>
      <address><time datetime="2019-12-09T15:07:49+00:00">09 Dec 2019, 15:07</time> by <a rel="author">Srna</a></address>
      <p>ZAGREB - Hrvatska "Vikipedija" puna je nacionalizma i uređuje je klerikalna hrvatska desnica, a najbolji primjer je Jasenovac - tema kojom se autori bave relativizujući broj žrtava, a ustaške zločine "peru" prebacujući krivicu na "propagandu socijalističke Jugoslavije", navodi portal "Index".</p>
      <p>Upoređivanjem engleske "Vikipedije" i one na hrvatskom vidi se da obje imaju 10.000 riječi. Ali, engleski pokriva sve najrelevantnije teme, kao što su politička pozadina, uslovi života, okrutnost ustaša, polemike oko broja žrtava, veći broj dramatičnih svjedočenja...</p>
      <p>Hrvatska se uglavnom bavi relativizacijom broja žrtava, apologetikom Katoličke crkve i svaljivanjem krivice za mrlju na hrvatskoj istoriji na Jugoslaviju.</p>
      <p>Uz sve to, u 400 riječi nastoji se istaći "pozitivna istorijska uloga" koju po pitanju Jasenovca, navodno, ima "zagrebački nadbiskup Alojzije Stepinac", za kog se na hrvatskoj "Vikipediji" tvrdi da je "osudio postojanje ovog logora i svih sličnih".</p>
      <p>Sa druge strane, uloga Hosipa Broza Tita, antifašista, partizana i socijalističkih vlasti u vezi sa Jasenovcem opisana je kao isključivo negativna.</p>
      <p>Čak oko 1.000 riječi u hrvatskom tekstu zastupa tezu prema kojoj je Jasenovac nakon Drugog svjetskog rata bio logor u kojem su "komunisti ubijali svoje političke neistomišljenike".</p>
      <p>Kruna te relativizacije je zaključak hrvatske "Vikipedije": "Sabirni logor Jasenovac bio je logor dva totalitarna režima: prvo ustaškog od 1941. do aprila 1945, a od maja 1945. do 1947/1948. komunističkog".</p>
      <p>Istoričar Hrvoje Klasić, sa Filozofskog fakulteta u Zagrebu, ističe da se hrvatska "Vikipedija", kada govori o hrvatskoj istoriji, u većini slučajeva zasniva na naučno potpuno neprovjerenim informacijama, lažima i revizionističkom pristupu hrvatskoj istoriji.</p>
      <p>"Indeks" otkriva da hrvatsku "Vikipediju" pišu "saradnici" kojih ima na desetine. Oni mogu da blokiraju druge saradnike i da zaključavaju članke.</p>
      <p>Bivši administratori tvrde da su njihove sadašnje kolege desničari umreženi izvan "Vikipedije".</p>
    </article>
  </body>
</html>