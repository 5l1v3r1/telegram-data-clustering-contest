<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/social/local/608768"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="&quot;ณเดชน์ คูกิมิยะ&quot;ชวนอุดหนุนสินค้าตลาดนัดเด็กดอย"/>
    <meta property="og:description" content="พิษณุโลก-ดาราจิตอาสา&quot;ณเดชน์ คูกิมิยะ&quot;เที่ยวตลาดนัดเด็กดอยอุดหนุนสินค้าชุมชนของเด็กนักเรียนบนภูเขา"/>
  </head>
  <body>
    <article>
      <h1>"ณเดชน์ คูกิมิยะ"ชวนอุดหนุนสินค้าตลาดนัดเด็กดอย</h1>
      <address><time datetime="2019-12-09T15:39:00+00:00">09 Dec 2019, 15:39</time> by <a rel="author">PostToday</a></address>
      <p>พิษณุโลก-ดาราจิตอาสา"ณเดชน์ คูกิมิยะ"เที่ยวตลาดนัดเด็กดอยอุดหนุนสินค้าชุมชนของเด็กนักเรียนบนภูเขา</p>
      <p>เมื่อวันที่ 9 ธ.ค. ที่ตลาดนัดเด็กดอย ต.เนินเพิ่ม อ.นครไทย จ.พิษณุโลก ดาราจิตอาสา ณเดชน์ คูกิมิยะ เดินทางมาที่ตลาดนัดเด็กดอยเพื่ออุดหนุนสินค้าของเด็กๆ โดยมีกลุ่มแฟนคลับที่ทราบข่าวแห่มาร่วมถ่ายรูปกับณเดชน์กันจำนวนมาก ซึ่งก่อนหน้านี้ ณเดชน์ ได้นำเงินส่วนตัวปรับปรุงและพัฒนาตลาดนัดเด็กดอย ของนักเรียนโรงเรียนบ้านห้วยน้ำไซ สาขาร่องกล้าวิทยา เพื่อให้น้องๆนักเรียน ได้มีสถานที่นำสินค้าทั้งการเกษตร และสินค้าพื้นเมืองภายในหมู่บ้านมาจำหน่ายให้แก่นักท่องเที่ยว ที่มาเที่ยวชมธรรมชาติภายในอุทยานแห่งชาติภุหินร่องกล้า</p>
      <figure>
        <img src="https://www.posttoday.com/media/content/2019/12/09/F19C82E28F2C4545BA97ADDC59E2398B.jpg"/>
      </figure>
      <p>อย่างไรก็ตามในปีนี้ ณเดชน์ คูกิมิยะ มีความตั้งใจจะมาช่วยน้องๆในการพัฒนาตลาดนัดเด็กดอย พร้อมทั้งเชิญชวนนักท่องเที่ยวที่สนใจให้มาท่องเที่ยวชมธรรมชาติ และเลือกซื้อสินค้าการเกษตรสินค้าพื้นเมืองภายในหมู่บ้านที่เด็กๆจะได้นำมาจำหน่าย รวมทั้งให้นำถุงผ้ามาใส่สินค้า นอกจากนี้เด็กๆก็จะเตรียมถุงพลาสติกที่ย่อยสลายได้ง่ายมาบริการ เพื่อให้นักท่องเที่ยวเห็นความสำคัญและใส่ใจในเรื่องสิ่งแวดล้อมมากยิ่งขึ้น</p>
      <p>ทั้งนี้ โรงเรียนบ้านห้วยน้ำไซ สาขาร่องกล้าวิทยา ได้เปิดตลาดนัดเด็กดอยมาอย่างต่อเนื่องในเดือนธ.ค.ของทุกปี ในช่วงเทศกาลท่องเที่ยวฤดูหนาว เพื่อให้นักท่องเที่ยวได้มาสัมผัสอากาศหนาวเย็น ได้เลือกซื้อสินค้าของเด็กนักเรียน ไม่ว่าจะเป็นพืชผัก ผลไม้ ของชาวบ้านในพื้นที่ ของที่ระลึก และของฝาก ที่จะนำมาจำหน่ายให้กับนักท่องเที่ยว รายได้เป็นทุนการศึกษาให้กับเด็กนักเรียน</p>
      <p>สำหรับ ตลาดนัดเด็กดอยจะมีนักเรียนบ้านห้วยน้ำไซ สาขาร่องกล้าวิทยา จะใส่ชุดม้งเป็นเอกลักษณ์ และมีกติกาเด็กดอยทุกคนต้องเคาะระฆังก่อนขึ้น -ลงทุกครั้งเป็นสีสันของตลาดนัดเด็กดอยแห่งนี้ นักท่องเที่ยวสามารถไปเลือกซื้อสินค้าทั้ง สตรอเบอร์รี่ พืชผล ผัก เมืองหนาวที่กำลังออกผลิตใหม่ ๆ สด ๆ จากไร่</p>
      <figure>
        <img src="https://www.posttoday.com/media/content/2019/12/09/13B44E430F5F48E19DA098E57611D8FE.jpg"/>
      </figure>
    </article>
  </body>
</html>