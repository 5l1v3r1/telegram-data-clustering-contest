<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-i-italiki%E2%80%A6-riza-toy-kakoy"/>
    <meta property="og:site_name" content="24sports.com.cy"/>
    <meta property="article:published_time" content="2019-12-09T15:49:00+00:00"/>
    <meta property="og:title" content="ΑΠΟΕΛ: Η Ιταλική… ρίζα του κακού"/>
    <meta property="og:description" content="Τα έργα και οι ημέρες του 43χρονου τεχνικού διευθυντή στον «Αρχάγγελο», δείχνουν ότι απέτυχε παταγωδώς στα πιο πάνω καθήκοντα του."/>
  </head>
  <body>
    <article>
      <h1>ΑΠΟΕΛ: Η Ιταλική… ρίζα του κακού</h1>
      <h2>Ο Ντομένικο Τέτι έχει μεγάλη ευθύνη για την αγωνιστική κρίση των «γαλαζοκιτρίνων»</h2>
      <address><time datetime="2019-12-09T15:49:00+00:00">09 Dec 2019, 15:49</time> by <a rel="author">Γιώργος Παττίχης</a></address>
      <p><b>Στις 7 Οκτωβρίου 2018 η εταιρεία «ΑΠΟΕΛ Ποδόσφαιρο» ανακοίνωσε την πρόσληψη του Ντομένικο Τέτι στην θέση του τεχνικού διευθυντή της ομάδας. Υπέγραψε συμβόλαιο μέχρι τον Μάιο του 2020.</b> <br/><br/>Σύμφωνα με την ανακοίνωση του γραφείου τύπου των γαλαζοκιτρίνων, ο Ιταλός ανάλαβε «τη θέση του Ποδοσφαιρικού Διευθυντή και θα είναι υπεύθυνος τόσο για την οργάνωση και ανάπτυξη της πρώτης ομάδας όσο και για τη σύνδεση της, με την Ακαδημία ΑΠΟΕΛ και την προώθηση νεαρών ποδοσφαιριστών σε συνεργασία με την Τεχνική Διεύθυνση της Ακαδημίας…».<br/><br/>Τα έργα και οι ημέρες του 43χρονου τεχνικού διευθυντή στον «Αρχάγγελο», δείχνουν ότι απέτυχε παταγωδώς στα πιο πάνω καθήκοντα του. Κατάφερε να επιβάλει πλήρως την δική του φιλοσοφία τόσο στον <b>Πάολο Τραμετσάνι</b> όσο και στον <b>Τόμας Ντολ. </b>Τα αποτελέσματα τα είδαμε.  <br/><br/>Με τον τρόπο του επέβαλλε στην τεχνική ηγεσία να χρησιμοποιεί παίκτες που ο ίδιος επέλεξε και έφερε, με πιο χαρακτηριστικά παραδείγματα τους<b> Βιτιγκάλ και Μπέζιακ</b> ενώ με δικές του προτροπές και εισηγήσεις, περιθωριοποιήθηκαν παίκτες όπως ο <b>Νούνο Μοράις, ο Ζαχίντ και ο Εφραίμ</b>. Παίκτες που δεν ήταν προσωπικές του επιλογές, όπως οι <b>Γιάκολις, Αλεφ και Χάνι,</b> μπήκαν επίσης στο περιθώριο.</p>
      <p>Για το συμφέρον του…<br/><br/>Εκτιμώντας τα πεπραγμένα του πιστεύουμε ότι ξεκάθαρα ο κ. Τέτι έβαζε το προσωπικό του συμφέρον πάνω από το συμφέρον της ομάδας. Επ αυτού, πολλές φορές ζήτησε να παίξουν παίκτες που ήταν επιλογή του χωρίς όμως να ταίριαζαν στη φιλοσοφία που μια ομάδα πρέπει να έχει.</p>
      <p>Το σύγχρονο ποδόσφαιρο απαιτεί ταχύτητα και εκρηκτικότητα και στον ΑΠΟΕΛ λόγω και Τέτι, έπαιξαν παίκτες που δεν μπορούσαν να πάρουν τα πόδια τους. Ο ΑΠΟΕΛ, με μεγάλη ευθύνη του τεχνικού διευθυντή του, κατάντησε μια αργή ομάδα με προβληματική, πολύ προβλεπτή ανάπτυξη που δυσκολεύεται αφάνταστα να δημιουργήσει ευκαιρίες για γκολ. <br/><br/>Καμία προώθηση ταλέντων από την Ακαδημία<br/><br/>Όσο για τα άλλα καθήκοντα του, να φροντίζει για «την προώθηση νεαρών ποδοσφαιριστών σε συνεργασία με την Τεχνική Διεύθυνση της Ακαδημίας», αν είδατε εσείς την προώθηση έστω και ενός ταλαντούχου παίκτη, είδαμε και εμείς! Ο ΑΠΟΕΛ εξακολουθεί (σωστά), να επενδύει τεράστια ποσά για την Ακαδημία του, χωρίς όμως το παραμικρό αντίκρισμα. <br/><br/>Χάθηκε η πειθαρχία και το κλίμα «βάρυνε»<br/><br/>Τεράστιες είναι οι ευθύνες του και για το πολύ άσχημο κλίμα στα αποδυτήρια του ΑΠΟΕΛ και γενικότερα στο προπονητικό κέντρο. Τόσα κρούσματα απειθαρχίας, δεν είχε ποτέ ξανά ο ΑΠΟΕΛ στη νεώτερη ιστορία του.<br/><br/>Μια επισήμανση και μια απορία<br/><br/>Θα κλείσουμε το άρθρο μας αυτό με μια επισήμανση που μας ξενίζει. Σε κάθε αγώνα του ΑΠΟΕΛ εδώ και ένα χρόνο, ο Ντομένικο Τέτι κάθεται στον πάγκο, δίπλα από τον προπονητή και τους συνεργάτες του! <br/><br/>Πως γίνεται, την ώρα της δράσης, ο «προϊστάμενος» να είναι δίπλα από τους υφιστάμενους του. Μήπως για να επηρεάζει τις αποφάσεις τους;</p>
    </article>
  </body>
</html>