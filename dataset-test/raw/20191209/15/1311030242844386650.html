<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628502/%E0%A6%AB%E0%A7%87%E0%A6%B8%E0%A6%AC%E0%A7%81%E0%A6%95%E0%A7%87%E0%A6%B0-%E0%A6%AE%E0%A6%BE%E0%A6%A7%E0%A7%8D%E0%A6%AF%E0%A6%AE%E0%A7%87-%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%95%E0%A7%8B%E0%A6%B2-%E0%A6%AB%E0%A6%BF%E0%A6%B0%E0%A7%87-%E0%A6%AA%E0%A7%87%E0%A6%B2-%E0%A6%86%E0%A6%B0%E0%A6%BF%E0%A6%B6%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T15:18:00+00:00"/>
    <meta property="og:title" content="ফেসবুকের মাধ্যমে মায়ের কোল ফিরে পেল আরিশা"/>
    <meta property="og:description" content="বছর চারেকের মেয়ে আরিশা আক্তারকে নিয়ে আজ সোমবার সকালে রেললাইনের ধারে ছাগল চরাতে গিয়েছিলেন মা হাসিনা বেগম। কিছুক্ষণ পর মেয়েকে ছাগলের কাছে বসিয়ে রেখে ঘরে যান হাসিনা। কিন্তু ফিরে এসে দেখেন, মেয়ে সেখানে নেই। হন্যে হয়ে চারদিকে খুঁজেও মেয়েকে পাচ্ছিলেন না তিনি। অবশেষে ফেসবুকের কল্যাণে ঘণ্টা পাঁচেক পর মেয়েকে ফিরে পেয়েছেন তিনি।"/>
  </head>
  <body>
    <article>
      <h1>ফেসবুকের মাধ্যমে মায়ের কোল ফিরে পেল আরিশা</h1>
      <address><time datetime="2019-12-09T15:18:00+00:00">09 Dec 2019, 15:18</time> by <a rel="author">প্রতিনিধি, সীতাকুণ্ড, চট্টগ্রাম</a></address>
      <p>বছর চারেকের মেয়ে আরিশা আক্তারকে নিয়ে আজ সোমবার সকালে রেললাইনের ধারে ছাগল চরাতে গিয়েছিলেন মা হাসিনা বেগম। কিছুক্ষণ পর মেয়েকে ছাগলের কাছে বসিয়ে রেখে ঘরে যান হাসিনা। কিন্তু ফিরে এসে দেখেন, মেয়ে সেখানে নেই। হন্যে হয়ে চারদিকে খুঁজেও মেয়েকে পাচ্ছিলেন না তিনি। অবশেষে ফেসবুকের কল্যাণে ঘণ্টা পাঁচেক পর মেয়েকে ফিরে পেয়েছেন তিনি।<br/><br/>ঘটনাটি ঘটেছে চট্টগ্রামের সীতাকুণ্ডের সলিমপুর ইউনিয়নের বাংলাবাজার এলাকায়। ছোট্ট আরিশা বাংলাবাজার এলাকার বাসিন্দা মো. আলিফের মেয়ে। আলিফ পেশায় একজন গাড়িচালক।<br/><br/>আরিশার মা হাসিনা বেগম প্রথম আলোকে বলেন, মেয়েকে বাড়ির আশপাশসহ বিভিন্ন জায়গায় খুঁজেছেন। কোথাও খুঁজে না পেয়ে বাড়িতে কান্নাকাটি করছিলেন। বেলা দুইটার দিকে তাঁর দেবর এসে জানান, আরিশার খোঁজ পাওয়া গেছে। পরে ফৌজদারহাট স্টেশন থেকে মেয়েকে উদ্ধার করেন।</p>
      <p>বেলা একটার দিকে মো. এ আর জুয়েল নামের এক যুবক আরিশার ছবি দিয়ে ফেসবুকে লেখেন, তিন বছরের একটি বাচ্চা মেয়েকে পাওয়া গেছে। নিজের নাম, মা-বাবার নাম ও ঠিকানা কিছুই বলতে পারছে না। পোস্টে তিনি নিজের মুঠোফোন নম্বরও দেন। তিনি বলেন, স্টেশনে একটি মেয়েকে কাঁদতে দেখে তিনি ফেসবুকে পোস্ট দেন। পরে স্থানীয় ইউপি সদস্যের উপস্থিতিতে মেয়েটিকে পরিবারের কাছে হস্তান্তর করা হয়।</p>
      <p>ঘটনাটি নিশ্চিত করেছেন স্থানীয় ইউনিয়ন পরিষদের সদস্য জাবেদ হোসেন। তিনি প্রথম আলোকে বলেন, শিশুটি কোনো এক পথিকের পেছন পেছন রেললাইন ধরে প্রায় এক কিলোমিটার হেঁটে ফৌজদারহাট স্টেশনে চলে যায়।</p>
    </article>
  </body>
</html>