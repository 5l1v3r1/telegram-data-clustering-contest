<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/usr-plus-il-someaza-pe-premierul-ludovic-orban-sa-nu-se-lase-antajat-i-intimidat-de-psd-i-udmr-i-sa-ia-decizia-revenirii-la-alegerea-primarilor-in-doua-tururi-149406.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T15:11:00+00:00"/>
    <meta property="og:title" content="USR-PLUS îl somează pe premierul Ludovic Orban să nu se lase șantajat și intimidat de PSD și UDMR și să ia decizia revenirii la alegerea primarilor în două tururi"/>
    <meta property="og:description" content="​Alianța USR-PLUS îl somează pe premierul Ludovic Orban să nu se lase șantajat și intimidat de PSD și UDMR, care amenință cu moțiunea de cenzură, și să ia urgent o măsură pentru revenirea la alegerea primarilor în două tururi. Ei îi reamintesc lui Orban de protocolul semnat la învestirea Guvernului Orban, care stipula trecerea la alegeri locale în două tururi."/>
  </head>
  <body>
    <article>
      <h1>USR-PLUS îl somează pe premierul Ludovic Orban să nu se lase șantajat și intimidat de PSD și UDMR și să ia decizia revenirii la alegerea primarilor în două tururi</h1>
      <address>
        <time datetime="2019-12-09T15:11:00+00:00">09 Dec 2019, 15:11</time>
      </address>
      <p>
        <b>​Alianța USR-PLUS îl somează pe premierul Ludovic Orban să nu se lase șantajat și intimidat de PSD și UDMR, care amenință cu moțiunea de cenzură, și să ia urgent o măsură pentru revenirea la alegerea primarilor în două tururi. Ei îi reamintesc lui Orban de protocolul semnat la învestirea Guvernului Orban, care stipula trecerea la alegeri locale în două tururi.</b>
      </p>
      <p>"Îi cerem premierului să nu se lase intimidat de amenințările PSD și UDMR cu depunerea unei moțiuni de cenzură și îi reamintim că avem un protocol semnat la învestirea acestui guvern, prin care Ludovic Orban s-a angajat să facă tot ce ține de guvern pentru a reveni la alegerea primarilor în 2 tururi, pentru că este esențial pentru democrația din România. În urmă cu câțiva ani, o mână de politicieni și-au dat mâna să împartă țara asta și să rămână cu mici feude. Avem primari de municipii aleși cu 8-9%", a declarat deputatul USR Ionuț Moșteanu, într-o conferință de presă susținută alături de Vlad Voiculescu, la finalul ședinței comune a Birourilor Naționale PLUS și USR.</p>
      <p>La rândul său, Vlad Voiculescu i-a cerut premierului să nu se lase șantajat.</p>
      <p>"E esențial ca românii să își poată alege primarii în două tururi. În București, actualul primar a fost ales cu voturile a mai puțin de 300.000 din 1,8 milioane de oameni. Credem că acest lucru trebuie schimbat acum. E o urgență pentru România", a spus Vlad Voiculescu.</p>
      <p>Raluca Turcan a declarat luni că, în cazul în care proiectul de lege privind alegerea primarilor în două tururi de scrutin nu va trece în Parlament, atunci Guvernul va lua alte măsuri. Vicepremierul a precizat că opțiunea unei moțiuni de cenzură există în orice moment.</p>
      <p>Reacția a venit în contextul unei întrebări despre faptul că PSD și UDMR nu exclud o moțiune de cenzură la adresa Cabinetului Orban, dacă Guvernul adoptă o OUG privind revenirea la alegerea primarilor în două tururi.</p>
      <p>„Opțiunea depunerii moțiunii de cenzură există în orice moment. Să nu uităm că asumarea răspunderii Guvernului presupune punerea mandatului pe masă și latitudinea partenerilor parlamentari de a depune moțiune. Dacă Parlamentul, prin noua majoritate, nu susține proiectele prioritare ale PNL, evident că evaluăm din nou asumarea răspunderii pe proiectele de lege rămase restante, și dacă ajungem la moțiune, atunci, va fi totul sau nimic, ne urmărim proiectele sau moțiunea de cenzură va avea succes. Eu cred într-un succes al proiectelor fundamentale și așteptate de români”, a declarat Raluca Turcan.</p>
    </article>
  </body>
</html>