<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/140020/erdogan-bu-kavganin-kazanani-yoktur"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T15:14:00+00:00"/>
    <meta property="og:title" content="Erdoğan: Bu kavganın kazananı yoktur"/>
    <meta property="og:description" content="AKP'li Cumhurbaşkanı Tayyip Erdoğan, Dolmabahçe Ofisi'nde Asya'nın Kalbi İstanbul Süreci Bakanlar Konferansı'nda konuştu. Erdoğan, &quot;Afganistan kardeş kavgasından çok çekti. Etnik fay hatlarının giderek keskinleşmesinden kaygı duyuyoruz&quot; diye konuştu."/>
  </head>
  <body>
    <article>
      <h1>Erdoğan: Bu kavganın kazananı yoktur</h1>
      <h2>AKP'li Cumhurbaşkanı Tayyip Erdoğan, Dolmabahçe Ofisi'nde Asya'nın Kalbi İstanbul Süreci Bakanlar Konferansı'nda konuştu. Erdoğan, "Afganistan kardeş kavgasından çok çekti. Etnik fay hatlarının giderek keskinleşmesinden kaygı duyuyoruz" diye konuştu.</h2>
      <address>
        <time datetime="2019-12-09T15:14:00+00:00">09 Dec 2019, 15:14</time>
      </address>
      <p>AKP'li Cumhurbaşkanı Tayyip Erdoğan, Asya'nın Kalbi İstanbul Konferansı'nda açıklamalarda bulundu.</p>
      <p>Erdoğan, Afganistan'ın kardeş kavgasından çok çektiğini belirtti ve "Bu kavganın bir kazananı yoktur " dedi. Erdoğan, yeni hükümetin kucaklayıcı yaklaşımlar benimsemesini temenni ettiğini kaydetti.</p>
      <p>"Güney Asya bölgesinin ve yakın çevresinin karşı karşıya bulunduğu problemlerin üstesinden gelebilmesi için bölgesel iş birliği ve dayanışma şarttır. Türkiye olarak kuruluşundan bu yana İstanbul Sürecine sahip çıktık, çıkıyoruz" diyen Erdoğan, şöyle devam etti:</p>
      <p>"Uluslararası toplum Afganistan'a yönelik taahhütlerine bağlı kalırken Afgan hükümetinin de yükümlülüklerini yerine getirmesi önemlidir. Geçen sene Cenevre'de kabul edilen Karşılıklı Hesap Verilebilirlik Çerçevesinin uygulanmasında Afgan hükümetince atılmakta olan olumlu adımları memnuniyetle karşılıyoruz Asya'nın Kalbi İstanbul Sürecinin barışa bölgesel destek sağlanması konusunda da gayet faydalı ve etkin işlev gördüğüne inanıyorum."</p>
      <p>Erdoğan sözlerinin devamında "Örgütün Afganistan'da yeniden zemin kazanmaya başlamasını üzüntüyle takip ediyorum. DEAŞ virüsünün Afganistan'a bulaşmasının önü mutlaka kesilmeli. Bu örgütün Afganistan'dan kazınıp atılması için elimizden gelen desteği vereceğiz" görüşünü de dile getirdi.</p>
      <p>Öte yandan aynı konferansta Afganistan Cumhurbaşkanı Eşref Gani, Türkiye'nin güvenlik ve ekonomi alanında ülkesine önemli katkılar yaptığını belirterek bunun için teşekkür etti. Gani, şöyle devam etti:</p>
      <p>"Taliban ile Afgan hükümeti arasında doğrudan görüşmeler Afganistan’da siyasi çözümün anahtarı olacaktır."</p>
    </article>
  </body>
</html>