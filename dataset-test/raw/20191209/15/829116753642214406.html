<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191209-meghalt-kovacs-sandor-ivan-irodalomtortenesz.html"/>
    <meta property="og:site_name" content="Origo"/>
    <meta property="article:published_time" content="2019-12-09T15:36:00+00:00"/>
    <meta property="og:title" content="Meghalt Kovács Sándor Iván"/>
    <meta property="og:description" content="A József Attila-díjas irodalomtörténész 82 éves volt."/>
  </head>
  <body>
    <article>
      <h1>Meghalt Kovács Sándor Iván</h1>
      <address><time datetime="2019-12-09T15:36:00+00:00">09 Dec 2019, 15:36</time> by <a rel="author">MTI</a></address>
      <p>
        <b>Életének 83. évében hétfőn meghalt Kovács Sándor Iván József Attila-díjas irodalomtörténész, kritikus, a Magyar Tudományos Akadémia tagja. </b>
      </p>
      <p>Hosszan tartó betegség után, hétfőn meghalt Kovács Sándor Iván József Attila-díjas irodalomtörténész, kritikus, a Magyar Tudományos Akadémia (MTA) tagja. Kovács Sándor Iván mély barátságot ápolt Weöres Sándor költővel, valamint Szabó Magda íróval.</p>
      <p>Kovács Sándor Iván 1937. február 22-én született a Hajdú-Bihar megyei Esztáron, a Szegedi Tudományegyetem magyar-olasz szakán diplomázott 1960-ban. Ezután 1971-ig az egyetem irodalomtörténeti intézetének tanára, a Tiszatáj folyóirat rovatvezetője, 1971 és 1982 között a Kortárs folyóirat felelős, majd főszerkesztője volt. 1971-től az Eötvös Loránd Tudományegyetem régi magyar irodalomtörténeti tanszékén tanított, 1994 és 2002 között tanszékvezető egyetemi tanár volt.</p>
      <p>Fő kutatási területe a 17. századi magyar irodalom és Zrínyi Miklós munkássága: 1984 és 1989 között a <i>Zrínyi-dolgozatok</i>, 1985-től a <i>Zrínyi-Könyvtár</i> alapító szerkesztője volt. 1985-től az Irodalomtörténeti Társaság főtitkára, majd elnöke. 1986-tól az Irodalomtörténet, 1990-től az Irodalomismeret szerkesztője, 1993-tól főszerkesztője. Munkásságát számos irodalmi díjjal ismerték el. 1973-ban József Attila-díjat kapott, 1992-ben Déry Tibor-jutalomban részesült.</p>
      <related>
        <h4>további tartalmak a rovatból</h4>
        <a href="https://www.origo.hu/kultura/20191209-meghalt-friedrich-adam-lisztdijas-kurtmuvesz.html"/>
        <a href="https://www.origo.hu/kultura/20191209-meghalt-bonis-ferenc-zenetortenesz.html"/>
        <a href="https://www.origo.hu/kultura/20191209-harom-ev-utan-hazamehet-a-korhazbol-lerch-istvan.html"/>
        <a href="https://www.origo.hu/kultura/20191209-duka-laszlo-nyerte-a-roby-lakatos-improvizacios-hegeduversenyt.html"/>
      </related>
    </article>
  </body>
</html>