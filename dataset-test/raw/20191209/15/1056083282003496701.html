<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813695/%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%A7%D8%AE%D8%AA%D8%B5%D8%A7%D8%B5%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:46:08+00:00"/>
    <meta property="og:title" content="نمایشگاه اختصاصی ایران در افغانستان برگزار می‌شود"/>
    <meta property="og:description" content="ایسنا/خراسان جنوبی رئیس اداره بازرگانی خارجی سازمان صنعت، معدن و تجارت خراسان جنوبی از برگزاری نمایشگاه اختصاصی ایران در افغانستان خبر داد و گفت: این نمایشگاه از 29 بهمن ماه جاری تا 2 اسفندماه در کابل برگزار می‌شود که فرصت خوبی برای واحدهای تولیدی و صادرکنندگان استان به منظور ارائه و بازاریابی محصولات استراتژیک و تولیدی استان است."/>
  </head>
  <body>
    <article>
      <h6 class="kicker">رئیس اداره بازرگانی خارجی سازمان صمت خراسان جنوبی:</h6>
      <h1>نمایشگاه اختصاصی ایران در افغانستان برگزار می‌شود</h1>
      <address><time datetime="2019-12-09T15:46:08+00:00">09 Dec 2019, 15:46</time> by <a rel="author">سپیده قلندری اسفدن</a></address>
      <p>ایسنا/خراسان جنوبی رئیس اداره بازرگانی خارجی سازمان صنعت، معدن و تجارت خراسان جنوبی از برگزاری نمایشگاه اختصاصی ایران در افغانستان خبر داد و گفت: این نمایشگاه از 29 بهمن ماه جاری تا 2 اسفندماه در کابل برگزار می‌شود که فرصت خوبی برای واحدهای تولیدی و صادرکنندگان استان به منظور ارائه و بازاریابی محصولات استراتژیک و تولیدی استان است.</p>
      <p>سعید بهشتی، امروز دوشنبه ۱۸ آذر در نشست خبری با اصحاب رسانه اظهار کرد: از ابتدای سال 874 هزار تن کالا به ارزش 63 میلیون دلار از تولیدات استان و 768 هزار تن کالا نیز به ارزش 190 میلیون دلار از محل ماده 116 به کشور افغانستان صادر شده است.<br/><br/>وی افزود: طی این مدت ۱۹۰ میلیون دلار کالا به وزن ۷۶۸ هزار تن مربوط به سایر استان‌ها از مرز استان به خارج از کشور صادر شده است.<br/><br/>به گزارش ایسنا، رئیس اداره بازرگانی خارجی سازمان صنعت، معدن و تجارت خراسان جنوبی بیان کرد: در حال حاضر صرفاً صادرات توسط واحدهای تولیدی استان انجام می‌شود و با بخشنامه جدید در واحدهای تولیدی تنها اشخاص حقوقی امکان صادرات دارند که با این احتساب عملاً اشخاص حقیقی و پیله وران از صادرات منع شدند.<br/><br/>بهشتی با اشاره به تعطیلی سه بازارچه مرزی استان، ادامه داد: اصلاح ارزش پایه گمرکی از عوامل کاهش صادرات استان و علاوه بر این در سال گذشته نزدیک به پنج ماه  برخی از کالاهای صادراتی استان ممنوعیت ایجاد شد که همین امر سبب کاهش صادرات استان شد.<br/><br/>وی با اشاره به بخش واردات، افزود: از ابتدای سال ۲۸ میلیون دلار کالا به استان وارد شده که نسبت به مدت مشابه سال گذشته ۷۲۰ درصد رشد داشته است که مهم‌ترین دلیل آن پنل‌های خورشیدی است.<br/><br/>رئیس اداره بازرگانی خارجی سازمان صنعت، معدن و تجارت خراسان جنوبی بیان کرد: در این مدت کالاهایی از جمله دام، تخم سپند، شاهدانه، تخم یونجه از کشورهای پاکستان، افغانستان، چین و هند وارد استان شده است.<br/><br/>بهشتی با اشاره به صدور ۵۲ کارت بازرگانی در استان طی هشت ماهه امسال، تصریح کرد: تاکنون بالغ بر ۸۲۵ کارت بازرگانی در استان صادر شده است.<br/><br/>وی افزود: طبق برنامه ریزی‌های انجام شده تا پایان سال چهار نمایشگاه دیگر در استان برگزار خواهد شد که برگزاری نمایشگاه شب چله، نمایشگاه مبلمان، گل و گیاه و نمایشگاه بهاره از جمله این موارد خواهد بود.<br/><br/>رئیس اداره بازرگانی خارجی سازمان صنعت، معدن و تجارت خراسان جنوبی با اشاره به فعالیت ۱۱ تعاونی مرزنشینان در استان، اظهار کرد: تاکنون 57 هزار و 147 فقره کارت الکترونیک مرزنشینی برای ساکنین مناطق مرزی استان صادر شده تا از طریق تعاونی‌های مرزی نسبت به واردات 48 قلم کالاهای مجاز و اساسی مورد نیاز اقدام کنند.<br/><br/>بهشتی یادآور شد: صادرکنندگانی که در بازه زمانی ۲۲ فروردین ماه لغایت ۱۶ مردادماه سال گذشته از بازارچه‌های مرزی به کشورهای افغانستان و عراق صادرات داشته‌اند تا تاریخ 22 آذرماه سال جاری مهلت دارند در سامانه جامع تجارت به آدرس WWW.nstsw.ir نسبت به درج اظهار نامه های صادراتی خود اقدام تا بانک مرکزی پس از تایید اصالت اظهارنامه نسبت به رفع تعهد ارزی آنان اقدام کنند.<br/><br/>انتهای پیام</p>
    </article>
  </body>
</html>