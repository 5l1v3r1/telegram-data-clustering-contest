<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420661"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T15:47:00+00:00"/>
    <meta property="og:title" content="פינלנד: ראשת הממשלה הצעירה בעולם"/>
    <meta property="og:description" content="סאנה מרין, 34, שכיהנה כשרת התחבורה בממשלת פינלד, תושבע מחר כראשת הממשלה החדשה ותהפוך לצעירה בעולם בתפקידה."/>
  </head>
  <body>
    <article>
      <h1>פינלנד: ראשת הממשלה הצעירה בעולם</h1>
      <address><time datetime="2019-12-09T15:47:00+00:00">09 Dec 2019, 15:47</time> by <a rel="author">ניסן צור</a></address>
      <p>סאנה מרין, שרת התחבורה של פינלנד בת ה-34, תושבע מחר (שלישי) לתפקיד ראשת הממשלה החדשה במדינה ותהפוך לראשת הממשלה הצעירה ביותר בעולם.</p>
      <p>מפלגתה של מרין, הסוציאל-דמוקרטית, החליטה למנות את מרין לתפקיד לאחר שמנהיג המפלגה הקודם, אנטי רין, החליט לפרוש מתפקידו כראש הממשלה לאחר ביקורת חריפה על תפקודו בעקבות שביתת עובדי הדואר בפינלנד.</p>
      <p>מרין לא רק תהיה ראשת הממשלה הצעירה בעולם, היא גם תוביל קואליציה שתורכב מארבע מפלגות נוספות שבראשן עומדות נשים, כאשר שלוש מהן מתחת לגיל 35.</p>
      <p>מרין תתפוס את מקומו של ראש ממשלת אוקראינה, אולקסי הונצ'רוק שמכהן בתפקיד בגיל 35, כאשר גם ראשת ממשלת ניו זילנד, ג'סינדה ארדרן, מכהנת בתפקיד בגיל 39 בלבד. למרין מצפה עבודה קשה בתפקיד לאחר שסקרים חדשים מצביעים על צניחה בתמיכה של המצביעים בפינלנד במפלגתה, בעוד מפלגת הפינים הלאומניים הנחשבת למפלגת ימין קיצוני זוכה לעלייה משמעותית בתמיכה עם 24 אחוזים שאמרו כי יצביעו עבורה.</p>
      <p>"יש לי הרבה עבודה על מנת לבנות את האמון מחדש" אמרה מרין לקראת כניסתה לתפקיד מחר.</p>
    </article>
  </body>
</html>