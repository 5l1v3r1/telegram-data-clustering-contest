<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/12/09/tiltakozom-megszolalt-mihalyi-gyozo"/>
    <meta property="og:site_name" content="infostart"/>
    <meta property="article:published_time" content="2019-12-09T15:01:00+00:00"/>
    <meta property="og:title" content="&quot;Tiltakozom&quot; - megszólalt Mihályi Győző"/>
    <meta property="og:description" content="Vizsgálatot indít a budapesti Újszínház etikai bizottsága a sajtóban megjelent, az intézményt érintő zaklatási vádakkal összefüggésben - közölte az Újszínház."/>
  </head>
  <body>
    <article>
      <h1>"Tiltakozom" - megszólalt Mihályi Győző</h1>
      <address><time datetime="2019-12-09T15:01:00+00:00">09 Dec 2019, 15:01</time> by <a rel="author">Infostart</a></address>
      <h3>Vizsgálatot indít a budapesti Újszínház etikai bizottsága a sajtóban megjelent, az intézményt érintő zaklatási vádakkal összefüggésben - közölte az Újszínház.</h3>
      <p>A Fővárosi Önkormányzata mint fenntartó december 6-án kért tájékoztatást az Újszínháztól egy vagy több 2016-ban elkövetett szexuális zaklatás ügyében.</p>
      <p>A sajtóban az utóbbi napokban jelentek meg olyan hírek, miszerint az Újszínház társulatának egyik, állami díjjal is kitüntetett, elismert színésze az intézmény egyik nem színész tagját zaklatta szexuálisan 2016-ban.</p>
      <blockquote>"A fenntartó képviselőjét szóban és írásban is tájékoztattuk, hogy ilyenről nincs tudomásunk. Hivatalos bejelentés színházunkhoz sem akkor, sem azóta nem érkezett.</blockquote>
      <p>A sajtóban megjelent cikkek valóságtartalmát vitatjuk és visszautasítjuk" - hangsúlyozta a teátrum.</p>
      <p>Mint kiemelték, a bejelentő személye, valamint a bejelentés tartalma a színház számára ismeretlen, mivel az intézmény is a sajtóból értesült arról, hogy a fenntartó, valamint a Színházi Dolgozók Szakszervezete részére ilyen jellegű bejelentés történt. "Az Újszínház a mai napon mindkét intézménytől tájékoztatást kért" - írták.</p>
      <blockquote>"A mai napon rendkívüli társulati ülés alkalmával tájékoztattuk a társulatot, hogy az etikai bizottság a sajtóban megjelent vádak miatt vizsgálatot indít.</blockquote>
      <p>A társulatot biztosítottuk arról, hogy amennyiben bárki bejelentést tesz, minden erővel az esetleges áldozatok megvédésére fog törekedni a színház" - áll a közleményben.</p>
      <p>Az Újszínház közleményében emlékeztet arra, hogy több szabályzattal is rendelkezik, amely lehetőséget biztosít az ilyen és ehhez hasonló ügyek bejelentésére, valamint kivizsgálására.</p>
      <p>"Szeretnénk megkérni a sajtó képviselőit, hogy tartsák tiszteletben a színház intézményét és tartózkodjanak a további feltételezéseken alapuló sajtóhírek megjelentetésétől" - zárul a teátrum közleménye.</p>
      <p>Az állítólagos zaklatási ügyről először a hvg.hu írt, azt közölve, hogy 2016-ban egy nem színész alkalmazottat érhetett zaklatás az Újszínházban. A Színházi Dolgozók Szakszervezete vasárnap aztán azt közölte az ATV-vel, hogy a testület elnökét érintő bejelentés kivizsgálására etikai bizottságot hoztak létre. Az érdekképviseletnek Mihályi Győző az elnöke.</p>
      <p>A színművész először nem akart nyilatkozni, de <a href="http://www.atv.hu/belfold/20191209-mihalyi-gyozo-liberalis-tamadast-sejt-az-ot-megvadolo-level-mogott">hétfőn interjút adott az ATV-nek.</a></p>
      <p>„Iromány, fogalmazás” – mondta arról a levélről, amelyben egy állítólagos korábbi szexuális zaklatásra hívta fel a figyelmet a levélíró.</p>
      <blockquote>„Egyetlen egy mondatát nem ismerem el, tiltakozom, rágalmazásnak és becsületsértésnek tartom"</blockquote>
      <p>- mondta a színész, aki jogi lépéseken gondolkodik.</p>
      <p>Hozzátette: egyébként is csak egy sértett emberről van szó, aki annak idején megpályázta Dörner György helyét az igazgatói posztra.</p>
      <p>Mihályi elmondása szerint mindenben támogatta az etikai bizottság felállítását, ártatlannak vallja magát és szerinte semmilyen ügy nem volt az Újszínházban 2016-ban. Hozzátette azt is, hogy egy „nagyon erős politikai, liberális támadást érez”. Változott a főváros irányításának összetétele és szerinte politikai harc folyik, hogy Dörner György ne töltse ki mandátumát, és ennek olyan szempontból lett szerinte áldozata, hogy a bejelentő egy ügyelő volt a színházban.</p>
      <p>
        <i>Nyitókép: MTI/Soós Lajos</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/12/08/zaklatasi-ugy-elarultak-ki-ellen-indul-etikai-vizsgalat"/>
        <a href="https://infostart.hu/belfold/2019/12/08/ujabb-szinhazi-zaklatasi-ugy-vetodott-fel"/>
      </related>
    </article>
  </body>
</html>