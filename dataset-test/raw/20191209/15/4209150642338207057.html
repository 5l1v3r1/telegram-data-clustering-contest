<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Bijeli-kombiji-sa-Facebooka-u-kojima-siluju-i-ubijaju-zene-izazvali-strah/572781?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T15:39:04+00:00"/>
    <meta property="og:title" content="&quot;Bijeli kombiji&quot; sa Facebooka u kojima siluju i ubijaju žene izazvali strah"/>
    <meta property="og:description" content="BALTIMOR - Neprovjerene glasine na &quot;Facebooku&quot; dovele su do zastrašujućih priča o bijelim kombijima u američkom gradu Baltimoru u kojima otmičari siluju i ubijaju žene, a zatim prodaju njihove organe."/>
  </head>
  <body>
    <article>
      <h1>"Bijeli kombiji" sa Facebooka u kojima siluju i ubijaju žene izazvali strah</h1>
      <address><time datetime="2019-12-09T15:39:04+00:00">09 Dec 2019, 15:39</time> by <a rel="author">Srna</a></address>
      <p>BALTIMOR - Neprovjerene glasine na "Facebooku" dovele su do zastrašujućih priča o bijelim kombijima u američkom gradu Baltimoru u kojima otmičari siluju i ubijaju žene, a zatim prodaju njihove organe.</p>
      <p>Mada nema dokaza koji ukazuju da se to događa, serija postova na "Facebooku" dovela je do istupa gradonačelnika Baltimora, koji je podlegao glasinama.</p>
      <p>"Ne parkirajte kola blizu bijelog kombija. Važno je da imate mobitel za slučaj da vas neko pokuša oteti", poručio je u televizijskom razgovoru gradonačelnik Bernard Džek Jang.</p>
      <p>Gradonačelnik priznaje da mu baltimorska policija nije rekla ništa o tim slučajevima, ali da je vidio informacije o tome "Facebooku".</p>
      <p>Istovremeno, baltimorska policija navodi da su svjesni postova na društvenim mrežama, ali da nisu primili nikakve prijave o stvarnim incidentima.</p>
      <p>Glasine o otmicama i silovanjima žena u bijelim kombijima u Baltimoru podijeljene su posljednjih sedmica i na nivou SAD na stotine hiljada puta na "Facebooku" i vidjeli su ih milioni korisnika.</p>
      <p>Već su se javile i osobe koje imaju bijele kombije, žaleći se da su izložene matretiranju.</p>
      <p>Za to vrijeme, kako prenosi Si-En-En, organizacije koje se bave trgovinom ljudima upozoravaju da će priča o bijelim kombijima odvući pažnju sa većeg problema.</p>
      <p>Moramo se pobrinuti da u javnost izlaze tačne informacije, posebno zato što je Baltimor centar trgovine ljudima u SAD, navode iz tih organizacija.</p>
      <p>U američkoj saveznoj državi Džordžiji policija je istraživala izvještaje o "sumnjivom bijelom kombiju" i zatražila od građana da umjesto što pišu na "Facebooku" nazovu policijsku stanicu.</p>
      <p>Fenomen "bijelih kombija" već godinama postoji na "Facebooku", ali i oni koji šire te glasine ne mogu, uglavnom, da ih potkrijepe.</p>
    </article>
  </body>
</html>