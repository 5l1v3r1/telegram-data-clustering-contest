<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/430340-chistotata-na-vazduha-v-sofia-e-ogledalo-na-upravlenieto-"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Чистотата на въздуха в София е огледало на управлението ѝ"/>
    <meta property="og:description" content="Кметът на столицата трябва да вземе мерки"/>
  </head>
  <body>
    <article>
      <h1>Чистотата на въздуха в София е огледало на управлението ѝ</h1>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author" href="https://fakti.bg/author/ventsislav-mihaylov" target="_blank">Венцислав Михайлов</a></address>
      <p>Осем краткосрочни и десет дългосрочни мерки за качеството на въздуха предлагат общинските съветници на Демократична България в СОС.</p>
      <p>Замърсяването в града ни през декември надвиши многократно среднодневната норма от 50 микрограма на кубичен метър за фини прахови частици. Имаше дни, в които на моменти този показател беше 500 мкг/м3 или 10 пъти над нормата. Това се посочва в декларация на „Демократична България“.</p>
      <p>Недопустимо е реакцията на столичния кмет да се изчерпва с призив към гражданите да не се отопляват. В подобна критична ситуация <a href="https://www.zaplata.bg/">работата</a> на кмета не е да призовава, а да предприеме незабавни мерки, защото носи отговорност за живота и <a href="https://bazar.bg/obiavi/zdrave-krasota">здравето</a> на всеки в града ни.</p>
      <p>
        <b>Декларация от общинските съветници на Демократична България</b>
      </p>
      <p>Общинските съветници от групата на Демократична България остро осъждат липсата на адекватни мерки за подобряване на качеството на въздуха в София от страна на кмета Йорданка Фандъкова.</p>
      <p>Замърсяването в града ни през декември надвиши многократно среднодневната норма от 50 микрограма на кубичен метър (50 мкг/м3) за фини прахови частици (ФПЧ). Имаше дни, в които на моменти този показател беше 500 мкг/м3 или 10 пъти над нормата. Деца, възрастни и хора с хронични белодробни заболявания, грип или астма са особено чувствителни към високи стойности на ФПЧ10. Кратковременната експозиция на 500 mg/m3 прах и серен диоксид увеличава общата смъртност при населението, а при концентрации наполовина по-ниски се наблюдава повишаване на заболяемостта и нарушаване на белодробната функция. Продължителната експозиция на серен диоксид и прах се проявява с повишаване на неспецифичните белодробни заболявания, предимно респираторни инфекции на горните дихателни пътища и бронхити. Наскоро учени от университета “Макгил” в Канада откриха пряка връзка между фините прахови частици и рака на мозъка.</p>
      <p>Недопустимо е реакцията на столичния кмет да се изчерпва с призив към гражданите да не се отопляват. В подобна критична ситуация работата на кмета не е да призовава, а да предприеме незабавни мерки, защото носи отговорност за живота и здравето на всеки в града ни.</p>
      <p>Какви мерки може да предприеме столичният кмет?</p>
      <p>
        <b>В правомощията на кмета е:</b>
      </p>
      <p>Да информира гражданите относно проблема – първата и най-важна стъпка – хората трябва да знаят какво е реалното положение с чистотата на въздуха във всеки един момент с надеждни данни от общината, а не само от гражданските платформи като airsofia.info. Напомняме, че Столична община беше осъдена от граждани и граждански организации за частично неизпълнени ангажименти по въпроса. Твърдо заявяваме, че г-жа Фандъкова няма оправдание да не публикува реални данни за чистотата на въздуха – както на уебсайта на общината, така и в социалните мрежи. Настояваме да намери възможно най-бързо техническо решение това да се случва и на електронните табла на спирките на градския транспорт.</p>
      <p>Да въведе зеления билет за градския транспорт или напълно безплатен градски транспорт в дните със силно замърсяване – тази мярка трябва да стимулира шофьорите да не пътуват с личните си автомобили. Зеленият билет е прилаган досега броени пъти, въпреки че имаше възможност да бъде използван много по-често.</p>
      <p>Да намали интервалите на линиите на наземния градски транспорт, като увеличи броя превозни средства, така че хората да видят реален смисъл в това да предпочетат автобусите, тролеите и трамваите пред колите.</p>
      <p>Да въведе контрол на забраната за навлизане в бус лентите, така че колите на градския транспорт да могат да спазват графиците си, а не да попадат в задръствания с коли, в които се движи предимно по един човек.</p>
      <p>Да забрани престоя и паркирането в синя зона на автомобили, без съответните стикери за тях – така ще се намали трафикът от и към центъра на града.</p>
      <p>Да въведе редовно миене на улиците и булевардите, включително в кварталите.</p>
      <p>Да въведе механизми за реален контрол от страна на Столичен инспекторат върху горенето на отпадъци.</p>
      <p>Да нареди проверки според забраната към Наредбата за организация на движението на територията на Столична община, която не позволява ППС с допустима максимална маса до 3.5 и стандарт EURO 3 да влизат в зона „Център“ и на товарни <a href="https://bazar.bg/obiavi/avto">автомобили</a> и строителни машини с допустима максимална маса над 4 тона в зона „Първа“, които не покриват изискванията на EURO 4.</p>
      <p>Това са краткосрочни мерки, които могат да подобрят само временно положението в града ни.</p>
      <p>
        <b>Затова настояваме за решителни действия и по следните дългосрочни задачи, за да може да намалим значително замърсяването:</b>
      </p>
      <p>Да бъде спрян проектът за инсинератора. Построяването на крематориум за боклук на 2 км от идеалния център на града ще увеличи замърсяването на въздуха – не само с изгарянето на самия боклук, но и с придвижването на камионите, които ежедневно ще превозват този боклук през целия град.</p>
      <p>Да бъде увеличен в пъти броят на контейнерите за разделно събиране на отпадъци. Да намалим значително количеството на контейнерите за общия боклук, което ще намали и общия обем смет – така се се снижава значително рискът тя да бъде изгаряна по какъвто и да е начин.</p>
      <p>Да бъде превърната Топлофикация София в дружество, чиито услуги са качествени и достъпни за гражданите. Това минава през концесиониране на това фалирало дружество, за да могат да бъдат направени значителни инвестиции в мрежата, абонатните станции и да се подобри значително услугата, за да бъде върнато доверието в предприятието.</p>
      <p>Да се намери начин за стимулиране на еднофамилните къщи и други ползватели на твърдо гориво към преминава на отопление на природен газ или ел. енергия.</p>
      <p>Да бъде оптимизирана мрежата на градския транспорт, така че пътниците да могат да пътуват до всяка точка на града безпрепятствено и бързо с него.</p>
      <p>Да бъде въведена нова система за таксуване в градския транспорт за изминато време или разстояние, която да подава в реално време данни, които да бъдат публично достъпни, за да може редица приложения като Google Maps или Moovit да дават възможно най-точна информация на пътниците.</p>
      <p>Да бъде увеличено покритието на синята и зелена зона за платено паркиране, за да намалее броят на превозните средства в тях.</p>
      <p>Да бъде изградена липсващата базова инфраструктура, която да разпредели транспортните потоци и да намали задръстванията – целия „Околовръстен път“, булевардите „Тодор Каблешков“, „Източна тангента“, „Копенхаген“, „Данаил Николаев“ до Централна гара, „Пенчо Славейков“ след „Пирогов“ и т.н.</p>
      <p>Да бъдат свързани съществуващите велоалеи във веломрежа, която да бъде разширена.</p>
      <p>Да бъде засилена програмата по озеленяването на града.</p>
      <p>
        <b>
          <a href="https://fakti.bg/bulgaria/sofiya">София / България</a>
        </b>
      </p>
    </article>
  </body>
</html>