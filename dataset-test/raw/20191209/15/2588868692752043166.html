<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171116/sud-tvrdo-potrestal-tokajskeho-vinara-vymeral-mu-dlhorocny-trest.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Súd tvrdo potrestal tokajského vinára, vymeral mu dlhoročný trest"/>
    <meta property="og:description" content="Trest väzenia na desať rokov a peňažný trest 100.000 eur uložil senát Špecializovaného trestného súdu v Banskej Bystrici podnikateľovi Štefanovi Dučovi z obce..."/>
  </head>
  <body>
    <article>
      <h1>Súd tvrdo potrestal tokajského vinára, vymeral mu dlhoročný trest</h1>
      <h2>Trest väzenia na desať rokov a peňažný trest 100.000 eur uložil senát Špecializovaného trestného súdu v Banskej Bystrici podnikateľovi Štefanovi Dučovi z obce Bara v okrese Trebišov. Uznal ho za vinného z poškodzovania finančných záujmov Európskych spoločenstiev a subvenčného podvodu v súvislosti s dotáciou na rozvoj dvoch vinárskych firiem v obci Viničky.</h2>
      <address>
        <time datetime="2019-12-09T15:40:00+00:00">09 Dec 2019, 15:40</time>
      </address>
      <p>Rozsudok nie je právoplatný. Prokurátor sa vyjadrí v zákonnej lehote a obžalovaný sa odvolal.</p>
      <p>Súd určil, že podnikateľ spôsobil štátu a Európskej únii škodu viac ako 2,8 milióna eur. Rozsudok nie je právoplatný. Prokurátor sa vyjadrí v zákonnej lehote a obžalovaný sa odvolal. Podľa súdu Duč ako konateľ Tokajskej spoločnosti Viničky a Vinárstvo Viničky verejné prostriedky vo výške viac ako 5,3 milióna eur nevynaložil hospodárne a efektívne, pretože nenakúpil zariadenia za najlepšiu cenu.</p>
      <p>Nenávratnú dotáciu viac ako 5,3 milióna eur mu poskytla Pôdohospodárska platobná agentúra. Podľa obžaloby mal technológiu na výrobu a spracovanie vína nakúpiť priamo od istej firmy z Pezinka a nie prostredníctvom reťazca ďalších subjektov, medzi ktorými bola aj spoločnosť odsúdeného Mikuláša Varehu.</p>
      <p>V reťazci bola okrem Varehovej aj firma, ktorá Dučovi dodala technologické zariadenie pre vinárske závody. Išlo pritom o spoločnosť, ktorej majiteľ dovtedy s takou komoditou neobchodoval, žiadne skúsenosti s výrobou vína nemá a v žiadnom vinárskom závode nikdy nebol. Súd zistil, že pri nákupe prostredníctvom spriaznených firiem sa cena zariadení niekoľkonásobne umelo zvýšila. Duč tvrdí, že je nevinný a tvrdí, že dotácia z eurofondov a štátu bola použitá na deklarovaný účel.</p>
      <p>V prípade podnikateľa Duča ide už o druhý verdikt. Prvý padol v marci 2016. Vtedy súd uznal vinu podľa obžaloby a podnikateľovi vymeral jedenásť rokov väzenia a stotisíc eur peňažný trest. Podnikateľ sa odvolal a Najvyšší súd vrátil vec na doplnenie dokazovania, ale ani na novom pojednávaní sa skutkové zistenia nezmenili.</p>
    </article>
  </body>
</html>