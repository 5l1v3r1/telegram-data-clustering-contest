<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/kontrowersyjne-polskie-mapy-w-serialu-netflixa-stowarzyszenie-grozi-sadem/"/>
    <meta property="og:site_name" content="Polsat News"/>
    <meta property="article:published_time" content="2019-12-09T15:58:00+00:00"/>
    <meta property="og:title" content="Kontrowersyjne polskie mapy w serialu Netflixa. Stowarzyszenie grozi sądem"/>
    <meta property="og:description" content="Stowarzyszenie Patria Nostra wezwało Netflixa, by w serialu historycznym usunął błędy dotyczące lokalizacji niemieckich nazistowskich obozów koncentracyjnych i zagłady. Stowarzyszenie żąda, by Netflix zamieścił informację, iż wspomniane obozy zakładane były przez Niemców na terenie okupowanej Polski."/>
  </head>
  <body>
    <article>
      <h1>Kontrowersyjne polskie mapy w serialu Netflixa. Stowarzyszenie grozi sądem</h1>
      <address>
        <time datetime="2019-12-09T15:58:00+00:00">09 Dec 2019, 15:58</time>
      </address>
      <p>
        <b>Stowarzyszenie Patria Nostra wezwało Netflixa, by w serialu historycznym usunął błędy dotyczące lokalizacji niemieckich nazistowskich obozów koncentracyjnych i zagłady. Stowarzyszenie żąda, by Netflix zamieścił informację, iż wspomniane obozy zakładane były przez Niemców na terenie okupowanej Polski.</b>
      </p>
      <related>
        <a href="https://www.polsatnews.pl/wiadomosc/2019-11-12/bbc-polska-reaguje-zloscia-na-dokument-netflixa/"/>
      </related>
      <p>Mec. Lech Obara, prezes Stowarzyszenia Patria Nostra, poinformował w poniedziałek, że stowarzyszenie wysłało wezwanie przedsądowe do Netflixa, amerykańskiej platformy oferującej dostęp do filmów i seriali.</p>
      <p>Miniserial dokumentalny "Iwan Groźny z Treblinki" (oryginalny tytuł: "The Devil Next Door") opowiada o Johnie Demianiuku, ukraińskim zbrodniarzu wojennym, strażniku obozu zagłady w Treblince podczas II wojny światowej.</p>
      <p>
        <b>Interwencja premiera i MSZ</b>
      </p>
      <p>W pierwszym odcinku serialu pokazano mapę Polski w dzisiejszych granicach z zaznaczonymi obozami zagłady, m.in. Auschwitz, Sobiborem, Treblinką i Płaszowem. Na amerykańską produkcję zareagował m.in. premier Mateusz Morawiecki i polski MSZ.</p>
      <p>
        <a href="https://www.polsatnews.pl/wiadomosc/2019-11-14/netflix-zapowiada-zmiany-ws/">
          <b>ZOBACZ: Netflix zapowiada zmiany w serialu "Iwan Groźny z Treblinki". "Efekt interwencji Morawieckiego"</b>
        </a>
      </p>
      <p>Jak argumentowało w poniedziałek stowarzyszenie Patria Nostra, "14 listopada 2019 r. na Twitterze - po apelach polskiego Ministerstwa Spraw Zagranicznych, Instytutu Pamięci Narodowej i samego Premiera RP Mateusza Morawieckiego, a także wielu stowarzyszeń i fundacji, Netflix zapewniał, że do map przedstawionych w serialu dokumentalnym »Iwan Groźny z Treblinki dodany zostanie tekst, wyjaśniający, że »obozy zagłady i koncentracyjne były zbudowane i prowadzone przez okupujący Polskę niemiecki reżim nazistowski«".</p>
      <figure>
        <iframe data-src="https://twitter.com/MSZ_RP/status/1193492314213236736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- To zobowiązanie nie zostało do tej pory wykonane - wskazało stowarzyszenie.</p>
      <p>Netflix przy mapie zamieścił adnotację, informującą, że są to "niemieckie obozy podczas II wojny światowej w okupowanej Polsce". Jednak zdaniem stowarzyszenia, to za mało.</p>
      <p>W wezwaniu przedsądowym stowarzyszenie Patria Nostra napisało, iż "od lat walczy o dobre imię Polski za granicą, m. in. monitorując media i prowadząc kampanię informacyjną".</p>
      <p>
        <b>"Fałszowanie historii"</b>
      </p>
      <p>"Nie sposób nie zauważyć, że wspomniana nieprawdziwa mapa w serialu Netflixa wpisuje się w trend fałszowania historii. (...)Sugeruje, że Polska była odpowiedzialna za założenie i prowadzenie obozów. Stanowi to fałszywy kod pamięci, który wdrukowuje z gruntu nieprawdziwe twierdzenia w świadomość tych, którzy takie treści zobaczyli. Jest to bardzo krzywdzące dla naszego kraju, który przecież tak bardzo ucierpiał podczas II Wojny Światowej. W niemieckich obozach koncentracyjnych najliczniej - po Żydach - ginęli właśnie Polacy"- napisano w wezwaniu przedsądowym.</p>
      <p>
        <a href="https://www.polsatnews.pl/wiadomosc/2019-11-11/pilnie-przygladamy-sie-sprawie-netflix-o-zastrzezeniach-do-serialu-iwan-grozny-z-treblinki/">
          <b>ZOBACZ: "Pilnie przyglądamy się sprawie". Netflix o zastrzeżeniach do serialu "Iwan Groźny z Treblinki"</b>
        </a>
      </p>
      <p>Stowarzyszenie żąda usunięcia mapy pojawiającej się w serialu, a przedstawiającej lokalizację niemieckich nazistowskich obozów koncentracyjnych i obozów zagłady w Auschwitz, Sobiborze, Treblince i Płaszowie w ramach obecnej granicy Polski.</p>
      <p>Chce także zamieszczenia w materiale filmowym jednoznacznej informacji, że wspomniane wyżej obozy były zakładane i prowadzone przez Niemców na terenach okupowanej Polski oraz przeprosin. Domaga się również zapłaty na rzecz Polskiego Związku Byłych Więźniów Politycznych Hitlerowskich Więzień i Obozów Koncentracyjnych.</p>
      <p>
        <a href="https://www.polsatnews.pl/wideo/zobacz-jak-szymon-holownia-oglosil-start-w-wyborach-prezydenckich_6761327/">WIDEO - Zobacz, jak Szymon Hołownia ogłosił start w wyborach prezydenckich</a>
      </p>
      <figure>
        <img src="https://r.dcs.redcdn.pl/http/o2/redefine/cp/h1/h12d3kx3z7o43xadsvj72ma5rpyneupk.jpg"/>
      </figure>
    </article>
  </body>
</html>