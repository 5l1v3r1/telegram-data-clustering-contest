<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2834369-cleni-bezpekovogo-komitetu-zustrilisa-z-pomicnikom-genseka-nato.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T15:34:00+00:00"/>
    <meta property="og:title" content="Члени безпекового комітету зустрілися з помічником Генсека НАТО"/>
    <meta property="og:description" content="Члени Комітету Верховної Ради з питань національної безпеки, оборони та розвідки зустрілися з помічником генерального секретаря НАТО з оборонних інвестицій Гордоном Девісом."/>
  </head>
  <body>
    <article>
      <h1>Члени безпекового комітету зустрілися з помічником Генсека НАТО</h1>
      <h2>Члени Комітету Верховної Ради з питань національної безпеки, оборони та розвідки зустрілися з помічником генерального секретаря НАТО з оборонних інвестицій Гордоном Девісом.</h2>
      <address>
        <time datetime="2019-12-09T15:34:00+00:00">09 Dec 2019, 15:34</time>
      </address>
      <p>Про це повідомила заступник голови комітету, член фракції “Слуга народу” Мар’яна Безугла у <a href="https://www.facebook.com/photo.php?fbid=10220306110353520&amp;set=a.10203462651277570&amp;type=3&amp;theater">Facebook</a>.</p>
      <p>“Зустрілися із помічником генерального секретаря НАТО з оборонних інвестицій Гордоном Девісом та друзями з Альянсу”, - написала Безугла.</p>
      <p>Депутат повідомила, що учасники зустрічі обговорили роботу Комітету з питань нацбезпеки, оборони та розвідки на шляху до реалізації курсу України в <a href="https://www.ukrinform.ua/tag-nato">НАТО</a>, трансформацію оборонно-промислового комплексу, зокрема, - ухвалення у першому читанні та подальше доопрацювання законопроєкту №2398-д "Про оборонні закупівлі".</p>
      <p>“Наш курс незмінний, а підтримка надихає”, - зазначила Безугла.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2833839-stoltenberg-rosia-ne-vorog-nato-ale-vona-napala-na-ukrainu.html">Столтенберг: Росія - не ворог НАТО, але вона напала на Україну</a>
      </blockquote>
      <p>Як повідомляв Укрінформ, 5 грудня Верховна Рада ухвалила в першому читанні законопроєкт №2398-д “Про оборонні закупівлі”.</p>
      <p>Як зазначається в пояснювальній записці до документа, законопроєктом передбачено ефективні механізми захисту вітчизняного виробника шляхом врахування інтересів виконавців держконтрактів із закупівлі товарів, робіт і послуг оборонного призначення, у тому числі – можливість коригування цін у випадку суттєвих змін фінансово-економічних умов виконання контрактів, застосування критерію “вартість життєвого циклу” під час відбору виконавців.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2831861-rada-uhvalila-u-persomu-citanni-zakonoproekt-pro-rozsekreceni-oboronni-zakupivli.html">Рада ухвалила у першому читанні законопроєкт про розсекречені оборонні закупівлі</a>
      </blockquote>
      <p>Розробники законопроєкту запевняють, що ухвалення цього закону забезпечить гармонізацію правил оборонних закупівель із стандартами країн-партнерів НАТО та ЄС.</p>
      <p>Водночас у Головному науково-експертному управлінні вважають, що доопрацьований законопроєкт фактично дублює більшість положень основного законопроєкту № 2398, майже не відрізняється від законопроєкту № 2398-1 та не враховує переважну більшість зауважень та пропозицій, які раніше надавали юристи.</p>
      <p>
        <i>Фото: Мар’яна Безугла у Facebook</i>
      </p>
    </article>
  </body>
</html>