<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/actualitate/ministrul-marcel-vela-il-ataca-pe-raed-arafat-nu-este-centrul-universului-549698.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="Ministrul Marcel Vela îl atacă pe Raed Arafat: Nu este centrul universului"/>
    <meta property="og:description" content="&quot;Nu este vorba de o persoană în sine, că văd că se polarizează, se fac discuţii, estimări, pronosticuri, cu privire la a fi sau a nu fi Arafat în continuare în fruntea Departamentului (Departamentul pentru Situaţii de Urgenţă - n.r.). Noi evaluăm întreaga activitate, întregul departament, întregul Inspectorat General şi această evaluare este la baza unor decizii care pot să-l implice, evident, şi pe domnul Arafat. Dar nu este domnul Arafat centrul universului şi pe dânsul noi acum avem o analiză personală. Întreaga activitate a Departamentului este importantă pentru România, salvarea nu o face domnul Arafat când se întâmplă ceva, o fac profesioniştii din Departament şi eu nu cred că România şi Departamentul stau într-o persoană, la fel cum Ministerul nu stă într-un politician care vine şi pleacă din acest minister&quot;, a spus Vela, la sediul MAI."/>
  </head>
  <body>
    <article>
      <h1>Ministrul Marcel Vela îl atacă pe Raed Arafat: Nu este centrul universului</h1>
      <address>
        <time datetime="2019-12-09T15:02:00+00:00">09 Dec 2019, 15:02</time>
      </address>
      <p>"Nu este vorba de o persoană în sine, că văd că se polarizează, se fac discuţii, estimări, pronosticuri, cu privire la a fi sau a nu fi Arafat în continuare în fruntea Departamentului (Departamentul pentru Situaţii de Urgenţă - n.r.). Noi evaluăm întreaga activitate, întregul departament, întregul Inspectorat General şi această evaluare este la baza unor decizii care pot să-l implice, evident, şi pe domnul Arafat. Dar nu este domnul Arafat centrul universului şi pe dânsul noi acum avem o analiză personală. Întreaga activitate a Departamentului este importantă pentru România, salvarea nu o face domnul Arafat când se întâmplă ceva, o fac profesioniştii din Departament şi eu nu cred că România şi Departamentul stau într-o persoană, la fel cum Ministerul nu stă într-un politician care vine şi pleacă din acest minister", a spus Vela, la sediul MAI.</p>
      <p><b><a href="https://www.antena3.ro/actualitate/raed-arafat-sunt-atacuri-continue-la-adresa-mea-549581.html">Citește și: Raed Arafat: „Sunt atacuri continue la adresa mea”</a></b><br/><br/>El a precizat că analiza va fi făcută de o echipă de la nivelul conducerii ministerului, iar finalizarea auditului ar putea avea loc chiar până la sfârşitul acestei săptămâni.<br/><br/>"Există în prezent corpul de audit care face verificări la toate armele, la toate subunităţile din subordinea MAI, după IGSU vor urma cei de la Jandarmerie, vor urma cei de la Poliţia de Frontieră, de la Poliţia Rutieră, pentru că auditul este normal şi firesc, l-am promis de la începutul mandatului, având în vedere faptul că nu s-a făcut o primire-predare nici cu domnul Fifor, nici cu doamna Dan (...) şi evident că trebuie făcută o evaluare pertinentă şi eficientă pentru a şti exact ce vom face în viitor", a explicat ministrul de Interne.</p>
      <footer><b>Sursă:</b> <a href="http://www.agerpres.ro/">Agerpres</a></footer>
    </article>
  </body>
</html>