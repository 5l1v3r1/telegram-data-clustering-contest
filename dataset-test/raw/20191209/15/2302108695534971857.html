<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/procurorul-general-bogdan-licu-acuzat-de-inca-un-plagiat-o-carte-aparuta-in-2005-preia-fara-citare-fragmente-din-legi-si-articole.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T15:34:13+00:00"/>
    <meta property="og:title" content="Procurorul general Bogdan Licu, acuzat de încă un plagiat: o carte apărută în 2005 preia fără citare fragmente din legi și articole"/>
    <meta property="og:description" content="Jurnalistul Sorin Semeniuc arată într-o anchetă publicată de Centrul Român pentru Jurnalism de Investigație (CRJI) că Bogdan Licu, procurorul general"/>
  </head>
  <body>
    <article>
      <h1> Procurorul general Bogdan Licu, acuzat de încă un plagiat: o carte apărută în 2005 preia fără citare fragmente din legi și articole </h1>
      <address><time datetime="2019-12-09T15:34:13+00:00">09 Dec 2019, 15:34</time> by <a rel="author">Redacția</a></address>
      <p>Jurnalistul Sorin Semeniuc arată <a href="https://linx.crji.org/2019/12/09/recidivistul-licu-procurorul-general-plagiator-in-serie/">într-o anchetă</a> publicată de Centrul Român pentru Jurnalism de Investigație (CRJI) că Bogdan Licu, procurorul general interimar al României, a scris un capitol întreg (”Criminogeneza corupției”), într-o carte care a apărut în 2005, copiind fragmente din opt surse pe care nu le-a citat. În urmă cu câțiva ani, Hotnews dezvăluia că actualul procuror general a copiat masiv și în teza de doctorat susținută în 2011, la Academia Națională de Informații ”Mihai Viteazul”, precum și într-un proiect de management.</p>
      <p>”Criminogeneza corupției” a apărut în volumul ”Neliniștile Insecurității” (pag. 187-196), carte coordonată, la Editura Tritonic, de profesorul universitar Cristian Troncotă, la acea vreme angajat la Academia Națională de Informații, arată Sorin Semeniuc pe <a href="https://linx.crji.org/2019/12/09/recidivistul-licu-procurorul-general-plagiator-in-serie/">crji.org</a>.</p>
      <p>În prima pagină a articolului, Licu preia fragmente din două acte legislative – Hotărârea numărul 836 din 18 decembrie 2001 privind adoptarea de către Parlament a Strategiei de Securitate Națională a României și Hotărârea 1065 din 25 octombrie 2001 privind aprobarea Programului naţional de prevenire a corupţiei şi a Planului naţional de acţiune împotriva corupţiei.</p>
      <p>Chiar dacă sunt documente legislative, preluarea unor fragmente, cuvânt cu cuvânt, face obligatorie menționarea lor într-o notă de subsol sau bibliografie, lucru care în textul lui Licu nu a avut loc.</p>
      <p>Un fragment consistent a copiat actualul procuror general, din nou fără a menționa sursa, dintr-un articol publicat de Alexandru Boroi și Norel Neagu, în numărul 4 din 2003 al Revistei ”Dreptul”. De la cei doi, Licu a înlăturat trei note de subsol. Astfel, a lăsat impresia că ideile îi aparțin în totalitate.</p>
      <p>Din volumul ”Sociologia crimei și criminalității”, scris de Sorin Rădulescu și Dan Banciu și publicat în 1996, la Casa de editură și presă Șansa SRL, Licu a procedat la fel ca mai sus: preluat și nemenționat.</p>
      <p>Licu a copiat și de la V.M. Cuşnir, un basarabean autor al cărții ”Corupţia: – reglementări de drept; activităţi de prevenire şi combatere. Partea I. Monografie”, Chişinău, Academia de Poliţie Ştefan cel Mare.</p>
      <p>Tot la capitolul ”sursă legislativă”, de asemenea fără a fi citată, este un fragment dintr-o ”Expunere de motive” la o Lege din 2002, expunere semnată de premierul din acea vreme, Adrian Năstase.</p>
      <p>Citește articolul integral pe <a href="https://linx.crji.org/2019/12/09/recidivistul-licu-procurorul-general-plagiator-in-serie/">crji.org. </a></p>
      <p>
        <i>sursa foto: Inquam Photos/ George Călin</i>
      </p>
    </article>
  </body>
</html>