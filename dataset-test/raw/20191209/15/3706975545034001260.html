<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/domace/1984361_ministerka-kalavska-sa-rozhodla-podat-demisiu"/>
    <meta property="og:site_name" content="tvnoviny.sk"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="Ministerka Kalavská sa rozhodla podať demisiu"/>
    <meta property="og:description" content="Jej kancelária bude v utorok kontaktovať Prezidentský palác."/>
  </head>
  <body>
    <article>
      <h1>Ministerka Kalavská sa rozhodla podať demisiu</h1>
      <h2>Jej kancelária bude v utorok kontaktovať Prezidentský palác.</h2>
      <address><time datetime="2019-12-09T15:45:00+00:00">09 Dec 2019, 15:45</time> by <a rel="author">BRATISLAVA/TASR, zg</a></address>
      <p>Ministerka zdravotníctva Andrea Kalavská sa rozhodla podať demisiu.</p>
      <p>Oznámila to redakciám cez mail jej hovorkyňa Zuzana Eliášová s tým, že jej kancelária  bude v utorok (10. 12.) kontaktovať Prezidentský palác.</p>
      <p>Šéfka rezortu sa pre odchod z funkcie rozhodla iba päť dní po tom, ako vláda (4. 12.) stiahla návrh reformy nemocníc, tzv. stratifikáciu, z rokovania parlamentu.</p>
      <p>"Viete, veľa som nad tým, samozrejme, rozmýšľala. V stredu som mala chuť, stále má človek chuť odísť, pretože tak, ako sa správa niekto k svojmu ministrovi, ako sa správali ku mne, si myslím, že nie je adekvátne. Cítila som sa veľmi zle," komentovala.</p>
      <p>"Stále si myslím, že takto sa nemá správať k svojmu ministrovi, ako sa zachovala strana Smer-SD ku mne," podotkla.</p>
      <h3>Prezidentka sa musí zotaviť z choroby</h3>
      <p>Prezidentka SR Zuzana Čaputová sa bude demisiou ministerky zdravotníctva Andrey Kalavskej (nominantka Smeru-SD) zaoberať hneď po tom, ako sa zotaví po chorobe a vráti sa do úradu. Pre TASR to povedal hovorca prezidentky Martin Strižinec.</p>
      <p>"Pani prezidentka sa lieči z akútneho zápalu dýchacích ciest, a preto musela zrušiť svoj pracovný program na najbližšie dni. O demisii pani ministerky zatiaľ nebola informovaná oficiálne," podotkol hovorca.</p>
      <h3>S ministerkou sa stretol premiér</h3>
      <p>S Kalavskou sa vo štvrtok (5. 12.) stretol premiér Peter Pellegrini (Smer-SD). Po rokovaní vyhlásil, že chce, aby Kalavská na ministerstve zotrvala a vyjadril jej plnú podporu.</p>
      <p>Predseda vlády veril, že ministerka svoj postoj prehodnotí. Rozhodnutie stiahnuť reformu z parlamentu nepovažuje za Kalavskej neúspech. "Práve naopak, pani ministerku považujem za správnu osobu na správnom mieste," skonštatoval premiér s tým, že urobila v rezorte obrovské množstvo práce a je čo ešte robiť aj do konca volebného obdobia.</p>
      <p>Reforma nemocníc mala pacientom priniesť kvalitnejšiu zdravotnú starostlivosť, meranú cez lepšie výsledky liečby. Nemocnice mali postupne nastaviť kritériá, ktoré to mali zabezpečiť, ako napríklad minimálny počet výkonov za rok. Napríklad pri pôrodoch to mal byť najprv limit 320 na rok, neskôr to malo byť raz toľko. Ak by to nemocnica v budúcnosti nesplnila, zdravotná poisťovňa by jej nemohla výkony zazmluvniť.</p>
    </article>
  </body>
</html>