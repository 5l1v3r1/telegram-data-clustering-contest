<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3998649797632433065/%D8%AC%D8%B2%D8%A6%DB%8C%D8%A7%D8%AA-%D8%AF%D8%B1%D8%A2%D9%85%D8%AF-%D9%86%D9%81%D8%AA-%D9%88-%DA%AF%D8%A7%D8%B2-%D8%AF%D8%B1-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T15:58:02+00:00"/>
    <meta property="og:title" content="جزئیات درآمد نفت و گاز در سال آینده"/>
    <meta property="og:description" content="با کاهش درآمدهای نفتی و پیش‌بینی‌های انجام شده درآمد نفت و گاز در سال آینده به ۲۲.۲ میلیارد دلار می‌رسد."/>
  </head>
  <body>
    <article>
      <h1>جزئیات درآمد نفت و گاز در سال آینده</h1>
      <address>
        <time datetime="2019-12-09T15:58:02+00:00">09 Dec 2019, 15:58</time>
      </address>
      <pre> با کاهش درآمدهای نفتی و پیش‌بینی‌های انجام شده درآمد نفت و گاز در سال آینده به ۲۲.۲ میلیارد دلار می‌رسد. </pre>
      <p>به گزارش <a href="http://jamejamonline.ir/">جام جم آنلاین</a> از ایسنا، با تحمیل تحریم‌ها و به دنبال آن کاهش صادرات نفت در سال جاری پیش‌بینی بر این است که صادرات نفت در سال آینده از یک میلیون و ۵۰۰ هزار بشکه در روز به حدود یک میلیون بشکه برسد.</p>
      <p>هر بشکه نفت معادل ۵۰ دلار پیش‌بینی شده که در سال جاری حدود ۵۵ دلار بوده است، البته طبق اعلام سازمان برنامه و بودجه متوسط قیمت فروش هر بشکه نفت در ماه‌های اخیر به ۶۳ دلار نیز رسیده ست و بر خلاف برخی اظهارات، پیش‌بینی ها خوشبینانه نیست و باید بتوان نفت فروخت.</p>
      <p>همچنین مبنای تبدیل دلار به ریال و به عبارتی نرخ تسعیر دلار ۴۲۰۰ تومان در نظر گرفته شده که در مقایسه با میانگین موزون نرخ ۵۴۰۰ تومانی که برای سال جاری در نظر گرفته شده بود کاهش دارد، اما در مجموع برابر با همان نرخ ۴۲۰۰ تومانی است که دولت برای کالاهای اساسی مورد استفاده قرار داد.</p>
      <p>در سال آینده مجموع درآمد نفت و گاز به ۲۲.۲ میلیارد دلار می‌رسد که از محل ۱۸.۲ میلیارد دلار صادرات نفت و چهار میلیارد دلار صادرات گاز به دست خواهد آمد.</p>
      <p>این در حالی است که در آمد ریالی صادرات نفت حدود ۴۸ هزار میلیارد تومان پیش‌بینی شده در مقایسه با درآمد ناشی از صادرات نفت مصوب در بودجه سال جاری که حدود ۱۵۰ هزار میلیارد تومان بود تا ۱۰۰ هزار میلیارد تومان کاهش دارد.</p>
      <p>از رقم ۲۲.۲ میلیارد دلاری ناشی از درآمد نفتی باید ۳۶ درصد معادل هشت میلیارد دلار به سهم صندوق توسعه ملی اختصاص پیدا کند، ۱۴.۵ درصدی برای شرکت ملی نفت با ۳.۲ میلیارد دلار پرداخت می‌شود و ۴۹.۵ درصد برای دولت باقی‌ می‌ماند که حدود ۱۱ میلیارد دلار خواهد بود.</p>
      <p>البته دولت در لایحه واریز ۲۰ درصدی سهم صندوق توسعه ملی را مطرح کرده که در این حالت از سهم ۳۶ درصدی ۱۶ درصد پرداخت نخواهد شد و از هشت میلیاردی که سهم صندوق توسعه ملی استد، ۱۶ درصد در قالب تسهیلات به دولت باز خواهد گذشت.</p>
      <p>از درآمدهای نفتی که برای دولت ایجاد می‌شود برای پروژه‌های عمرانی و همچنین تامین کالاهای اساسی با نرخ ۴۲۰۰ تومان استفاده خواهد شد.</p>
    </article>
  </body>
</html>