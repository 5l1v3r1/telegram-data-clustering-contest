<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918123.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T15:08:00+00:00"/>
    <meta property="og:title" content="همتی: شبکه‌هایی در خارج از کشور برای افزایش نرخ ارز تلاش می‌کنند/ ثبات را به بازار ارز بر می‌گردانیم"/>
    <meta property="og:description" content="به گزارش صدا و سیما، عبدالناصر همتی در حاشیه بازدید از کارخانه نوآوری آزادی در خصوص نوسانات اخیر نرخ ارز گفت: صبر ما زیاد است و همانطور که در یک سال گذشته نرخ ارز را کنترل کردیم و متناسب با ارزش ذاتی آن نرخ‌ها تعدیل شد، اکنون نیز این تلاش را برای بازگرداندن ثبات به بازار ادامه می‌دهیم و امیدواری زیادی وجود دارد که شرایط به روال طبیعی گذشته باز گردد."/>
  </head>
  <body>
    <article>
      <h1>همتی: شبکه‌هایی در خارج از کشور برای افزایش نرخ ارز تلاش می‌کنند/ ثبات را به بازار ارز بر می‌گردانیم</h1>
      <address>
        <time datetime="2019-12-09T15:08:00+00:00">09 Dec 2019, 15:08</time>
      </address>
      <p>رئیس کل بانک مرکزی با بیان این که با موضوع نرخ ارز و نوسانات آن هیجانی برخورد نمی‌کنیم و ثبات را به بازار ارز برمی گردانیم گفت: بر اساس اطلاعات ما شبکه‌هایی در خارج از کشور برای افزایش نرخ ارز تلاش می‌کنند.</p>
      <p>به گزارش صدا و سیما، عبدالناصر همتی در حاشیه بازدید از کارخانه نوآوری آزادی در خصوص نوسانات اخیر نرخ ارز گفت: صبر ما زیاد است و همانطور که در یک سال گذشته نرخ ارز را کنترل کردیم و متناسب با ارزش ذاتی آن نرخ‌ها تعدیل شد، اکنون نیز این تلاش را برای بازگرداندن ثبات به بازار ادامه می‌دهیم و امیدواری زیادی وجود دارد که شرایط به روال طبیعی گذشته باز گردد.</p>
      <p>رئیس کل بانک مرکزی گفت: با موضوع نرخ ارز و نوسانات آن هیجانی برخورد نمی‌کنیم و ثبات را به بازار ارز برمی گردانیم.</p>
      <p>وی گفت: شوک قیمتی بنزین و فضای روانی که از داخل و خارج از کشور بر اقتصاد حاکم شد بخشی از علت این افزایش قیمت ارز بود و از طرف دیگر فضاسازی که درباره لایحه بودجه سال آینده از دیروز انجام شد و تلاش کردند بگویند بودجه مشکل دارد و اقتصاد را پولی می‌کند، شوک‌هایی است که طرفداران بالا بردن نرخ ارز آن را ایجاد می‌کنند.</p>
      <p>وی افزود: بر اساس اطلاعات ما شبکه‌هایی در خارج از کشور نیز برای افزایش نرخ ارز تلاش می‌کنند.</p>
      <p>همتی گفت: بی‌ثباتی در عراق نیز در این زمینه بی‌تاثیر نبوده و کمی میزان صادرات ما را مختل کرده است علاوه بر اینکه در پایان سال میلادی تسویه حساب شرکت‌ها با طرف‌های خارجی شدید است و همین موضوع تقاضا را افزایش می‌دهد.</p>
      <p>رئیس کل بانک مرکزی در خصوص حمایت از شرکت‌های دانش بنیان گفت: سهم این شرکت‌ها در اقتصاد در حال افزایش است و شبکه بانکی نیز تلاش می‌کند که تامین مالی این شرکت‌ها را شتاب دهد.</p>
      <p>وی گفت: در ۸ ماه نخست امسال میزان تسهیلات بانکی برای شرکت‌های دانش بنیان با ۵۲ درصد رشد به هفت هزار میلیارد تومان رسیده است.</p>
      <p>وی افزود: در خصوص کالا‌هایی مانند دارو و تجهیزات پزشکی سالانه سه و نیم میلیارد دلار واردات با ارز ۴۲۰۰ تومانی داریم که می‌توانیم با کمک شرکت‌های دانش‌بنیان برای قطع وابستگی به این واردات قدم برداریم.</p>
    </article>
  </body>
</html>