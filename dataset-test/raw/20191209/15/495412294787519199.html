<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-al-35-crollo-m5s-al-155-renzi-tallona-fi-pd-in-calo/1958112/"/>
    <meta property="og:site_name" content="IlSussidiario"/>
    <meta property="article:published_time" content="2019-12-09T15:37:37+00:00"/>
    <meta property="og:title" content="Sondaggi politici/ Crolla fiducia nel governo Conte: per 54% cadrà nel 2020"/>
    <meta property="og:description" content="Sondaggi politici, la Lega al top e il Pd in calo: M5s sotto il 16%. Crolla fiducia nel governo Conte: per 54% l'esecutivo cadrà nel 2020 per le Regionali."/>
  </head>
  <body>
    <article>
      <h1>Sondaggi politici/ Crolla fiducia nel governo Conte: per 54% cadrà nel 2020</h1>
      <h2>Sondaggi politici, la Lega al top e il Pd in calo: M5s sotto il 16%, Renzi in difficoltà sulla Manovra. Crolla fiducia nel governo Conte: per 54% l’esecutivo cadrà nel 2020 per le Regionali</h2>
      <address><time datetime="2019-12-09T15:37:37+00:00">09 Dec 2019, 15:37</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p>Crolla la fiducia nel <b>governo</b> guidato da <b>Giuseppe Conte</b>. Questo è il dato che emerge dal sondaggio di <b>Monitor Italia</b>, frutto della collaborazione tra l’agenzia Dire e l’istituto Tecnè. Quasi il 70 per cento degli elettori non ha fiducia nell’<b>esecutivo M5s-Pd</b>. Per la precisione, è il 68,3 per cento a non avere fiducia nel governo. Invece il 26 per cento ha fiducia e il 5,7 non ha un’opinione precisa. Proprio questo dato sta cambiando nelle ultime settimane: sempre più elettori passano dal non esprimere a non avere fiducia nel governo. Questa percentuale si è dimezzata rispetto al 25 ottobre. Di pari passo è cresciuta la sfiducia, salita dal 57,3 per cento al dato attuale, maggiore di oltre dieci punti. In molti ritengono che le <b>Regionali del 2020</b> possano causare un terremoto politico, quindi alla caduta del governo: lo crede il 54,2 per cento delle persone che hanno partecipato al sondaggio. Solo il 26 per cento del campione crede nella tenuta della maggioranza e nel fatto che arrivi a fine legislatura, cioè nel 2023. (agg. di Silvana Palazzo)</p>
      <h4>EUROMEDIA (6 DICEMBRE): REGIONALI DECISIVE PER TENUTA GOVERNO?</h4>
      <p>«<i>Noi abbiamo fatto un sondaggio per Porta a Porta dove è riportato che il 50% degli italiani è convinto che con le elezioni regionali in Emilia Romagna e Calabria, ma anche con quelle che ci saranno in primavera, cadrà il governo</i>», ha spiegato la direttrice dei sondaggi politici Euromedia Research, <b>Alessandra Ghisleri,</b> intervenendo stamani a L’Aria che Tira su La7. La <b>Lega</b> resta al top e la <a href="https://www.ilsussidiario.net/news/mes-meloni-protesta-al-consiglio-ue-blocchiamo-il-salva-stati-m5s-firmi-con-cdx/1958186/"><b>Meloni continua il percorso di stabile crescita nel consenso</b></a>, di contro il <b>Governo</b> paga dazio le continue liti interne su praticamente tutti i nodi politici di questa fine 2019: secondo la Ghisleri dunque, «<i>Un italiano su due è convinto che queste litigiosità non porteranno avanti questo governo per molto tempo</i>». Guadagna leggermente <b>Renzi con Italia Viva</b>, anche se la stessa direttrice Euromedia ammette «<i>il tema di Renzi è legato al fatto che evidentemente non si vuole intestare una Manovra che lo mette in difficoltà con determinate parti produttive del Paese. Che sia la sugar tax, la plastic tax o quella sulle auto aziendali, queste imposte hanno un forte peso</i>».</p>
      <h4>TERMOMETRO POLITICO (6 DICEMBRE): LE INTENZIONI DI VOTO</h4>
      <p>Gli ultimi <a href="https://www.ilsussidiario.net/news/sondaggi-politici-fratelli-ditalia-al-10-boom-di-meloni-italiani-sovranisti/1957696/"><b>sondaggi politici</b></a> presentati da Termometro Politico a Coffee Break su La7 lo scorso 6 dicembre stravolgono quanto visto ad esempio solo <a href="https://www.ilsussidiario.net/news/sondaggi-politici-lega-sotto-30-ma-sale-salvini-boom-fdi-all11-pd-m5s-vicini/1957916/"><b>ieri con quelli analizzati da Demos:</b></a> la <b>Lega al 34,9%</b> e in costante ascesa è tutto uno scenario diverso da quello 29,5% sondato dagli ultimi dati per Repubblica, anche se questo è il “sale” dei sondaggi, realistici ma non sempre coincidenti con l’esatto stato di consenso per partiti e leader. In attesa delle <a href="https://www.ilsussidiario.net/news/scenario-voto-in-calabria-il-pd-usa-il-proporzionale-per-spaccare-il-centrodestra/1958063/"><b>Regionali</b></a> dove si potrà avere un primo vero test probante sullo stato di salute di Governo e opposizione, i sondaggi politici di Termometro danno oltre ad un <b>Salvini</b> in testa anche un <b>Movimento 5 Stelle e un Partito Democratico</b> in calo. Per i dem di Zingaretti il 18,6% rappresenta un brutto stop, per i grillini di <a href="https://www.ilsussidiario.net/news/geo-finanza-il-silenzio-sospetto-di-di-maio-sulla-wto/1957962/"><b>Di Maio</b></a> invece il 15,5% è una sofferta conferma del trend negativo di questi ultimi mesi. Le intenzioni di voto a Coffee Break confermano le difficoltà del Governo ma anche la potenzialità tutta in crescita dell’opposizione: oltre a Salvini è <b>Fratelli d’Italia con il 10,2%</b> a rappresentare la seconda spalla tutt’altro che minoritaria per la coalizione di <b>Centrodestra</b>.</p>
      <h4>SONDAGGI TERMOMETRO (6 DICEMBRE): GOVERNO QUANTO DURA?</h4>
      <p>Meloni al top, <b>Berlusconi</b> flop: i sondaggi politici Termometro vedono scendere ancora <b>Forza Italia</b> addirittura fino al 5,5%, tallonata ormai a pochi voti da <a href="https://www.ilsussidiario.net/news/dietro-le-quinte-la-tattica-afghana-di-renzi-per-sostituire-conte/1957840/"><b>Italia Viva di Matteo Renzi</b></a>: l’unico partito in crescita nella compagine di <b>Governo</b>, i renziani vedono probabilmente premiata l’opposizione interna allo stesso Conte-2 su <a href="https://www.ilsussidiario.net/news/manovra-e-politica-il-piano-b-di-renzi-dietro-laccordicchio-sulle-micro-tasse/1957675/"><b>Manovra e tasse.</b> </a>Chiudono le intenzioni di voto la <b>Sinistra</b> al 2,2%, il nuovo partito di <b>Calenda</b> “Azione” all’1,7%, <b>+Europa di Emma Bonino</b> in caduta libera al 1,6%, i <b>Verdi</b> all’1,3%, <b>Partito Comunista</b> all’1% e <b>Cambiamo di Toti</b> allo 0,5%. In una seconda domanda posta dai sondaggi Termometro agli elettori intervistati viene sostanzialmente tirata la conclusione: tra <a href="https://www.ilsussidiario.net/news/fondo-salva-stati-cosi-il-mes-puo-essere-smontato/1957209/"><b>Mes</b></a>, <b>prescrizione-giustizia</b> e tasse, la maggioranza è sempre più litigiosa e fratturata; «<i>secondo lei quanto durerà il Governo?</i>». Ecco che il 44% si dice spietato contro i giallorossi: “solo fino a Primavera 2020”, ovvero attorno alle nuove Regionali che vi saranno prima dell’estate. Solo il <b>15,7% crede che il Conte-2 possa arrivare alla fine della legislatura,</b> mentre il 19,4% è convinto che il <a href="https://www.ilsussidiario.net/news/conte-da-mattarella-per-la-manovra-premier-al-quirinale-incontro-interlocutorio/1957613/"><b>Governo Pd-M5s-LeU-Iv</b> </a>possa durare appena dopo l’elezione del Presidente della Repubblica, nel 2022. Da ultimo, il 7,8% è convinto che qualcuno stacchi la spina di Palazzo Chigi nel 2021, prima dell’elezione del successore di <b>Mattarella</b>.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/formigli-minacciato-girano-foto-di-casa-mia-renzi-solidale-ma-con-me-doveri/1958361/"/>
        <a href="https://www.ilsussidiario.net/news/manovra-liti-conte-a-gennaio-tagliando-governo-pd-no-sospesi-tra-m5s-e-renzi/1958356/"/>
        <a href="https://www.ilsussidiario.net/news/lucia-annunziata-gaffe-con-matteo-salvini-video-si-e-messo-un-coglioncino/1958271/"/>
        <a href="https://www.ilsussidiario.net/news/mes-meloni-protesta-al-consiglio-ue-blocchiamo-il-salva-stati-m5s-firmi-con-cdx/1958186/"/>
        <a href="https://www.ilsussidiario.net/news/spillo-commissioni-parlamentari-dinchiesta-via-a-regeni-stop-a-banche-e-forteto/1958032/"/>
        <a href="https://www.ilsussidiario.net/news/scenario-voto-in-calabria-il-pd-usa-il-proporzionale-per-spaccare-il-centrodestra/1958063/"/>
      </related>
    </article>
  </body>
</html>