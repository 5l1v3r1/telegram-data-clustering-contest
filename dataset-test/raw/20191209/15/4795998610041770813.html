<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/karton-toplayanlardan-belediye-onunde-sirket-tepkisi,851464"/>
    <meta property="og:site_name" content="T24"/>
    <meta property="article:published_time" content="2019-12-09T15:36:00+00:00"/>
    <meta property="og:title" content="Karton toplayanlardan belediye önünde 'şirket' tepkisi"/>
    <meta property="og:description" content="Belediye önünde sinir krizi geçiren bir kişi kesici aletle kendini yaraladı"/>
  </head>
  <body>
    <article>
      <h1>Karton toplayanlardan belediye önünde 'şirket' tepkisi</h1>
      <h2>Belediye önünde sinir krizi geçiren bir kişi kesici aletle kendini yaraladı</h2>
      <address>
        <time datetime="2019-12-09T15:36:00+00:00">09 Dec 2019, 15:36</time>
      </address>
      <p>Zonguldak'ta sokaklardan karton toplayarak geçimini sağlayanlar, belediyenin toplama işini geri dönüşüm şirketine vereceği iddiası üzerine belediye binası önünde toplanarak, tepki gösterdi.<br/>Kent merkezinde kartonları toplayarak geçimini sağlayan bir grup, toplama işinin geri dönüşüm şirketine verileceği iddiası üzerine Zonguldak Belediyesi önünde toplandı. Atık toplamalarının yasaklanacağını söyleyen grup, Belediye Başkanı <b>Ömer Selim Alan</b> ile görüşmek istedi. Başkan Alan’ın yurt dışında olması nedeniyle görüşemeyen karton toplayıcıları ile belediye çalışanları arasında tartışma çıktı. Binaya güvenlik amacıyla polis ekipleri sevk edildi.<br/>Belediye önünde sinir krizi geçiren bir kişi ise kesici aletle kendini yaraladı.<br/>Başkan Alan, belediye çalışanlarının durumu bildirmesi üzerine, karton toplayıcılarından birisiyle cep telefonunda görüştü. Telefonda görüşen kişi, "Başkanım evet burada toplanmak bize yakışmıyor ancak bize toplama işini şirkete verdiğiniz söylendi. Ben 10 gündür alışveriş merkezinden karton alamıyorum. Bize 'yasak' diyorlar" dedi.<br/>Başkan Alan da, "Perşembe gününe kadar toplamaya devam edin. Ben gelince sizinle görüşeceğim" yanıtını verdi.<br/>Bir süre daha belediye önünde bekleyen kalabalık daha sonra dağıldı. (DHA)</p>
    </article>
  </body>
</html>