<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/pojisteni-vstupenek-je-mezi-cechy-popularni_536335.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T15:20:00+00:00"/>
    <meta property="og:title" content="Pojištění vstupenek je mezi Čechy populární"/>
    <meta property="og:description" content="Zájem Čechů o pojištění vstupenek pro případ, kdy se na akci nemůžou dostavit, roste. ERV evropská pojišťovna zaznamenala od roku 2010, kdy začala toto..."/>
  </head>
  <body>
    <article>
      <h1>Pojištění vstupenek je mezi Čechy populární</h1>
      <address><time datetime="2019-12-09T15:20:00+00:00">09 Dec 2019, 15:20</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Zájem Čechů o pojištění vstupenek pro případ, kdy se na akci nemůžou dostavit, roste. ERV evropská pojišťovna zaznamenala od roku 2010, kdy začala toto pojištění nabízet, desetinásobný nárůst prodaných pojistek. Nyní jich prodá kolem 100 tisíc ročně, řekl mluvčí ERV Evropské pojišťovny Vlastimil Divoký.</b>
      </p>
      <p>Pokud se někdo nemůže zúčastnit třeba koncertu, na který si již koupil vstupenku, díky pojištění získá plné vstupné zpět. U vstupenek nad 5000 korun klienti musí počítat s dvacetiprocentní spoluúčastí z ceny lístku. Pojistit se dají vstupenky až do 50 tisíc korun. "Vysoké ceny vstupenek a dlouhá doba od jejich zakoupení do samotného konání akce představují nemalé riziko," uvedl Divoký.</p>
      <p>Pojištění vstupenek lze uplatnit například při onemocnění či úrazu návštěvníka či jeho blízkých, zdravotních komplikacích v důsledku těhotenství, ale i kvůli rozsáhlému poškození bydliště nebo přestěhování se do velké vzdálenosti od místa konání akce.</p>
      <p>Pojistné závisí na ceně vstupenky a začíná od 29 korun. "Obecně lze říci, že cena pojištění odpovídá přibližně pěti procentům z ceny vstupenky," dodal Divoký.</p>
      <p>Celý pojistný trh letos vzroste podle odhadů pojišťovací skupiny Uniqa o pět procent.</p>
    </article>
  </body>
</html>