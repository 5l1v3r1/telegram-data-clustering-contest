<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/12/google-umozliwi-sledzenie-paczek-w-wyszukiwarce/"/>
    <meta property="og:site_name" content="CHIP"/>
    <meta property="article:published_time" content="2019-12-09T15:59:19+00:00"/>
    <meta property="og:title" content="Google umożliwi śledzenie paczek w wyszukiwarce"/>
    <meta property="og:description" content="Już niedługo śledzenie paczek będzie dostępne bezpośrednio w wynikach wyszukiwania. Google kolejny raz ułatwi nam życie i oszczędzi klikania. Już niedługo bezpośrednio w wynikach wyszukiwania będziemy mogli sprawdzić status przesyłek, które nadaliśmy, a także tych, na które oczekujemy. Google planuje kolejny raz ułatwić nam życie. Google na swoim blogu poinformowało , że do zestawu możliwości wyszukiwarki, dodaje nową. Będzie nią śledzenie paczek bez konieczności przechodzenia na strony firm kurierskich, czy też poczty. Koncern motywuje decyzję faktem, że ludzie bardzo często wpisują w wyszukiwarkę “[x] śledzenie paczek”, gdzie x to nazwa przedsiębiorstwa, które ma przesyłkę dostarczyć. Jeśli pod uwagę weźmiemy wyniki wyszukiwania w Polsce, to okazuje się, że to rzeczywiście popularne zapytania. Każdego miesiąca ponad 2 mln razy poszukujemy stron najbardziej popularnych firm. I dotyczy to tylko zapytań zawierających słowo „śledzenie”. Gdyby dodać do tego „szukanie”, lub po prostu zestaw „[x] paczki”, to może…"/>
  </head>
  <body>
    <article>
      <h1>Google umożliwi śledzenie paczek w wyszukiwarce</h1>
      <address><time datetime="2019-12-09T15:59:19+00:00">09 Dec 2019, 15:59</time> by <a rel="author">Aleksandra Grendys</a></address>
      <p>
        <b>Już niedługo bezpośrednio w wynikach wyszukiwania będziemy mogli sprawdzić status przesyłek, które nadaliśmy, a także tych, na które oczekujemy. Google planuje kolejny raz ułatwić nam życie.</b>
      </p>
      <p>Google na swoim blogu <a href="https://webmasters.googleblog.com/2019/12/package-tracking-early-access-program.html">poinformowało</a>, że do zestawu możliwości wyszukiwarki, dodaje nową. <b>Będzie nią śledzenie paczek bez konieczności przechodzenia na strony firm kurierskich, czy też poczty.</b> Koncern motywuje decyzję faktem, że ludzie bardzo często wpisują w wyszukiwarkę “[x] śledzenie paczek”, gdzie x to nazwa przedsiębiorstwa, które ma przesyłkę dostarczyć. Jeśli pod uwagę weźmiemy wyniki wyszukiwania w Polsce, to okazuje się, że to rzeczywiście popularne zapytania. Każdego miesiąca ponad 2 mln razy poszukujemy stron najbardziej popularnych firm. I dotyczy to tylko zapytań zawierających słowo „śledzenie”. Gdyby dodać do tego „szukanie”, lub po prostu zestaw „[x] paczki”, to może okazać się, że liczba ta dodatkowo wzrośnie.</p>
      <p><b>Funkcja śledzenia paczki w Google sprawi, że nie trzeba będzie wchodzić na stronę firmy.</b> Wystarczy, że w polu tekstowym podamy numer przesyłki, a otrzymamy wszystkie informacje dotyczące jej statusu. Wraz z datą planowanego doręczenia. Oczywiście znajdą się tam linki do szczegółowego widoku w witrynie przedsiębiorstwa, a także numer telefonu, żeby móc się z nim skontaktować. Całość ma wyglądać tak:</p>
      <figure>
        <img src="https://www.chip.pl/uploads/2019/12/JIg752zm.png"/>
        <figcaption>Trzeba przyznać, że jest to opcja dużo bardziej wygodna, niż bieżące rozwiązania (graf. Google)</figcaption>
      </figure>
      <p>Firmy kurierskie ze wszystkich krajów mogą się zapisywać do programu <a href="https://www.chip.pl/tag/google/">Google</a>, a także zgłaszać swoje uwagi dotyczące jego funkcjonowania. Wydaje się, że w tym przypadku funkcja wyszukiwarki jest jak najbardziej trafiona. Szczególnie, że to przedsiębiorstwa zajmujące się dostarczaniem przesyłek wskazują dane, które ma otrzymać użytkownik. Zupełnie inaczej, niż w przypadku grafów wiedzy, które mogą być powodem co najmniej konsternacji. Dość wspomnieć, że Google swego czasu „zaciągało” treść zagadek i przekonywało, że koń ma 6 nóg, a krowa całe 2.</p>
      <figure>
        <img src="https://www.chip.pl/uploads/2019/12/q0zaEfhH.png"/>
        <figcaption>Aktualne wyniki wyszukiwania nie wprowadzą w błąd nawet tych, którzy nie widzieli, jaki jest koń (graf. Reddit)</figcaption>
      </figure>
      <p>Technologiczny gigant również w przypadku innych zapytań oszczędza swoim użytkownikom wysiłku. Pytania o pogodę, przelicznik jednostek, czy kursy wymiany walut, nie wymagają wchodzenia na jakąkolwiek stronę internetową. Podobnie jest z szukaniem odpowiedzi dotyczących przygotowywania potraw lub wartości odżywczych poszczególnych produktów. | CHIP</p>
      <p>1 +1 +3</p>
    </article>
  </body>
</html>