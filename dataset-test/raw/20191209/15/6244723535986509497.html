<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/sad-ws-durczoka-prokuratura-nie-wykazala-ze-moglby-utrudniac-sledztwo/3zdr1rs"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T15:30:10+00:00"/>
    <meta property="og:title" content="Sąd tłumaczy brak aresztu dla Kamila Durczoka"/>
    <meta property="og:description" content="Powaga czynu zarzucanego Kamilowi Durczokowi jest bezdyskusyjna, jednak prokuratura nie wykazała, że podejrzany mógłby utrudniać śledztwo i tylko aresztowanie jest w stanie zabezpieczyć prawidłowy tok postępowania - tak katowicki sąd uzasadnił odmowę aresztowania dziennikarza."/>
  </head>
  <body>
    <article>
      <h1>Sąd tłumaczy brak aresztu dla Kamila Durczoka</h1>
      <h2>Powaga czynu zarzucanego Kamilowi Durczokowi jest bezdyskusyjna, jednak prokuratura nie wykazała, że podejrzany mógłby utrudniać śledztwo i tylko aresztowanie jest w stanie zabezpieczyć prawidłowy tok postępowania - tak katowicki sąd uzasadnił odmowę aresztowania dziennikarza.</h2>
      <address><time datetime="2019-12-09T15:30:10+00:00">09 Dec 2019, 15:30</time> by <a rel="author">PAP</a></address>
      <ul>
        <li>Kamil Durczok został zatrzymany pod zarzutem oszustwa i podrobienia weksla</li>
        <li>Sąd wskazał, że samo ustawowe zagrożenie wysoką karą (nawet do 25 lat więzienia) nie jest wystarczające do przyjęcia, że aresztowanie jest konieczne</li>
        <li>Zdaniem prokuratora dla zastosowania wobec podejrzanego tymczasowego aresztowania wystarczającym jest, że grozi mu surowa kara, i nie musi wykazywać innych przesłanek - czytamy w uzasadnieniu</li>
        <li>W ocenie sądu znacząca część dowodów jest już zgromadzona i Durczok nie ma możliwości wpływania na przebieg postępowania</li>
        <li>Prokuratura Regionalna w Katowicach decyzję sądu uznała w ubiegłym tygodniu za "nieracjonalną i niezrozumiałą"</li>
      </ul>
      <p><a href="https://wiadomosci.onet.pl/kamil-durczok">Durczok</a> został w ubiegłym tygodniu zatrzymany pod zarzutem oszustwa i podrobienia weksla. Po przesłuchaniu prokuratura domagała się jego aresztowania na trzy miesiące. W nocy z wtorku na środę <a href="https://wiadomosci.onet.pl/kraj/kamil-durczok-nie-bedzie-tymczasowo-aresztowany-ma-immunitet-celebryty/zhkymve">Sąd Rejonowy Katowice-Wschód nie uwzględnił jej wniosku.</a> Prokuratura zapowiada zażalenie.</p>
      <ul>
        <li><b>Polecamy:</b> <a href="https://wiadomosci.onet.pl/kraj/sprawa-kamila-durczoka-czy-przy-podpisywaniu-weksla-powinien-byc-pracownik-banku/xglfvbs">Sprawa Durczoka. Czy przy podpisywaniu weksla powinien być pracownik banku?</a></li>
      </ul>
      <p>PAP otrzymała dziś z sądu treść uzasadnienia tamtego postanowienia, po zanonimizowaniu i z wykreślonymi fragmentami dokumentu, których ujawnienie mogłoby naruszyć tajemnicę śledztwa.</p>
      <h3>Uzasadnienie decyzji sądu ws. Kamila Durczoka</h3>
      <p>W uzasadnieniu sąd przypomniał treść art. 249 Kodeksu postępowania karnego, który stanowi, że środki zapobiegawcze można stosować w celu zabezpieczenia prawidłowego toku postępowania, a wyjątkowo także w celu zapobiegnięcia popełnieniu przez oskarżonego nowego, ciężkiego przestępstwa; można je stosować tylko wtedy, gdy dowody wskazują na duże prawdopodobieństwo, że podejrzany lub oskarżony popełnił przestępstwo.</p>
      <p>Przywołał też art. 258 kpk, zgodnie z którym areszt lub inne środki zapobiegawcze można stosować w razie uzasadnionej obawy ucieczki, ukrywania się podejrzanego czy obawy nakłaniania przez niego świadków do składania fałszywych zeznań czy innego utrudniania postępowania oraz zagrożenia surową karą.</p>
      <p>Na obydwa te przepisy powołała się prokuratura, składając wniosek o aresztowanie dziennikarza.</p>
      <p>Według sądu, analiza zebranych dotychczas dowodów wskazuje na duże prawdopodobieństwo popełnienia przez Durczoka zarzucanych mu przestępstw, dotyczących podrobienia dokumentów w celu użycia ich za autentyczne, uznał jednak, że dowody nie wskazują na wysokie prawdopodobieństwo, iż dopuścił się także oszustwa.</p>
      <h3>Sąd: tymczasowe aresztowanie nie może stać się antycypacją kary</h3>
      <p>Sąd uznał tym samym, że przesłanka ogólna do stosowania środka zapobiegawczego (dotycząca prawdopodobieństwa popełniania zarzucanych czynów) została spełniona tylko w zakresie części zarzutów. Nie podzielił stanowiska prokuratury o uzasadnionej obawie utrudniania śledztwa i grożącej Durczokowi surowej karze. "Prokurator przytoczył jedynie treść przepisów wskazujących na zaistnienie takich przesłanek, ale lakonicznie podał, że musi wykonać dalsze czynności procesowe z osobowych źródeł dowodowych" – napisał sąd.</p>
      <p>"Odnośnie przesłanki surowej kary, organ ścigania wskazał, że dotychczas ustalone okoliczności sprawy, w tym ilość spłaconego kredytu, kwota niespłaconego kredytu, ustawowe zagrożenie zarzucanych Kamilowi D. przestępstw uzasadnia, że w razie uznania go za winnego kara mu wymierzona będzie surowa w rozumieniu art. 258 par. 2 kpk" – napisano w uzasadnieniu.</p>
      <p>"Co ważne, zdaniem prokuratora dla zastosowania wobec podejrzanego tymczasowego aresztowania wystarczającym jest, że grozi mu surowa kara, i nie musi wykazywać innych przesłanek" – dodał sąd, podkreślając, że obawa matactwa powinna wynikać z konkretnych okoliczności. Sąd takich okoliczności na obecnym etapie śledztwa nie dostrzegł. W jego ocenie, znacząca część dowodów jest już zgromadzona i Durczok nie ma możliwości wpływania na przebieg postępowania.</p>
      <p>"Powaga zarzucanego podejrzanemu czynu jest bezdyskusyjna, ale brak rzeczowego uzasadnienia dla wykazania obawy matactwa i to występującej w takim stopniu natężenia, konkretnej i realnej, że tylko tymczasowe aresztowanie jest w stanie zabezpieczyć dalszy tok śledztwa" – podkreślił sąd. Przypomniał, że informacje o sfałszowaniu weksla pojawiały się mediach już w sierpniu br. i nie stwierdzono, by Durczok próbował torpedować śledztwo i by miał ku temu jakiekolwiek możliwości.</p>
      <p>Odnosząc się do podnoszonego przez prokuraturę zagrożenia surową karą (nawet do 25 lat więzienia) – co w opinii organów ścigania może potencjalnie skłonić podejrzanego do bezprawnych działań – sąd wskazał, że samo ustawowe zagrożenie nie jest wystarczające do przyjęcia, że aresztowanie jest konieczne.</p>
      <p>Sąd zwrócił też uwagę, że "tymczasowe aresztowanie nie może stać się antycypacją kary, gdyż w przeciwnym razie w każdej sprawie, gdzie czyn zarzucany byłby zagrożony taką karą, zachodziłaby potrzeba izolacji osoby podejrzanej, a tak nie jest". Podkreślił, że za każdym razem tę przesłankę należy wiązać z potrzebą zabezpieczenia prawidłowego toku śledztwa, mając na uwadze zgromadzane już dowody i zachowanie podejrzanego.</p>
      <p>Sąd przypomniał też, że gdy są przesłanki utrudniania śledztwa, np. poprzez obstrukcję procesową, możliwe jest stosowanie innych, wolnościowych środków zapobiegawczych. Tę sprawę sąd pozostawia prokuratorowi jako gospodarzowi postępowania.</p>
      <h3>Prokuratura: decyzja sądu nieracjonalna i niezrozumiała</h3>
      <p>Prokuratura Regionalna w Katowicach decyzję sądu uznała w ubiegłym tygodniu za "nieracjonalną i niezrozumiałą". "Sąd łagodniej potraktował podejrzanego, przyznając mu swoisty "immunitet celebryty", wpływając negatywnie na dalszy tok postępowania" – ocenili prokuratorzy. Zapowiadając w środę złożenie zażalenia, rzeczniczka Prokuratury Regionalnej w Katowicach Agnieszka Wichary powiedziała dziennikarzom, że prokurator nie zgadza się z argumentacją sądu.</p>
      <p>"Zdaniem prokuratury, postępowanie jest na takim etapie, że wymaga jeszcze kontynuowania – będą weryfikowane przede wszystkim obszerne wyjaśnienia, które podejrzany złożył. W tych wyjaśnieniach mogę wskazać jedynie na to, że pomimo tego, że przyznał się do zarzucanego mu czynu polegającego na podrobieni weksla, który stanowił zabezpieczenie umowy kredytu hipotecznego, to jednakże w swoich wyjaśnieniach umniejszał tę rolę. Wskazywał na zachowanie banku podczas podpisanie kredytu oraz na rolę poręczyciela tego kredytu, a tym samym osoby, która miała się podpisać na tym wekslu" - mówiła prokurator.</p>
      <h3>Zarzuty wobec Kamila Durczoka</h3>
      <p>Obrońcy Durczoka decyzję sądu przyjęli natomiast "z szacunkiem i zrozumieniem". Zapowiedzieli, że przedstawią prokuraturze propozycję innych, wolnościowych środków zapobiegawczych, w tym poręczenia majątkowego.</p>
      <p>Zarzucane Kamilowi Durczokowi przestępstwo to zbrodnia przeciwko środkom płatniczym. Zgodnie z kodeksem karnym przestępstwo z artykułu 310 par. 1 kodeksu karnego, dotyczące m.in. podrobienia papieru wartościowego, jakim jest weksel, podlega karze pozbawienia wolności na czas nie krótszy od lat 5 albo karze 25 lat pozbawienia wolności.</p>
      <p>Zarzuty dotyczą podrobienia weksla i dokumentów z sierpnia 2008 r. towarzyszących zabezpieczeniu kredytu hipotecznego na niemal 3 mln zł. Śledztwo zostało wszczęte w sierpniu br. z zawiadomienia poręczyciela, a także banku, który również jest pokrzywdzony. W ostatnich dniach wpłynęła kluczowa w tej sprawie opinia biegłego z zakresu pisma ręcznego.</p>
      <p>Jak informowały w sierpniu br. media, w tym roku bank wezwał byłą żonę dziennikarza do wykupu weksla z powodu nieuiszczenia należności przez kredytobiorcę. Kobieta zaprzeczyła, że złożyła na wekslu podpis. Oświadczyła, że został podrobiony, a jej nie było przy sporządzeniu weksla ani go nigdy nie widziała.</p>
      <p>
        <a href="http://onet.tv/k/komercja/cerstve-zarty-odc-10-fragment-najlepszy-prezent-standuper-zdradza-sekret-babci/lchphg">Cerstve Żarty odc. 10 fragment Najlepszy prezent? Standuper zdradza sekret babci</a>
      </p>
    </article>
  </body>
</html>