<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sprava-ukrayinskih-diversantiv-bessarabova-i-dudku-etapuvali-do-p-yatigorska-332354_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T15:47:00+00:00"/>
    <meta property="og:title" content="&quot;Справа українських диверсантів&quot;: Бессарабова і Дудку етапували до П'ятигорська"/>
    <meta property="og:description" content="Відбувати незаконне покарання політв'язні будуть у Ставропольському краї."/>
  </head>
  <body>
    <article>
      <h1>"Справа українських диверсантів": Бессарабова і Дудку етапували до П'ятигорська</h1>
      <h2>Відбувати незаконне "покарання" політв'язні будуть у Ставропольському краї.</h2>
      <address>
        <time datetime="2019-12-09T15:47:00+00:00">09 Dec 2019, 15:47</time>
      </address>
      <p>Незаконно засуджені у "справі диверсантів" українці <b><a href="https://dt.ua/UKRAINE/zasudzheni-ukrayinci-dudka-i-bessarabov-etapovani-v-koloniyu-332058_.html">Олексій Бессарабов і Володимир Дудка</a></b> етаповані до російського П'ятигорська, повідомив "<a href="https://ru.krymr.com/a/news-osugdennue-divetsantu-nahoditsa-v-patigorske/30315768.html">Крим. Реалії</a>" син Дудки Ілля Каверніков.</p>
      <p>"Станом на вчора вони були ще в П'ятигорську. Їх етапують кудись в Ставропольський край. Імовірно, або 1-а, або 11-а колонія. Більше нічого не знаю", - повідомив Каверніков.</p>
      <p>Виправна колонія №1 знаходиться в селі Кочубеєвське, колонія №11 – у Ставрополі. Обидві – суворого режиму. Адвокат українців Оксана Железняк на дзвінки журналістів поки що не відповідає.</p>
      <p>Раніше Верховний суд РФ залишив без змін незаконний вирок Дудці і Бессарабову, які отримали по 14 років колонії суворого режиму у "справі українських диверсантів". За словами захисниці українців, прізвища обох <a href="https://dt.ua/UKRAINE/u-spisok-dlya-obminu-vhodyat-figuranti-spravi-ukrayinskih-diversantiv-advokat-326346_.html"><b>у списку на обмін утримуваними особами</b></a> між Росією й Україною.</p>
      <p>Володимира Дудку, Олексія Бессарабова та Дмитра Штиблікова ФСБ <a href="https://dt.ua/UKRAINE/fsb-rf-povidomila-pro-zatrimannya-ukrayinskih-diversantiv-u-sevastopoli-224123_.html"><b>затримала в листопаді 2016 року</b></a> як "учасників диверсійно-терористичної групи ГУР Міноборони України". У СБУ наголосили на тому, що затримані в Криму українці не є ані співробітниками, ані контактерами з боку спецслужби.</p>
      <p>Штибліков і Бессарабов до 2014 року працювали військовими експертами в центрі "Номос", неодноразово виступали експертами й у тижневику "Дзеркало тижня. Україна" ("<b><a href="https://gazeta.dt.ua/POLITICS/flotske_mito__.html">Флотське мито</a></b>", "<b><a href="https://dt.ua/POLITICS/rosiya_perevischila_dopustimu_prisutnist_svoeyi_morskoyi_pihoti_v_krimu,_-_ekspert.html">Росія перевищила допустиму присутність своєї морської піхоти в Криму</a></b>"). Дудка – капітан 2-го рангу запасу, у минулому – капітан корабля радіоелектронної розвідки.</p>
      <p>У листопаді 2017 року <b><a href="https://dt.ua/UKRAINE/u-krimu-ukrayinskogo-diversanta-shtiblikova-zasudili-do-p-yati-rokiv-uv-yaznennya-260416_.html">Дмитра Штиблікова засудили до п'яти років колонії суворого режиму</a></b> та штрафу в 200 тисяч рублів.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>