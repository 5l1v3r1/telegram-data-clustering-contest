<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/tudomany/20191209-majdnem-megolte-a-kislanyt-a-karacsonyi-csillag.html"/>
    <meta property="og:site_name" content="Origo"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Kis híján tragédiát okozott a karácsonyi csillag"/>
    <meta property="og:description" content="Többszöri kórházi vizsgálat után sikerült csak rájönni a problémára."/>
  </head>
  <body>
    <article>
      <h1>Kis híján tragédiát okozott a karácsonyi csillag</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author">Origo</a></address>
      <p>
        <b>Bár az apró dolgok lenyelésének veszélyére mindig figyelmeztetik a kisgyerekes szülőket, néha egészen bizarr eseteket produkál az élet.</b>
      </p>
      <p>Utóbbi időben nagy divat a karácsonyfákat, illetve a környezetüket különféle alakú, színes, csillogó papír- vagy műanyag konfettikkel díszíteni. Ezek általában hajlékony lapocskák, amelyek az esetek zömében semmi veszélyt nem jelentenek. Néha azonban előfordulnak kivételek.</p>
      <p>Egy kilenchónapos ausztrál kislányt azzal vitt be az anyja az ügyeletre, hogy vért látott a nyálában. A mama azonban nem látta, hogy a lánya lenyelt vagy beszippantott volna valami idegen tárgyat és a kivizsgálás sem mutatott ki semmi rendellenességet, így a gyereket hazaküldték.</p>
      <figure>
        <img src="https://cdn.nwmgroups.hu/s/img/i/1912/20191209konfetti-csillag.jpg?w=644&amp;h=646"/>
        <figcaption>Csillag alakú konfetti<cite>Forrás: Heyworth &amp; Shulman, MJA, 2019</cite></figcaption>
      </figure>
      <p>Két nappal később azonban újra visszakerült a kórházba. Nehezen vette a levegőt, belázasodott, köhögött és étvágytalan volt. A vizsgálatok azonban még ekkor sem mutatták ki a baj valódi okát. Az orvosok vírusos hörgőfertőzésre gondoltak.</p>
      <p>Néhány nappal később még súlyosabb tünetek alakultak ki, többek közt egy nyaki duzzanat is. Az ultrahangos és a CT-vizsgálatok kimutatták, hogy a torok hátsó részében egy zacskóban felgyülemlett váladék szűkíti a légutakat.</p>
      <figure>
        <img src="https://cdn.nwmgroups.hu/s/img/i/1912/20191209konfetti-legcso.jpg?w=644&amp;h=582"/>
        <figcaption>A CT-felvételen jól látszik a légcsőbe ékelődött csillag alakú konfetti<cite>Forrás: Heyworth &amp; Shulman, MJA, 2019</cite></figcaption>
      </figure>
      <p>A CT-képen azonban még valami fura is látszódott. Egy csillag alakú tárgy, amely beleékelődött a légcső érzékeny szövetébe. Mint kiderült, ez egy műanyag konfetticsillag volt, amely ugyan hajlékony, de a hegyes végeivel valahogy mégis megakadt a gyerek légcsövében.</p>
      <p>Az orvosok ezután egy gyors műtéti bemetszéssel leengedték a felgyülemlett folyadékot, és egyúttal eltávolították a csillagot is. A történet így végül happy enddel végződött. A kislány állapota rohamosan javult és az antibiotikumos kezeléssel a fertőzést is sikerült megakadályozni.</p>
    </article>
  </body>
</html>