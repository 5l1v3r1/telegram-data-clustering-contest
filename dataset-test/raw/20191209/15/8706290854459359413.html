<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/689209/dendias-eimai-vevaios-oti-to-symvoulio-ypourgon-tha-arthei-sto-yp"/>
    <meta property="og:site_name" content="enikos.gr"/>
    <meta property="article:published_time" content="2019-12-09T15:32:00+00:00"/>
    <meta property="og:title" content="Δένδιας: Είμαι βέβαιος ότι το Συμβούλιο Υπουργών θα αρθεί στο ύψος των περιστάσεων για το θέμα του ανυπόστατου μνημονίου συνεργασίας Τουρκίας - Λιβύης"/>
    <meta property="og:description" content="Σε λίγο θα συμμετάσχω στο Συμβούλιο Υπουργών όπου θα συζητηθεί, μεταξύ άλλων, το θέμα του ανυπόστατου μνημονίου συνεργασίας ανάμεσα στην Τουρκία και στη Λιβύη..."/>
  </head>
  <body>
    <article>
      <h1>Δένδιας: Είμαι βέβαιος ότι το Συμβούλιο Υπουργών θα αρθεί στο ύψος των περιστάσεων για το θέμα του ανυπόστατου μνημονίου συνεργασίας Τουρκίας - Λιβύης</h1>
      <address>
        <time datetime="2019-12-09T15:32:00+00:00">09 Dec 2019, 15:32</time>
      </address>
      <p>“Είχαμε σήμερα τη χαρά να διοργανώσουμε, με ιδιαίτερη επιτυχία τολμώ να πω, ένα<a href="http://www.enikos.gr/politics/689118/o-dendias-servirei-proino-stous-ypex-alvanias-kai-voreias-makedon"> πρόγευμα εργασίας </a>των Υπουργών Εξωτερικών της Ευρωπαϊκής Ένωσης με προσκεκλημένους τους δύο συναδέλφους από τη Βόρεια Μακεδονία και την Αλβανία. Συγκεντρώθηκαν σήμερα άνω των είκοσι Ευρωπαίων Υπουργών Εξωτερικών" αναφέρει σε δήλωσή του ο υπουργός Εξωτερικών, Νίκος Δένδιας.</p>
      <p>"Χρήσιμη πρώτη ευκαιρία, μετά από το Ευρωπαϊκό Συμβούλιο του Οκτωβρίου, να ανταλλάξουμε απόψεις για το πώς μπορούμε να προχωρήσουμε το επόμενο χρονικό διάστημα. Υπεβλήθη αίτημα για βελτίωση της μεθοδολογίας διεύρυνσης και την ανάγκη να διατηρηθεί στο προσκήνιο η ευρωπαϊκή προοπτική της Βόρειας Μακεδονίας και της Αλβανίας, αλλά και των υπολοίπων χωρών της περιοχής, πάντοτε βεβαίως μέσα στο πλαίσιο της συμμόρφωσης με το ευρωπαϊκό κεκτημένο. Πιστεύω ότι, σε κάποιο βαθμό, κάτι πετύχαμε σήμερα. Μια γόνιμη και ουσιαστική συζήτηση κι ένα βήμα μπροστά. Θα συνεχίσουμε να εργαζόμαστε ώστε να υπάρξει μια θετική εξέλιξη, ενδεχομένως τον προσεχή Μάρτιο, προς την επιθυμητή κατεύθυνση. Η Ελλάδα είναι η παλαιότερη χώρα της Ευρωπαϊκής Ένωσης στην περιοχή. Είναι παράγοντας σταθερότητας και προώθησης της συνεργασίας και θα συνεχίσει να λαμβάνει σαφείς πρωτοβουλίες προς αυτή την κατεύθυνση. Σε λίγο θα συμμετάσχω στο Συμβούλιο Υπουργών όπου θα συζητηθεί, μεταξύ άλλων, το θέμα του ανυπόστατου μνημονίου συνεργασίας ανάμεσα στην<a href="http://www.enikos.gr/politics/689181/varvitsiotis-ston-realfm-978-emas-den-mas-endiaferei-na-stratioti"> Τουρκία</a> και στη Λιβύη. Είμαι βέβαιος ότι και σε αυτή την περίπτωση το Συμβούλιο Υπουργών θα αρθεί στο ύψος των περιστάσεων" καταλήγει ο κ. Δένδιας.</p>
      <related>
        <h4>σχετικά άρθρα</h4>
        <a href="http://www.enikos.gr/politics/689118/o-dendias-servirei-proino-stous-ypex-alvanias-kai-voreias-makedon%0A%20%20%20%20%0A"/>
        <a href="http://www.enikos.gr/politics/689114/diplomatiko-teichos-apenanti-stin-tourkia-tin-enischysi-ton-symma%0A%20%20%20%20%0A"/>
        <a href="http://www.enikos.gr/politics/689030/i-symfonia-tourkias-livyis-stin-atzenta-tou-symvouliou-exoterikon%0A%20%20%20%20%0A"/>
        <a href="http://www.enikos.gr/politics/688992/afstiri-apantisi-ypex-stin-agkyra-i-yvris-einai-i-epilogi-ekeinou%0A%20%20%20%20%0A"/>
        <a href="http://www.enikos.gr/politics/688987/dendias-i-livyi-ekviastike-gia-na-ypograpsei-ti-symfonia-ti-apant%0A%20%20%20%20%0A"/>
        <a href="http://www.enikos.gr/politics/688933/i-apantisi-tou-ypex-ston-erntogan-to-mnimonio-pou-ypegrapse-den-e%0A%20%20%20%20%0A"/>
        <a href="http://www.enikos.gr/politics/688669/ekprosopos-ypex-gia-symfonia-tourkias-livyis-i-paranomia-den-para%0A%20%20%20%20%0A"/>
        <a href="http://www.enikos.gr/politics/688623/ypex-gia-symfonia-tourkias-livyis-prokeitai-gia-eskemmeni-proklis%0A%20%20%20%20%0A"/>
        <a href="http://www.enikos.gr/politics/688591/dendias-i-apofasi-apelasis-elifthi-giati-i-livyki-plevra-den-anta%0A%20%20%20%20%0A"/>
      </related>
    </article>
  </body>
</html>