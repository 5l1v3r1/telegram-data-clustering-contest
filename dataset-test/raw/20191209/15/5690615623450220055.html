<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840314-u-kiyevi-zatrimali-klofelinschika-yakiy-na-vokzali-pograbuvav-zarobitchanina"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T15:40:00+00:00"/>
    <meta property="og:title" content="У Києві затримали клофелінщика, який на вокзалі пограбував заробітчанина"/>
    <meta property="og:description" content="КИЇВ. 9 грудня. УНН. У Києві затримали клофелінщика, який на Центральному залізничному вокзалі пограбував чоловіка, підсипавши йому в напій сильнодіючий …"/>
  </head>
  <body>
    <article>
      <h1>У Києві затримали клофелінщика, який на вокзалі пограбував заробітчанина</h1>
      <address><time datetime="2019-12-09T15:40:00+00:00">09 Dec 2019, 15:40</time> by <a rel="author">Валерія Гуржий</a></address>
      <p><b>КИЇВ. 9 грудня. УНН</b>. У Києві затримали клофелінщика, який на Центральному залізничному вокзалі пограбував чоловіка, підсипавши йому в напій сильнодіючий лікарський засіб. Про це повідомляє <b>УНН</b> з посиланням на пресслужбу прокуратури міста Києва.</p>
      <p>"Київською місцевою прокуратурою №9 повідомлено про підозру 36-річному уродженцю Дніпропетровщини, який пограбував чоловіка, підсипавши йому в напій сильнодіючий лікарський засіб", - сказано у повідомленні.</p>
      <p>Так, інцидент трапився на території Центрального залізничного вокзалу. Клофеліщик обрав своєю жертвою заробітчанина та запропонував випити з приводу начебто народження у нього дитини.</p>
      <p>Підсипавши у напій сильнодіючий лікарський засіб, підозрюваний дочекався, коли потерпілий втратив свідомість, та користуючись його безпорадним станом, відібрав грошові кошти.</p>
      <p>Чоловіка вдалося затримати невдовзі після скоєння злочину у ході оперативно-розшукових заходів. Дії зловмисника кваліфіковано за ч.1 ст. 187 (розбій) КК України.</p>
      <p>Наразі до Солом’янського районного суду міста Києва подано клопотання щодо обрання підозрюваному міри запобіжного заходу у вигляді тримання під вартою.</p>
      <p>Нагадаємо, Київська прокуратура засудила до 13 років позбавлення волі чоловіка, що вчиняв <a href="https://www.unn.com.ua/uk/news/1839299-klofelinschika-yakiy-pograbuvav-trokh-lyudey-zasudili-do-13-rokiv-pozbavlennya-voli?fbclid=IwAR1VRw3JqoAoU1brhgC75Q-TbvZJ_S0wVsI4QNjXZjdykZzgZ0Tqb69lCpQ">розбійницькі напади</a> на громадян з використанням сильнодіючого препарату.</p>
    </article>
  </body>
</html>