<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/601234/zinon-tha-akinitopoiisei-leoforeia-an-den-tis-epistrafoun-250000"/>
    <meta property="og:site_name" content="SIGMALIVE"/>
    <meta property="article:published_time" content="2019-12-09T15:05:00+00:00"/>
    <meta property="og:title" content="«Ζήνων»: Θα ακινητοποιήσει λεωφορεία αν δεν της επιστραφούν 250.000"/>
    <meta property="og:description" content="Προειδοποίηση προς το Υπουργείο Μεταφορών για ακινητοποίηση των λεωφορείων της, έδωσε σήμερα η εταιρεία «Ζήνων» Λάρνακας, σε περίπτωση που δεν πάρει ποσό..."/>
  </head>
  <body>
    <article>
      <h1>«Ζήνων»: Θα ακινητοποιήσει λεωφορεία αν δεν της επιστραφούν 250.000</h1>
      <address><time datetime="2019-12-09T15:05:00+00:00">09 Dec 2019, 15:05</time> by <a rel="author">SigmaLive</a></address>
      <p><b>Προειδοποίηση προς το Υπουργείο Μεταφορών για ακινητοποίηση των λεωφορείων της, έδωσε σήμερα η εταιρεία «Ζήνων» Λάρνακας, σε περίπτωση που δεν πάρει ποσό ύψους 250 χιλιάδες ευρώ που, όπως υποστηρίζει ότι της χρωστά το κράτος, με τον Γενικό Διευθυντή του Υπουργείου να απαντά πως «βοηθούμε την εταιρεία».<br/></b> <br/>Σε δηλώσεις στη Λάρνακα ο Πρόεδρος του Διοικητικού Συμβουλίου της εταιρείας «Ζήνων» Παντελής Παντελίδης είπε ότι «από τότε που ξεκίνησε η εταιρεία τη λειτουργία της, το κράτος την πολεμά. Υποχρέωση του κράτους είναι να είναι δίπλα σε όλες τις εταιρείες μεταφορών» είπε, προσθέτοντας πως «αντί αυτού τις καταδιώκει, προπαντός αυτήν της Λάρνακας».<br/> <br/>Εξάλλου ο Γενικός Διευθυντής του Υπουργείου Μεταφορών Σταύρος Μιχαήλ ανέφερε στο ΚΥΠΕ ότι «βοηθούμε την εταιρεία προκειμένου να κρατήσουμε την υπηρεσία των λεωφορείων. Έχουν προβλήματα με τα λεωφορεία και άλλα ωστόσο επειδή οι μέτοχοι της εταιρείας είναι πολλοί, το πρόβλημα είναι πιο δύσκολο».<br/> <br/>Στις δηλώσεις του ο κ. Παντελίδης είπε ότι «μια ζωή μας καταγγέλλουν ότι είμαστε κλέφτες και ότι κακοδιαχειριζόμαστε την κατάσταση. Έγινε έλεγχος στα οικονομικά της εταιρείας, δηλαδή έσοδα και έξοδα και μέχρι το τέλος του 2018 διαφάνηκε ότι εισπράξαμε από το κράτος κάπου 48,601,421 ευρώ» είπε και ανέφερε πως «η εταιρεία εισέπραξε ποσό 8,835,132 από εισιτήρια και άλλα εισοδήματα, με τις εισπράξεις να φτάνουν τα 57,436,553 και τις δαπάνες να ανέρχονται στα 62,352,265».<br/> <br/>Όσον αφορά τις νέες προσφορές που υποβλήθηκαν στο πλαίσιο του διεθνούς διαγωνισμού που προκήρυξε το Υπουργείο Μεταφορών για την παροχή Υπηρεσιών Δημόσιων Επιβατικών Μεταφορών με λεωφορεία, ο κ. Παντελίδης είπε ότι «από τις 5/7/20 και μετά, το κράτος θα πληρώνει στο νέο ανάδοχο 4 εκατομμύρια ευρώ περισσότερα το χρόνο, για να κάνει την ίδια δουλειά που κάνουμε εμείς σήμερα».<br/> <br/>Σε σχετική ερώτηση απάντησε πως «φέτος έχουμε έλλειμμα 250 χιλιάδων ευρώ μέχρι τον Νοέμβριο και εάν εντός των ημερών δεν μας δώσουν τα χρήματα αυτά, θα κάτσουμε τα λεωφορεία και όποιος θέλει ας κάνει τις διαδρομές. Είναι αχώνευτο και καταδικαστέο το Υπουργείο να λασπολογεί από το πρωί μέχρι το βράδυ τους μετόχους της εταιρείας».<br/> <br/>Ανέφερε ακόμα ότι η εταιρεία ζήτησε συνάντηση με τον Γενικό Διευθυντή του Υπουργείου για να συζητηθεί το πρόβλημα.<br/> <br/>Εξάλλου ο Γενικός Διευθυντής του Υπουργείου Μεταφορών Σταύρος Μιχαήλ ανέφερε ότι αναμένεται να διευθετηθεί συνάντηση με την εταιρεία «Ζήνων» εντός της εβδομάδας.<br/> <br/>Όσον αφορά το θέμα των προσφορών στο πλαίσιο του διεθνούς διαγωνισμού, ο Γενικός Διευθυντής του Υπουργείου Μεταφορών είπε πως «ήταν γνωστό από πολλά χρόνια προηγουμένως, ότι μετά τη λήξη των δέκα χρόνων των συμβάσεων, θα βγαίναμε σε νέες προσφορές βάση των Νόμων περί Δημοσίων Μεταφορών. Είναι ένας ευρωπαϊκός διαγωνισμός» είπε και σημείωσε πως «εάν κάποιος πιστεύει ότι ήταν λάθος να βγούμε σε προσφορές αυτό είναι θέμα Νομοθεσίας».<br/> </p>
    </article>
  </body>
</html>