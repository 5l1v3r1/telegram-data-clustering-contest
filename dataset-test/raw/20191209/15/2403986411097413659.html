<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/anbandling_naftogaz_ukrayina_shho_tse_zakon_anbandling_znachennya_n1245973"/>
    <meta property="og:site_name" content="24 Канал"/>
    <meta property="article:published_time" content="2019-12-09T15:04:00+00:00"/>
    <meta property="og:title" content="Анбандлінг в Україні: що означає та як працює"/>
    <meta property="og:description" content="Володимир Зеленський підписав закон про анбандлінг – відокремлення газотранспортної системи від &quot;Нафтогазу&quot;. Пояснюємо, що означає анбандлінг та для чого він потрібен Україні."/>
  </head>
  <body>
    <article>
      <h1>Анбандлінг в Україні: що означає та як працює</h1>
      <address>
        <time datetime="2019-12-09T15:04:00+00:00">09 Dec 2019, 15:04</time>
      </address>
      <p>
        <b>Володимир Зеленський підписав закон про анбандлінг – відокремлення газотранспортної системи від "Нафтогазу". Пояснюємо, що означає анбандлінг та для чого він потрібен Україні.</b>
      </p>
      <p>Закон про відокремлення газотранспортної системи вимагав від України Європейський Союз. А також президент Росії Володимир Путін, пояснюючи, що "Газпром" зможе укласти новий газовий контракт з Україною лише після прийняття європейського законодавства.</p>
      <blockquote>Читайте також: <a href="https://24tv.ua/naftogaz_zavershiv_chergovi_peregovori_z_gazpromom_rezultati_n1245169">"Нафтогаз" завершив чергові переговори з "Газпромом": результати</a></blockquote>
      <h3>Що таке анбандлінг</h3>
      <p><b>Анбандлінг</b> – це добровільний поділ великих промислових підприємств на кілька менших, мобільних і самостійних структур.<br/><b>У випадку "Нафтогазу" анбандлінг</b> – це відокремлення діяльності з транспортування природного газу (діяльності оператора ГТС) від видобування і постачання природного газу та електричної енергії.<br/><b>На практиці це означає</b>, що одна й та сама особа не має права здійснювати прямий чи опосередкований контроль над підприємством з виробництва або постачання газу водночас з контролем над оператором газотранспортної системи чи газотранспортною системою.</p>
      <blockquote>Зверніть увагу: <a href="https://24tv.ua/u_naftogazi_vidreaguvali_na_vimogu_medvedyeva_shhodo_gazovogo_kontraktu_n1245483">У "Нафтогазі" відреагували на вимогу Медведєва щодо газового контракту</a></blockquote>
      <h3>Історія питання</h3>
      <ul>
        <li>У 2012-2014 роках "Ernst&amp;Young" і "Rothschild Group" <b>надали Україні рекомендації щодо реструктуризації та оптимізації активів "Нафтогазу".</b> Тоді ж свої рекомендації надав і Світовий банк. Через те, що консультанти не мали необхідного досвіду, їхня півторарічна робота не дала результатів.</li>
        <li>У березні 2014 року Кабмін визначив, що Секретаріат Енергетичного співтовариства матиме вирішальний голос у визначенні плану з анбандлінгу.</li>
        <li>У квітні 2015 року в Україні <b>ухвалили закон "Про ринок природного газу"</b>, який передбачає дві моделі відокремлення оператора ГТС – модель повного відокремлення майна та модель створення незалежного самостійного оператора ГТС. Відповідно до ухваленого закону, процес відокремлення оператора ГТС мав завершитися до 1 червня 2016 року.</li>
        <li>У червні компанія "McKinsey&amp;Company" здійснила всебічний аналіз варіантів відокремлення, а також світових практик і рекомендацій. І вже у жовтні <b>"Нафтогаз" розробив план відокремлення оператора ГТС</b>, надавши його на міжнародний розгляд.</li>
        <li>Згодом уряд прийняв рішення про створення ПАТ "Магістральні газопроводи України"(МГУ).</li>
        <li>У липні 2018 року наглядові ради МГУ та "Нафтогазу" підписали Меморандум про взаєморозуміння щодо відокремлення оператора ГТС. </li>
        <li>31 жовтня 2019 року <b><a href="https://24tv.ua/rada_uhvalila_zakonoproyekt_pro_nezalezhnu_gts_shho_zminitsya_n1227502">Верховна Рада підтримала закон про проведення анбандлінгу</a>.</b> Після чого нардепи зареєстрували постанову про скасування ухвалення цього документу, тому президент не міг підписати закон.</li>
        <li>Парламент 15 листопада усунув неузгодженості з європейськими нормами та <b>розблокував підписання закону</b> про відокремлення газотранспортної системи України від "Нафтогазу".</li>
        <li>9 листопада документ <b><a href="https://24tv.ua/rada_rozblokuvala_pidpisannya_zakonu_pro_anbandling_naftogazu_shho_tse_oznachaye_n1234622">підписав президент Володимир Зеленський</a></b>.</li>
      </ul>
      <blockquote>Секретаріат Енергетичного співтовариства – це структурний підрозділ міжнародної організації Енергетичне співтовариство, метою якої є розширення енергетичного ринку ЄС на країни Південно-Східної Європи.</blockquote>
      <h3>Яка користь від анбандлінгу українцям</h3>
      <ul>
        <li>Подальше недопущення можливості для реалізації чиновниками корупційних схем та знищення будь-яких корупційних мотивів.</li>
        <li>Новий оператор ГТС отримає незалежність не тільки від "Нафтогазу", але й від інших потенціальних агентів впливу, наприклад, постачальників та органів державної влади.</li>
        <li>З моменту відокремлення ГТС "Нафтогаз", а в цілому й Україна, більше не буде нести повну відповідальність за все, що впливає на транспортування газу через магістральні шляхи.</li>
        <li>Це дозволить також забезпечити сталість та безперебійність газотранспортної роботи як для внутрішніх, так і зовнішніх споживачів послуг транспортування.</li>
      </ul>
      <blockquote>До теми: <a href="https://24tv.ua/v_uryadi_planuyut_zatverditi_garantovanu_tsinu_na_gaz_dlya_naselennya_n1244444">В уряді планують затвердити гарантовану ціну на газ для населення</a></blockquote>
      <h3>Чи діє система анбандлінгу в інших країнах світу</h3>
      <p>У Євросоюзі запровадили <b>Третій енергетичний пакет у 2007 році </b>– саме тоді наростав газовий конфлікт між Україною і Росією. Мета анбандлінгу – конкурентний безпечний ринок газу для всіх споживачів. 27 країн-членів погодилися на такі правила ринку, хоча треба визнати, що кожна з країн вибрала свою форму анбандлінгу, яка підходить саме їй. Розбіжності у запроваджених формулах існують досі.</p>
    </article>
  </body>
</html>