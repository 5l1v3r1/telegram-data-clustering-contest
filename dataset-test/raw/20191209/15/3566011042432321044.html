<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553466.html/%d8%a7%d8%b4%d8%aa%d8%ba%d8%a7%d9%84%d8%b2%d8%a7%db%8c%db%8c-%d9%be%d8%a7%db%8c%d8%af%d8%a7%d8%b1-%d8%a8%d8%b1%d8%a7%db%8c-----%d9%86%d9%81%d8%b1-%d8%af%d8%b1-%d9%86%d8%aa%db%8c%d8%ac%d9%87-%d8%a7%d8%ac%d8%b1%d8%a7%db%8c-%d8%b7%d8%b1%d8%ad-%d8%aa%d8%b1%d8%b3%db%8c%d8%a8-%da%a9%d8%b1%d8%a8%d9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T15:35:00+00:00"/>
    <meta property="og:title" content="اشتغالزایی پایدار برای ۱۰۰ نفر در نتیجه اجرای طرح ترسیب کربن"/>
    <meta property="og:description" content="اجرای طرح بین‌المللی ترسیب کربن به منظور مقابله با بیابان زایی از سال 92 در منطقه گورپان اسفراین آغاز شده است؛ طرحی که در صورت اجرای درست علاوه بر اینکه گام مهمی در راستای بیابان زدایی محسوب می‌شود، سبب توانمندسازی اقتصادی و اجتماعی جوامع محلی نیز خواهد شد."/>
  </head>
  <body>
    <article>
      <h1>اشتغالزایی پایدار برای ۱۰۰ نفر در نتیجه اجرای طرح ترسیب کربن</h1>
      <h2>در خراسان شمالی انجام شد؛</h2>
      <address>
        <time datetime="2019-12-09T15:35:00+00:00">09 Dec 2019, 15:35</time>
      </address>
      <p>اجرای طرح بین‌المللی ترسیب کربن به منظور مقابله با بیابان زایی از سال 92 در منطقه گورپان اسفراین آغاز شده است؛ طرحی که در صورت اجرای درست علاوه بر اینکه گام مهمی در راستای بیابان زدایی محسوب می‌شود، سبب توانمندسازی اقتصادی و اجتماعی جوامع محلی نیز خواهد شد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصر اترک،</a> گستره حوزه منابع طبیعی و آبخیزداری خراسان شمالی دو میلیون و 33 هزار و 36 هکتار است که از این وسعت یک میلیون و 414 هزار هکتار مرتع، بیش از 183 هزار و 636 هکتار بیابان و 434 هزار و 550 هکتار نیز جنگل است.</p>
      <p>به طور کلی 9 درصد از سطح خراسان شمالی جزو اقلیم بیابانی تعریف می شود و از کل مساحت بیابان های استان، 112 هزار هکتار در شهرستان جاجرم، 39 هزار هکتار در اسفراین و 31 هزار هکتار نیز در شهرستان گرمه واقع شده است.</p>
      <p>پروژه بین المللی ترسیب کربن در مناطق بیابانی یکی از طرح های محسوب می شود که اجرای آن در خراسان شمالی آغاز شده و محدوده ای بالغ بر 126 هزار هکتار را شامل شده است.</p>
      <p>ایجاد شرکت تعاونی با 267 عضو</p>
      <p>حسن شیرمحمدیان مدیر عامل شرکت تعاونی کویر میاندشت اسفراین در گفتگو با خبرنگار ما اظهار کرد: شرکت تعاونی کویر میاندشت اسفراین در سال 94  با 276 نفر عضو و با هدف ایجاد مشارکت جوامع محلی در حفظ و نگهداری عرصه های منابع طبیعی و توانمند سازی جوامع محلی و محرومیت زدایی در منطقه و ارتقاءسطح آموزش، بهداشت و زیست محیط و ایجاد مشاغل پایدار در محدوده پروژه ترسیب کربن منطقه گورپان شهرستان اسفراین تشکیل شد.</p>
      <p>وی گفت: بعد از اجرایی شدن پروژه ترسیب کربن در منطقه میاندشت اسفراین و تشکیل صندوق های خرد اعتباری در روستاهای این محدوده و تاسیس شرکت تعاونی و اطلاع رسانی به کلیه اعضاء صندوق نسبت به عضو گیری اقدام شد.</p>
      <p>شیرمحمدیان خاطر نشان کرد: تولید 160 هزار اصله نهال گلدانی ، اجرای پروژه نهال کاری به مساحت ۶۰۰ هکتار،  راه اندازی کارگاه تولیدی پیراهن مردانه با اشتغالزایی برای 30 نفر ، راه اندازی 3 واحد پرورش شترمرغ در روستای کلاته سنجر و  یک واحد پرورش مرغ بومی در روستای قهرمان آباد از اقدامات مهم این شرکت به حساب می آید.</p>
      <p>وی در رابطه با حمایت های دولت گفت: واگذاری پروژه های احیا و اصلاح بیابان به شرکت مذکور با استفاده از ترک تشریفات در برگزاری مناقصات، واگذاری پروژه های عمرانی خرد ، برگزاری کلاس های آموزشی فنی وحرفه ای با مشارکت فنی وحرفه ای ، برگزاری  دوره ها و بازدید های آموزشی با همکاری جهاد کشاورزی و پرداخت وام های مشاغل خانگی با مشارکت اداره کل تعاون ،کار و رفاه اجتماعی خراسان شمالی از حمایت های دولت از این شرکت است.</p>
      <p>وی تصریح کرد: یکی از برنامه های پیش رو  افزایش تعداد اعضا در مجمع در آذر ماه امسال است. </p>
      <p>مدیر عامل شرکت کویر میان دشت افزود: تمام فعالیت های این شرکت تعاونی در راستای اهداف پروژه ترسیب کربن و سازمان جنگل ها بوده و تمام فعالیت های زیست محیطی و احیاء و اصلاح بیابان و توانمند سازی جوامع محلی توسط این شرکت تعاونی صورت گرفته است.</p>
      <p>وی گفت: از مشکلات این شرکت تعاونی می توان به کمبود منابع ، همراه نبودن سایر دستگاه ها در جهت اجرای بهتر این طرح،کم بودن تسهیلات جهت مشاغل خانگی و سایر مشاغل اشاره کرد.</p>
      <p>اجرای طرح ترسیب کربن در 126 هزار هکتار از اراضی اسفراین</p>
      <p>علی ظهرابی کارشناس و تسهیل گر طرح ترسیب کربن در اسفراین در گفتگو با خبرنگار سپهرآیین گفت: این طرح از خرداد ماه سال 93 در شهرستان اسفراین با هدف مقابله با بیابانزایی و تخریب سرزمین راه اندازی شد.</p>
      <p>ظهرابی گفت: اجزای این پروژه را می توان به چهار بخش محرومیت زدایی، مشارکت و کارگروهی، مشارکت و توانمندسازی جوامع محلی و احیای مراتع و ارائه مدل سازی ترسیب کربن تقسیم کرد.</p>
      <p>این کارشناس به طور کلی اهداف اجرای پروژه در سه سطح محلی (بهبود شاخص های توسعه انسانی مردم منطقه و توانمندسازی گروه های توسعه روستایی)، ملی (احیای منابع طبیعی تخریب یافته با مشارکت گروه های توسعه روستایی) و بین المللی (ارائه مدل ترسیب کربن در مناطق خشک و نیمه خشک) عنوان کرد.</p>
      <p>وی اظهار کرد: این طرح در مساحت 126 هزار هکتار در 28 نقطه روستایی و سکونتگاهی و 6 هزار و 200 نفر جمعیت در منطقه گورپان شهرستان اسفراین (سایت یک پروژه) در حال اجرا است.</p>
      <p>ایجاد اشتغال پایدار برای 100 نفر</p>
      <p>ظهرابی با بیان اینکه یکی از برنامه های اصلی اجرای این طرح، ایجاد اشتغال برای ساکنان مناطق هدف طرح است، گفت:  در شهرستان اسفراین 569 فقره تسهیلات اشتغال زا و کمک اشتغال به مبلغ 22 میلیارد و 513 میلیون ریال از محل پس اندازهای مردمی در صندوق های خرد اعتباری، تسهیلات اشتغال زا مشاغل خانگی و تسهیلات اشتغال زای سایر دستگاه ها پرداخت شده است که نتیجه آن ایجاد اشتغال پایدار برای بیش از 100 نفر است.</p>
      <p> وی با اشاره به اینکه تمامی اشتغال های ایجاده شده پایدار هستند، افزود: مشاغل ایجاد شده بر اساس پتاسیل های منطقه، نیازسنجی از سطح روستاها و طرح های کسب و کار تهیه شده توسط مشاورین متخصص است که به بازار فروش آن نیز توجه شده است.</p>
      <p>این کارشناس تصریح کرد: همچنین شرکت تعاونی، بازار فروش محصولات مشاغل ایجاد شده را پیگیری می کند که نتیجه آن پایداری مشاغل است.</p>
      <p>تسهیل گر طرح ترسیب کربن در اسفراین خاطر نشان کرد: اعتبارات تخصیص داده شده از محل اعتبارات استانی، ملی و بین المللی در راستای برگزاری کارگاه های آموزشی پروژه، دوره های آموزشی کسب و کار، اجرای فعالیت های بیابان زدایی همچون؛ نهالکاری و مدیریت روان، اجرای پروژه ها و برنامه های خدماتی توسعه روستا، تهیه طرح های کسب و کار و طرح های توسعه روستایی هزینه شده است.</p>
      <p>وی تاکید کرد: روند تخصیص اعتبارات به پروژه در استان به نسبت سایر استان ها از وضعیت مناسبی برخوردار است.</p>
      <p>وی گفت: در حال حاضر در شهرستان اسفراین 8 صندوق خرد اعتباری با حدود 620 نفر عضو تشکیل شده است که حدود 3 هزار و 500  میلیون ریال میزان پس انداز اعضای صندوق ها بوده است.</p>
      <p>ظهرابی ادامه داد: همچنین از محل منابع سایر دستگاه، تسهیلات مشاغل خانگی و شرکت تعاونی پروژه (صندوق توسعه بخش کشاورزی و بانک توسعه تعاون) حدود 16 هزار میلیون ریال دیگر نیز برای ایجاد اشتغال پایدار و تثبیت مشاغل موجود پرداخت شده است.</p>
      <p>مظاهری ادامه داد: در پروژه تعمیم ترسیب کربن شهرستان اسفراین تاکنون 770 هکتار پروژه نهالکاری و 67 هکتار پروژه مدیریت روان آب با مشارکت اعضای گروه های توسعه روستایی با هدف بیابان زدایی و جلوگیری از تخریب سرزمین اجرا شده است.</p>
      <p>تسهیل گر طرح ترسیب کربن گفت: در سال جاری نیز 150 هکتار پروژه نهالکاری و 150 هکتار مدیریت روان آب اجرا خواهد شد وهمچنین با مشارکت اعضای گروه های توسعه روستایی 190 هزا اصله نهال گلدانی برای اجرای پروژه های نهالکاری تولید شده است.</p>
      <p>وی در رابطه با نقاط ضعف و قوت طرح ترسیب کربن در منطقه شهرستان اسفراین نیز گفت: نقاط قوت طرح ترسیب کربن شهرستان مشارکت اعضای گروه های توسعه روستایی در تمامی مراحل پروژه، حمایت های مسئولین شهرستان، اختصاص منابع اعتباری برای تقویت منابع مالی صندوقهای خرد روستایی و آموزش و تسهیلات دستگاههای مختلف است.</p>
      <p>انتهای پیام/</p>
    </article>
  </body>
</html>