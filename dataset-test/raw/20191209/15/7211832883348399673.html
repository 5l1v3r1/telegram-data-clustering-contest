<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/economy/news/608736"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T15:05:00+00:00"/>
    <meta property="og:title" content="'ไปรษณีย์ไทย' รักษ์โลก นำร่อง มอไซค์-รถตู้ไฟฟ้า ขนส่งพัสดุเขตกรุงเทพ-ปริมณฑล"/>
    <meta property="og:description" content="ไปรษณีย์ไทย ผนึก บ้านปู ทดลองนำยานยนต์ไฟฟ้าขนส่งพัสดุภัณฑ์ ตั้งเป้า มอเตอร์ไซค์ไฟฟ้าวิ่ง 1 หมื่นคัน ใน 1 ปี ลดคาร์บอนไดออกไซด์ เทียบเท่าปลูกต้นไม้มากกว่า 1.3แสนต้น"/>
  </head>
  <body>
    <article>
      <h1>'ไปรษณีย์ไทย' รักษ์โลก นำร่อง มอไซค์-รถตู้ไฟฟ้า ขนส่งพัสดุเขตกรุงเทพ-ปริมณฑล</h1>
      <address><time datetime="2019-12-09T15:05:00+00:00">09 Dec 2019, 15:05</time> by <a rel="author">PostToday</a></address>
      <p>ไปรษณีย์ไทย ผนึก บ้านปู ทดลองนำยานยนต์ไฟฟ้าขนส่งพัสดุภัณฑ์ ตั้งเป้า มอเตอร์ไซค์ไฟฟ้าวิ่ง 1 หมื่นคัน ใน 1 ปี ลดคาร์บอนไดออกไซด์ เทียบเท่าปลูกต้นไม้มากกว่า 1.3แสนต้น</p>
      <p>นายกาหลง ทรัพย์สอาด รองกรรมการผู้จัดการใหญ่ (สายงานระบบปฏิบัติการ) บริษัท ไปรษณีย์ไทย จำกัด (ปณท) เปิดเผยว่าไปรษณีย์ไทย จับมือกับกลุ่มธุรกิจเทคโนโลยีพลังงาน ของบริษัท บ้านปู จำกัด (มหาชน) จัดทำ "โครงการบริหารจัดการยานยนต์ไฟฟ้าแบบครบวงจรเพื่อขนส่งสินค้า-พัสดุไปรษณีย์" นำยานยนต์ขับเคลื่อนด้วยกำลังไฟฟ้า 100% มาทดลองใช้ขนส่งไปรษณียภัณฑ์ ได้แก่ รถตู้ไฟฟ้า ที่สามารถขับเคลื่อนได้ในระยะทางประมาณ 250-300 กิโลเมตร (กม.) บรรทุกสิ่งของได้ 300-700 กิโลกรัม (ก.ก.)มาให้ทดลองใช้ในพื้นที่คลองหลวง จ.ปทุมธานี</p>
      <p>ส่วนรถจักรยานยนต์ไฟฟ้าที่สามารถขับเคลื่อนได้ในระยะทางประมาณ 60-80 กม. บรรทุกสิ่งของได้ 30-80 กิโลกรัม มาให้ทดลองใช้ในพื้นที่สามเสนใน จ.กรุงเทพฯ เพื่อนำร่องการพัฒนาเทคโนโลยีที่มีการใช้พลังงานสะอาด และสนับสนุนแผนการลดมลภาวะทางอากาศให้เป็นศูนย์ ตลอดจนส่งเสริมการใช้เชื้อเพลิงอย่างมีประสิทธิภาพ โดย ปณท ตั้งเป้านำรถไฟฟ้าขนส่งสิ่งของใช้งานกว่า 100 คันภายใน 4 ปี (พ.ศ.2566)</p>
      <p>ทั้นี้หากปณท ใช้จักรยานยนต์ไฟฟ้าในการขนส่งจำนวน 10,000 คัน ในระยะเวลา 1 ปี จะช่วยลดการปล่อยก๊าซคาร์บอนไดออกไซด์ เทียบเท่ากับการปลูกต้นไม้มากกว่า 130,000 ต้น ลดปัญหาการเกิดมลภาวะทางอากาศ หรือเท่ากับการปลูกป่าประมาณ 190 ไร่ และช่วยลดค่าใช้จ่ายในการซ่อมบำรุง และค่าเชื้อเพลิงได้สูงสุด 200 ล้านบาทต่อปี ซึ่งการนำรถจากพลังงานไฟฟ้ามาใช้ในระยะยาว จะสามารถตอบสนองต่อความต้องการของผู้ใช้บริการให้ได้ประสิทธิภาพสูงสุดควบคู่กับการลดการก่อมลพิษ และตอกย้ำความพร้อมการเป็นฟันเฟืองหลักด้านโลจิสติกส์ เพื่อขับเคลื่อนเศรษฐกิจดิจิทัลและธุรกิจ e-Commerce ของไทย อีกทั้งยังเป็นส่วนหนึ่งของการขับเคลื่อนประเทศไทยสู่การเป็นสมาร์ทซิตี้</p>
      <p>นายกาหลง กล่าวว่า การทดลองใช้ยานยนต์ไฟฟ้านำจ่ายครั้งนี้ นอกจากช่วยประหยัดพลังงาน แล้วยังลดค่าซ่อมบำรุงและค่าเชื้อเพลิงได้มากกว่าปกติ เนื่องจากรถตู้ไฟฟ้าใช้เวลาในการชาร์จไฟฟ้าเพียง 4-6 ชั่วโมง และรถจักรยานยนต์ไฟฟ้าใช้เวลาในการชาร์จเพียง 2 ชั่วโมง สามารถใช้งานยานยนต์ดังกล่าวได้นานหลายวันขึ้นอยู่กับระยะทางที่วิ่ง</p>
      <p>นอกจากนี้ ปณท ยังมีโครงการศึกษาวิจัยและพัฒนาส่งเสริมการประหยัดพลังงานในการขนส่งไปรษณีย์ภัณฑ์ และจัดหาสถานที่สำหรับการติดตั้งสถานีจ่ายไฟ (Charging Station)เพื่อพัฒนายานยนต์ไฟฟ้าต่างๆ ที่เหมาะกับการดำเนินงานของ ปณท อย่างต่อเนื่อง เช่น สามล้อไฟฟ้า (e-Tricycle) รถบรรทุกไฟฟ้าพร้อมตู้พ่วง (e-Truck) หรือรถเข็นไฟฟ้า (e-trolley) เป็นต้น</p>
      <p>ด้านนายเจมส์ รามา ปัทมินทรวิภาส ประธานเจ้าหน้าที่บริหาร บริษัท บ้านปู อินฟิเนอร์จี จำกัด กล่าวว่า บ้านปูฯ เดินหน้ามุ่งขับเคลื่อนองค์กรให้เติบโตอย่างยั่งยืน โดยคำนึงถึงประเด็นด้านสิ่งแวดล้อม สังคม และการกำกับดูแลกิจการ หรือ ESG ควบคู่ไปกับการพัฒนานวัตกรรมและเทคโนโลยีพลังงานให้ก้าวทันโลกยุคดิจิทัล และรองรับเทรนด์การใช้พลังงานสะอาดรูปแบบใหม่ในอนาคต ตามกลยุทธ์ “Greener &amp; Smarter” ดังนั้น ความร่วมมือกับไปรษณีย์ไทย ในโครงการนำร่องนี้ จึงเป็นโครงการระดับแฟล็กชิพที่จะช่วยกระตุ้น และผลักดันให้ทุกภาคส่วนหันมาให้ความสำคัญ และใช้พลังงานสะอาดกันมากขึ้น โดยเฉพาะยานยนต์ที่ไม่ก่อให้เกิดมลพิษ (Green Vehicles) เพื่อช่วยอนุรักษ์พลังงาน ลดปัญหามลพิษทางอากาศในระยะยาว</p>
      <p>“บ้านปูฯ ได้พัฒนาธุรกิจยานยนต์ไฟฟ้า ภายใต้แนวคิด Mobility as a service โดยถือเป็นผู้ให้บริการยานยนต์ไฟฟ้าและขนส่งแบบครบวงจร (Electric Vehicle and Mobility Services) รายแรกของประเทศไทย พร้อมมอบโซลูชันและบริการแบบเบ็ดเสร็จ (one stop service) ตั้งแต่ให้คำปรึกษา ศึกษารูปแบบความต้องการใช้งานและจัดหายานยนต์ที่เหมาะกับการดำเนินงานของแต่ละองค์กร ดูแลบริการหลังการขายให้กับลูกค้าอย่างดีที่สุด ตลอดจนนำเทคโนโลยีฮาร์ดแวร์ และเทคโนโลยีดิจิทัล อาทิ การใช้งานผ่านแอปพลิเคชัน มาผสานเข้าด้วยกันอย่างเป็นระบบ เพื่อเสริมประสิทธิภาพในบริการหลังการขายที่ตอบโจทย์การดำเนินงานในยุคดิจิทัล "นายเจมส์ กล่าว</p>
    </article>
  </body>
</html>