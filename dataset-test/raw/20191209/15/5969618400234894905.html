<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/Italy/h-mpolonia-aposurthhke-apo-thn-koursa-gia-thn-agora-toy-impraximovits.5653554.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T15:33:00+00:00"/>
    <meta property="og:title" content="H Mπολόνια αποσύρθηκε από την κούρσα για την αγορά του Ιμπραχίμοβιτς"/>
    <meta property="og:description" content="Μίλαν και Νάπολι συνεχίζουν πλέον μόνες στο κυνήγι της απόκτησης του Ζλάταν Ιμπραχίμοβιτς, με την Μπολόνια να αποσύρει την υποψηφιότητά της μέσω τοποθέτησης του γενικού διευθυντή της."/>
  </head>
  <body>
    <article>
      <h1>H Mπολόνια αποσύρθηκε από την κούρσα για την αγορά του Ιμπραχίμοβιτς</h1>
      <h2>Μίλαν και Νάπολι συνεχίζουν πλέον μόνες στο κυνήγι της απόκτησης του Ζλάταν Ιμπραχίμοβιτς, με την Μπολόνια να αποσύρει την υποψηφιότητά της μέσω τοποθέτησης του γενικού διευθυντή της.</h2>
      <address><time datetime="2019-12-09T15:33:00+00:00">09 Dec 2019, 15:33</time> by <a rel="author">Βαγγέλης Σταματόπουλος</a></address>
      <p>Ο Ζλάταν Ιμπραχίμοβιτς αποτελεί μήλον της έριδος για αρκετές ευρωπαϊκές ομάδες το τελευταίο διάστημα από τη στιγμή που λήγει το συμβόλαιό τους με τους Λος Άντζελες Γκάλαξι στο τέλος του 2019 και ο ίδιος έχει εκφράσει την επιθυμία να επιστρέψει στην Ευρώπη, με την Ιταλία να είναι ο επικρατέστερος προορισμός του.</p>
      <p>Και αυτό γιατί <a href="https://www.sport24.gr/football/omades/Milan/">Μίλαν</a>, Νάπολι, Μπολόνια (σε πρώτο βαθμό) αλλά και Ρόμα (σε δεύτερο) εξέφρασαν ενδιαφέρον για την απόκτησή του, με τους υποψήφιους μνηστήρες να μειώνονται ωστόσο κατά ένας από τη Δευτέρα.</p>
      <p>Και αυτό γιατί η Μπολόνια έθεσε εαυτόν εκτός διεκδίκησης του 38χρονο Σουηδού σούπερ σταρ, με τον γενικό διευθυντή της Βάλτερ Σαμπατίνι να ξεκαθαρίζει πως ο "Ίμπρα" δεν θα φορέσει τα ροσομπλού:</p>
      <p>
        <i>"Ο Ιμπραχίμοβιτς δεν θα έρθει στην Μπολόνια. Ήταν μία όμορφη πρόταση που έγινε από εμάς. Έκανε άλλες επαγγελματικές επιλογές.</i>
      </p>
      <p>
        <i>Η Μπολόνια δεν είχε κάποιον συγκεκριμένο ρόλο, ήμασταν απλά στο παράθυρο και τίποτα περισσότερο.</i>
      </p>
      <p>
        <i>Όλα γεννήθηκαν από την προσωπική σχέση που δένει τον Ίμπρα με τον Μιχάιλοβιτς. Θέλω να υπογραμμίσω πως δεν τέθηκε ποτέ θέμα χρημάτων.</i>
      </p>
      <p><i>Εάν ήταν οικονομικό το θέμα, ο ιδιοκτήτης της Μπολόνια, Τζόι Σαπούτο, θα καθόταν εθελοντικά στο τραπέζι των διαπραγματεύσεων με πολύ ανταγωνιστικό πνεύμα"</i>, δήλωσε χαρακτηριστικά ο παράγοντας της Μπολόνια.</p>
      <p>Όπως αναφέρει με ποστάρισμά του στο Twitter ο Ιταλός δημοσιογράφος, Νικολό Σίρα μετά την αποχώρηση της Μπολόνια, παραμένουν στο κυνήγι του Ιμπραχίμόβιτς οι Μίλαν και Νάπολι, καθώς και μερικές ακόμα ομάδες εκτός Ιταλίας.</p>
      <figure>
        <iframe data-src="https://twitter.com/NicoSchira/status/1204037514811641861?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/omades/Milan/milan-prosferei-6-000-000-eyrw-to-xrono-ston-impraximovits.5646902.html">Μίλαν: Προσφέρει 6.000.000 ευρώ το χρόνο στον Ιμπραχίμοβιτς</a>
      </h4>
      <h4><a href="https://www.sport24.gr/football/diethnes-podosfairo/synidiokthths-sth-xamarmpi-o-zlatan.5646962.html">Συνιδιοκτήτης στη Χάμαρμπι ο Ζλάταν</a>  </h4>
    </article>
  </body>
</html>