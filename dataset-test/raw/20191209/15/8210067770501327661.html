<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11055058"/>
    <meta property="og:site_name" content="TV 2"/>
    <meta property="article:published_time" content="2019-12-09T15:56:49+00:00"/>
    <meta property="og:title" content="286 avvik registrert siden Babcock overtok"/>
    <meta property="og:description" content="Det er registrert 286 avvik siden Babcock overtok ansvaret for ambulanseflytjenesten, viser en fersk rapport fra Universitetssykehuset Nord-Norge."/>
  </head>
  <body>
    <article>
      <h1>286 avvik registrert siden Babcock overtok</h1>
      <h2>Det er registrert 286 avvik siden Babcock overtok ansvaret for ambulanseflytjenesten, viser en fersk rapport fra Universitetssykehuset Nord-Norge.</h2>
      <address>
        <time datetime="2019-12-09T15:56:49+00:00">09 Dec 2019, 15:56</time>
      </address>
      <p>Babcock Scandinavian AirAmbulance AS vant i 2017 anbudskonkurransen om å drive ambulansefly i Norge. Selskapet overtok tjenesten etter Lufttransport AS 1. juli 2019.</p>
      <h3>«Betydelig økning»</h3>
      <p>Ifølge Akuttmedisinsk kommunikasjonssentral (AMK) Tromsø har det vært en «betydelig økning» i registrerte forsinkelser siden selskapet tok over, skriver <a href="https://www.nrk.no/norge/ny-rapport_-286-avvik-i-ambulanseflytjenesten-siden-babcock-overtok-1.14815443">NRK</a>.</p>
      <p>Det er nå registrert 286 avvik der oppdrag har blitt forsinket eller har måttet bli overført fra fly til andre ressurser. Tallene gjelder fra 1. juli til 30. november i år, og kommer fra Universitetssykehuset Nord-Norge (UNN).</p>
      <p>Overlege Mads Gilbert sier til NRK at han har merket en forverring og at det er pasientene i nord som blir skadelidende.</p>
      <p>– Dette er akuttmedisinske situasjoner i all hovedsak, og der er tiden er kritisk faktor. For hjerne, for hjerte og ved alvorlige skader. Det vi alltid ønsker å unngå, er tidstap.</p>
      <h3>Vil møte Høie</h3>
      <p>Sykepleierforbundet tar opp krisen i luftambulansen med helseminister Bent Høie (H), Arbeidstilsynet og Luftfartstilsynet.</p>
      <p>Forbundsleder Lill Sverresdatter Larsen i Norsk Sykepleierforbund (NSF) skrev mandag et brev til Høie hvor hun ba om et møte for å drøfte situasjonen.</p>
      <p>– Vi er bekymret for våre medlemmers situasjon og sikkerhet og tilbudet for befolkningen, sier Larsen i en pressemelding.</p>
      <p>– Vi får tilbakemeldinger fra medlemmer at de opplever at det er forbundet med frykt å gå på jobb om bord i flyene, sier hun.</p>
      <h3>Fem fly på bakken</h3>
      <p>Babcock har vært i hardt vær etter at fem av selskapets elleve fly ble satt på bakken i helgen. Mandag opplyste Helse nord at situasjonen i luftambulansetjenesten er bekymringsfull og har satt krisestab på ubestemt tid. Mandag var fortsatt fire av ambulanseflyene ute av beredskap.</p>
      <p>Avtroppende leder for flyoperasjoner i Babcock, Hans Skog-Andersen, sier de jobber med å rette feilen.</p>
      <p>– Det har vært en krevende overgangsperiode, men situasjonen var i ferd med å bedre seg i slutten av november. Nå er vi satt tilbake på grunn av en teknisk feil på fem av de nye flyene. Vi jobber intensivt med å utbedre feilen, sier han til kanalen.</p>
      <p>Skog-Andersen skal nå over i en ny lederstilling i selskapet. Asgeir Nyseth tar over etter Skog-Andersen, opplyser selskapet i en pressemelding mandag.</p>
      <p>(©NTB/TV 2)</p>
    </article>
  </body>
</html>