<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hindi.oneindia.com/news/india/dead-body-of-delhi-s-journalist-anuj-gupta-recovered-from-haridwar-in-suspicious-circumstances-536799.html"/>
    <meta property="og:site_name" content="Oneindia"/>
    <meta property="article:published_time" content="2019-12-09T15:00:07+00:00"/>
    <meta property="og:title" content="दिल्ली से लापता पत्रकार अनुज गुप्ता का शव संदिग्ध हालातों में हरिद्वार से बरामद"/>
    <meta property="og:description" content="दिल्ली से गायब हुए पत्रकार अनुज गुप्ता का शव सोमवार को संदिग्ध हालातों में उत्तराखंड के हरिद्वार से बरामद हुआ है।,The body of journalist Anuj Gupta, who went missing from Delhi, was recovered from Haridwar in Uttarakhand in suspicious circumstances on Monday."/>
  </head>
  <body>
    <article>
      <h1>दिल्ली से लापता पत्रकार अनुज गुप्ता का शव संदिग्ध हालातों में हरिद्वार से बरामद</h1>
      <address><time datetime="2019-12-09T15:00:07+00:00">09 Dec 2019, 15:00</time> by <a rel="author">Anjan Kumar Chaudhary</a></address>
      <p><b>नई दिल्ली-</b> दिल्ली से गायब हुए एक पत्रकार का शव सोमवार को उत्तराखंड के हरिद्वार से संदिग्ध हालातों में बरामद हुआ है। 56 साल के अनुज गुप्ता पिछले शनिवार से लापता थे। हरिद्वार के ज्वालापुर थाने के इंचार्ज योगेश देव के मुताबिक गुप्ता का शव गंगनहर कैनाल पर स्थित पथरी पावरहाउस से मिला है।</p>
      <figure>
        <img src="https://hindi.oneindia.com/img/2019/12/xjurno-1575903474.jpg.pagespeed.ic.Uu-vcxakm9.jpg"/>
      </figure>
      <p>हरिद्वार पुलिस के मुताबिक गुप्ता के एक हाथ की कलाई की दो नसें कटी हुई पायी गई हैं। अनुज गुप्ता दिल्ली के द्वारका स्थित सत्यम अपार्टमेंट में रहते थे। पुलिस ने पोस्टमॉर्टम के बाद उनकी डेड बॉडी उनके परिवार वालों के हवाले कर दिया है। छानबीन में पता चला है कि उन्होंने शनिवार शाम को वहां के एक होटल में चेक-इन किया था। होटल के कमरे में कुछ वक्त बिताने के बाद वे बाहर गए थे और रात में देर से लौटे भी थे। हालांकि रविवार को सुबह 11 बजे तक जब उन्होंने होटल रूम का दरवाजा नहीं खोला तो होटल वालों को संदेह हुआ और उन्होंने दरवाजे पर दस्तक देनी शुरू कर दी।</p>
      <p>बाद में होटल वालों ने होटल के रजिस्टर में उनका मोबाइल नंबर देखकर उनको फोन लगाया, जो उनके बेटे पीयूष ने उठाया। उनके बेटे ने फोन पर कहा कि उनके पिता तो शनिवार से ही गायब हैं। उसने होटल वालों से कहा कि उनकी गुमशुदगी की रिपोर्ट द्वारका थाने में भी दर्ज कराई हुई है। तब होटल वालों ने हरिद्वार पुलिस को सूचना दी और गुप्ता के रूम का दरवाजा खोला, लेकिन वह कमरे में मौजूद नहीं थे। हालांकि, उनके कमरे की फर्श पर खून फैला हुआ था। जब होटल की सीसीटीवी की जांच की गई तो पता चला कि अनुज गुप्ता उसी रात 11 बजे होटल से बाहर निकल गए थे। इसके बाद उनकी तलाशी शुरू की गई और आखिरकार पथरी पावरहाउस से उनकी बॉडी बरामद की गई। हालांकि, ये अभी तक पता नहीं चला है कि कटी हुई कलाई के साथ उन्हें होटल से बाहर जाते हुए किसी ने कैसे नहीं देखा।</p>
      <p>वैसे पुलिस के मुताबिक शुरुआती जांच में यह मामला खुदकुशी का लगता है, क्योंकि उनकी बायीं कलाई की दो नसें कटी हुई हैं और कमरे से एक ब्लेड भी बरामद हुआ है। हालांकि, पुलिस इस केस की हर तरह से जांच में जुटी हुई है।</p>
    </article>
  </body>
</html>