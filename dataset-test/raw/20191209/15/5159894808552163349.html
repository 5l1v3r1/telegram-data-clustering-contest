<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/ostatni/ostatni/clanek/1171018-ostuda-zlobi-se-hvezda-po-tvrdem-trestu-pro-rusko-co-jsme-asi-cekali-divi-se-fetisov.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T15:54:00+00:00"/>
    <meta property="og:title" content="Ostuda! zlobí se hvězda po tvrdém trestu pro Rusko. Co jsme asi čekali? diví se Fetisov"/>
    <meta property="og:description" content="Český olympijský výbor (ČOV) potrestání Ruska vyloučením z vrcholných sportovních soutěží na čtyři roky očekával. Předpokládá ale, že se celá záležitost bude ještě vyvíjet. Po dnešním rozhodnutí Světové antidopingové agentury (WADA) opět vystoupila trojnásobná mistryně světa ve skoku do výšky Maria Lasickeneová a zkritizovala vedení ruského sportu."/>
  </head>
  <body>
    <article>
      <h1>Ostuda! zlobí se hvězda po tvrdém trestu pro Rusko. Co jsme asi čekali? diví se Fetisov</h1>
      <address><time datetime="2019-12-09T15:54:00+00:00">09 Dec 2019, 15:54</time> by <a rel="author">ČTK</a></address>
      <p>Český olympijský výbor (ČOV) potrestání Ruska vyloučením z vrcholných sportovních soutěží na čtyři roky očekával. Předpokládá ale, že se celá záležitost bude ještě vyvíjet. Po dnešním rozhodnutí Světové antidopingové agentury (WADA) opět vystoupila trojnásobná mistryně světa ve skoku do výšky Maria Lasickeneová a zkritizovala vedení ruského sportu.</p>
      <p>Výkonný výbor WADA jednomyslně schválil doporučení kontrolní komise. Vyloučení Ruska znamená, že na olympijských hrách v Tokiu 2020, zimní olympiádě 2022 v Pekingu, paralympijských hrách a světových šampionátech v různých sportech nesmí Rusko vystupovat pod svou vlajkou a s hymnou. Ruští sportovci, kteří prokazatelně nemají se systematickým dopingem v Rusku nic společného, ale budou moci startovat.</p>
      <p>"Rozhodnutí Světové antidopingové agentury je za stávající situace očekávané a navazuje na kroky z předchozích let. Proti dopingu je nutné bojovat, ale stejně tak je důležité najít cestu k tomu, aby netrpěli ti, kdo se neprovinili," uvedl v oficiálním vyjádření ČOV.</p>
      <figure>
        <img src="https://media.sport.cz/images/top_foto1/0000010509990564/5rh5jmpCGJTyP71VaWpqxg/5dee24c0e14075fa55d30000-290162.jpg"/>
      </figure>
      <p>
        <a href="https://www.sport.cz/1170950-tvrdy-trest-za-doping-wada-na-ctyri-roky-vyloucila-rusko-z-vrcholnych-sportovnich-akci.html">
          <b>Tvrdý trest za doping! WADA na čtyři roky vyloučila Rusko z vrcholných sportovních akcí</b>
        </a>
      </p>
      <p>"Nicméně rozhodnutí je čerstvé a celá věc se bezpochyby bude ještě vyvíjet. Další kroky WADA budeme pečlivě sledovat," doplnil tuzemský olympijský výbor. Rusové se mohou odvolat ke sportovní arbitráži CAS a už před začátkem dnešního jednání se nechali slyšet, že tak učiní.</p>
      <p>Za rozhodnutí WADA se jednoznačně postavil Mezinárodní olympijský výbor (MOV). "Zástupci olympijského hnutí ve výkonném výboru WADA dnes podpořili toto jednomyslné rozhodnutí, které je v souladu se stanoviskem výkonného výboru MOV z minulého týdne a bylo podpořeno olympijským summitem," uvedl.</p>
      <h3>Brání nás jenom slovy</h3>
      <p>Ostře jako tradičně se vyjádřila na adresu ruských sportovních funkcionářů Lasickeneová, která několik let na atletických soutěžích zakouší, jaké je to závodit jako neutrální sportovec. "Brání nás jenom slovy, sportovci jsou ve svém boji sami. Je to ostuda. Ale měnit občanství nehodlám ani teď, v sektoru budu dál dokazovat, že ruští sportovci žijí, i když mají neutrální status," napsala na instagramu.</p>
      <p>Prezident Ruské federace curlingu Dmitrij Sviščev ale nepovažuje nové sportovní sankce pro Rusko za katastrofu. "Už jsme tím prošli na poslední olympiádě. Není na tom nic strašného. Nebudeme o nic méně milovat naše sportovce," poznamenal. V Pchjongčchangu navzdory suspendaci startovalo 168 nezávislých sportovců z Ruska, kteří získali sedmnáct medailí včetně dvou zlatých. Triumfovali hokejisté a krasobruslařka Alina Zagitovová.</p>
      <figure>
        <img src="https://media.sport.cz/images/top_foto1/0000000005990338/yQDxJQXjPas8sTU3RsKIjw/5ddc37d7c24005ac35990000-289191"/>
      </figure>
      <p>Nezavlaje ruská vlajka ani na dalších olympijských hrách?</p>
      <p>Bývalý hokejový obránce Vjačeslav Fetisov prohlásil, že rehabilitace ruského sportu nebude jednoduchá záležitost. "Měli jsme možnost vyjít z dopingové krize a získat zpět důvěru. Jedním z kroků bylo poskytnutí údajů (z laboratoře), ale experti zjistili, že byly změněny. Co jsme mohli v takové situaci očekávat? Kdo nám teď vrátí reputaci? To bude nesmírně složitý proces," řekl Fetisov.</p>
      <p>Proti trestu vystoupil ruský premiér Dmitrij Medveděv. Označil ho za "pokračování nyní už chronické protiruské hysterie". Toto rozhodnutí musí být podle něj napadeno.</p>
    </article>
  </body>
</html>