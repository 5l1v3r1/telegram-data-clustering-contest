<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/430310-vlastta-ne-uvaji-sreshtata-pri-prezidenta-za-izbornite-pravila"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T15:27:00+00:00"/>
    <meta property="og:title" content="Властта не уважи срещата при президента за изборните правила"/>
    <meta property="og:description" content="Държавният глава е смутен, че има посочена преференция, но няма посочена партия в бюлетината"/>
  </head>
  <body>
    <article>
      <h1>Властта не уважи срещата при президента за изборните правила</h1>
      <address><time datetime="2019-12-09T15:27:00+00:00">09 Dec 2019, 15:27</time> by <a rel="author" href="https://fakti.bg/author/tihomir-shumov" target="_blank">Тихомир Шумов</a></address>
      <p>Румен Радев разкритикува отсъствие на представители на властта на срещата за изборните правила, която започна в президентската институция. Липсата на представители на изпълнителната власт не отменя нейната отговорност за провеждането на честни и открити избори, заяви в началото на срещата държавният глава.</p>
      <p>Припомняме, че тази своя инициатива държавният глава анонсира още при провеждането на последните избори преди месец, пише news.bg.</p>
      <p>Подробни доклади получил президентът от ДАНС, МВР и прокуратурата. Предстоят срещи и с партиите, за да се гарантира честен вот.</p>
      <p>Няма универсални правила, които да водят до идеални избори, идеални избори няма, отсече Румен Радев. Проблемите в изборния процес излизали обаче от общоприетата рамка, според него. За него е неприемлив процентът на недействителните бюлетини. Това не може да бъде процент за една европейска държава, смята президентът.</p>
      <p>Големите предизвикателства пред нас са корпоративния и купения вот, изтъкна Румен Радев. Той критикува и разминаването в избирателните списъци.</p>
      <p>Държавният глава е смутен, че има посочена преференция, но няма посочена партия в бюлетината. Спасението тук е машинният вот, заяви държавният глава.</p>
      <p>Струва скъпо, но трябва да имаме машинно гласуване, категоричен бе президентът Радев. Той настоява да се ускори <a href="https://www.zaplata.bg/">работата</a> и по въвеждане на електронно дистанционно гласуване. Президентът критикува липсата на заложени средства в Бюджет 2020 за машинно гласуване.</p>
      <p>Шест месеца преди изборите целият процес трябва да е приключил. По темата за изборите и медиите, Румен Радев смята, че законът поголовно се нарушава. Най-трудно е да преодолеем купения и корпоративен вот, притеснен е президентът. Усещането на хората е, че тук се развива индустрия за десетки милиони, критикува още държавният глава.</p>
      <p>Това било срамно да се случва в европейска държава, затова и той настоява за по-строги наказания. Случващото се е престъпление спрямо демокрацията, категоричен бе държавният глава. От честността и прозрачността на изборите зависи легитимността на управлението, подчерта президентът.</p>
      <p>
        <b>
          <a href="https://fakti.bg/bulgaria/sofiya">София / България</a>
        </b>
      </p>
    </article>
  </body>
</html>