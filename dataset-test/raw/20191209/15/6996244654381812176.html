<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714147"/>
    <meta property="og:site_name" content="ישראל היום"/>
    <meta property="article:published_time" content="2019-12-09T15:45:43+00:00"/>
    <meta property="og:title" content="סין: איסור שימוש בטכנולוגיה זרה לכל משרדי הממשלה והחברות הציבוריות"/>
    <meta property="og:description" content="היעד הסיני עד שנת 2022 - להשתמש בטכנולוגיות סיניות בלבד • בסין נערכים כבר שנים למהלך שיקנה לה עצמאות טכנולוגיתחדשות טכנולוגיה"/>
  </head>
  <body>
    <article>
      <h1>סין: איסור שימוש בטכנולוגיה זרה לכל משרדי הממשלה והחברות הציבוריות</h1>
      <h2>היעד הסיני עד שנת 2022 - להשתמש בטכנולוגיות סיניות בלבד • בסין נערכים כבר שנים למהלך שיקנה לה עצמאות טכנולוגית</h2>
      <address><time datetime="2019-12-09T15:45:43+00:00">09 Dec 2019, 15:45</time> by <a rel="author" href="https://www.israelhayom.co.il/writer_articles?tid=55291" target="_blank">אסף גולן</a></address>
      <p>החרפה במלחמה הכלכלית והטכנולוגית בין סין לארה"ב. ההנהגה הסינית הודיעה היום (שני) לכל משרדי הממשלה, מרכזי המחקר והחברות הציבוריות במשק, כי יש להפסיק את השימוש בכל החומרות והתוכנות הזרות שבהן משתמשים במשרדיהם. משמעות ההחלטה היא הישענות מוחלטת על טכנולוגיה סינית וחסימה כוללת של חברות רב לאומיות אמריקניות כמו "דל", "אייץ' פי",  "מיקרוסופט" ואחרות, והיא למעשה, לפחות על פי מה שנמסר, תגובת נגד של הסינים לחרם האמריקני על "וואווי" וחלק ממלחמת הסחר בין שתי המדינות.</p>
      <p>
        <b>עוד בנושא:</b>
      </p>
      <p>
        <a href="https://www.israelhayom.co.il/article/712373">עלייתן של מעצמות הטכנולוגיה</a>
      </p>
      <p>
        <a href="https://www.israelhayom.co.il/article/713887">מצעד העשור: תשע התגליות והפיתוחים הגדולים בטכנולוגיה ובמדע</a>
      </p>
      <p>
        <a href="https://www.israelhayom.co.il/article/712467">הסמארטפונים של העשור: חלק א'</a>
      </p>
      <p>היעד ללא ספק שאפתני, וכיוון שרוב משרדי הממשלה והחברות הציבוריות בסין משתמשות בתוכנת חלונות של "מיקרוסופט", ובמחשבי "לנובו" הבנויים מבחינה טכנולוגית על חלקים אמריקניים, המעבר יהיה מדורג כאשר בשנת 2020, יוחלפו 30 אחוזים מהמוצרים. השאיפה היא שעד שנת 2021, יוחלפו כ-50 אחוזים וכי ב-2022, יוחלפו 20 האחוזים האחרונים. מדובר במימוש של הנחייה קודמת של הממשל הסיני, שהציב בעבר יעדים ממשיים של הגבלת השימוש בטכנולוגיה זרה בסין.</p>
      <figure>
        <img src="https://www.israelhayom.co.il/sites/default/files/u117273/0_RTRMADP_3_USA-TECHNOLOGY-ANTITRUST.jpg"/>
        <figcaption>
          <b>סין קוראת תיגר על הדומיננטיות הטכנולוגית של ארה"ב // צילום: רויטרס</b>
        </figcaption>
      </figure>
      <p>למעשה מדובר בתוכנית אסטרטגית ומהלך שמתוכנן בסין כבר מספר שנים שמטרתו להישען על טכנולוגיה תוצרת בית בכל הרמות. המהלך מהווה חלק מהמלחמה הטכנולוגית עם ארה"ב בפרט, ועם המערב בכלל, סביב השאלה: מי יהיה דומיננטי בעולם הזה בעשורים הבאים?</p>
      <p>עדות לכיוון הזה התפרסמה כבר בחודש מאי על ידי עורך העיתון הסיני, "גלובל טיימס", הו קסיג'ין, שסיפר כי פקידי ממשלה בכירים מסרו לו שניתוק שיתוף הפעולה בין "וואווי" לענקיות האמריקניות, בעקבות הוראת ממשל טראמפ, לא תפגע קשות בחברה, כיון שהמשטר הסיני והמשרדים הקשורים לטכנולוגיה נערכים במשך שנים לסכסוך הזה.</p>
      <p>למעשה, הממשל הסיני נערך לייצור עצמי של מעבדים וכל חלקי המחשוב שקנה עד היום אצל חברת "קוולקום" ו-"אינטל", כדי למלא את החסר בתחום בקרב הענקיות הסיניות. העיתונאי הסיני הבכיר אמר בפוסט ברשתות החברתיות כי פקיד מאד בכיר בממשל הסיני ציין בפניו ואמר "ניתוק "וואווי" מהחברות האמריקניות הוא טוב ,כי הוא יפוגג את האשליות של העם הסיני על שימוש עתידי בטכנולוגיה אמריקנית. זה גם יהיה הגורם שיאפשר לסין קפיצת מדרגה בכל התחומים האלו".</p>
    </article>
  </body>
</html>