<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965139/%D8%AE%D8%B1%D9%88%D8%AC-%DB%B3-%D9%BE%DB%8C%D8%B4%DA%A9%D8%B3%D9%88%D8%AA-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7-%D8%A7%D8%B3%DA%A9%D9%88%D8%B1%D8%AA-%D9%85%D8%A3%D9%85%D9%88%D8%B1%D8%A7%D9%86-%D9%86%D8%A7%D8%AC%D8%A7-%D8%AA%D8%AC%D9%85%D8%B9-%D8%A7%D8%B3%D8%AA%D9%82%D9%84%D8%A7%D9%84%DB%8C%E2%80%8C%D9%87%D8%A7-%D9%85%D8%B3%D8%A7%D9%84%D9%85%D8%AA%E2%80%8C%D8%A2%D9%85%DB%8C%D8%B2-%D8%A8%D9%88%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T15:14:00+00:00"/>
    <meta property="og:title" content="خروج ۳ پیشکسوت استقلال با اسکورت مأموران/ ناجا: تجمع استقلالی‌ها مسالمت‌آمیز بود"/>
    <meta property="og:description" content="سه پیشکسوت باشگاه استقلال که در ساختمان این باشگاه حضور داشتند، با اسکورت مأموران از این ساختمان خارج شدند."/>
  </head>
  <body>
    <article>
      <h1>خروج ۳ پیشکسوت استقلال با اسکورت مأموران/ ناجا: تجمع استقلالی‌ها مسالمت‌آمیز بود</h1>
      <address><time datetime="2019-12-09T15:14:00+00:00">09 Dec 2019, 15:14</time> by <a rel="author">پایگاه خبری تحلیلی فردا | Farda News</a></address>
      <p>
        <b>سه پیشکسوت باشگاه استقلال که در ساختمان این باشگاه حضور داشتند، با اسکورت مأموران از این ساختمان خارج شدند.</b>
      </p>
      <p>خبرگزاری تسنیم: در حالی که عصر امروز (دوشنبه) هنوز تعدادی از هواداران استقلال مقابل ساختمان این باشگاه حضور داشتند، محمد نوری، جواد قراب و علی جباری، سه پیشکسوت باشگاه استقلال با اسکورت مأموران امنیتی از باشگاه خارج شدند.</p>
      <p>جباری پس از خروج درخصوص شرایط استقلال گفت که اگر مدیریت باشگاه تغییر کند، استقلال به روز‌های خوبش بازمی‌گردد. محمد نوری هم گفت که باشگاه در حال فراهم کردن پول برای حل مشکلات است. او همچنین گفت که مشکلات استقلال با رفتن مسعود سلطانی‌فر از وزارت ورزش و جوانان حل می‌شود.</p>
      <p>همچنین تعدادی از هواداران استقلال در مقابل ساختمان باشگاه درگیری مختصری داشتند که به خاطر حضور مأموران امنیتی در آن مکان، درگیری خود را به یک خیابان بالاتر منتقل کردند. با این حال این درگیری از دید مأموران پوشیده نماند و آن‌ها با افراد درگیر برخورد کردند. مأموران همچنین گوشی افرادی را که از این صحنه فیلم گرفتند، ضبط و فیلم درگیری را پاک کردند.<b>ناجا: تجمع استقلالی‌ها مسالمت‌آمیز بود</b></p>
      <p>رئیس مرکز اطلاع‌رسانی نیروی انتظامی از تجمع مسالمت آمیز طرفداران باشگاه استقلال خبر داد.</p>
      <p>به گزارش فارس، سرهنگ سیداحمد خسروی رئیس مرکز اطلاع‌رسانی نیروی انتظامی در خصوص آخرین وضعیت تجمع طرفداران تیم استقلال در مقابل این باشگاه اظهار داشت:حدودا ۵۰۰ نفر از طرفداران استقلال تجمع کرده و خواسته‌شان از مدیر عامل و هیأت رئیسه باشگاه این است که استراماچونی را برگردانند.</p>
      <p>وی تصریح کرد: شعار‌هایی که طرفداران استقلال می‌دهند مخاطبش وزیر ورزش و مدیرعامل باشگاه است و شعار‌ها هیچ گونه سمت و سوی سیاسی ندارد.</p>
      <p>رئیس مرکز اطلاع‌رسانی نیروی انتظامی در پاسخ به دیگر پرسش فارس که در برخی رسانه‌ها خبر از وارد شدن معترضان به داخل ساختمان باشگاه و تخریب در پارکینگ را دادند، گفت:‌هیج گونه تخریبی صورت نگرفته و طرفداران وارد باشگاه نشدند.</p>
      <p>سرهنگ خسروی با تاکید بر این مطلب که پلیس برای ایجاد امنیت و نظم و انضباط در محل حضور دارد، خاطرنشان کرد در حال حاضر وضعیت تجمع طرفداران استقلال مسالمت آمیز است.</p>
    </article>
  </body>
</html>