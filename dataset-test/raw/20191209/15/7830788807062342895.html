<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/kultura/film/jumanji-dalsi-level-odsunulo-ledove-kralovstvi-2_536340.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="Jumanji: Další level odsunulo Ledové království 2"/>
    <meta property="og:description" content="Akční snímek Jumanji: Další level se ihned po uvedení dostal na první místo víkendové návštěvnosti tuzemských kin. Snímek režiséra Jaka Kasdana navazující na..."/>
  </head>
  <body>
    <article>
      <h1>Jumanji: Další level odsunulo Ledové království 2</h1>
      <address><time datetime="2019-12-09T15:45:00+00:00">09 Dec 2019, 15:45</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Akční snímek <i>Jumanji: Další level</i> se ihned po uvedení dostal na první místo víkendové návštěvnosti tuzemských kin. Snímek režiséra Jaka Kasdana navazující na předchozí filmy <i>Jumanji</i> a <i>Jumanji: Vítejte v džungli!</i> na druhé místo odsunul dosud vedoucí americký animovaný snímek<i> Ledové království 2</i>. O premiérovém víkendu <i>Jumanji: Další level</i> vidělo 85 tisíc zájemců a vydělal 13,68 milionu korun. Vyplynulo to z informací webu Unie filmových distributorů (UFD).</b>
      </p>
      <p>Pokračování animovaného snímku<i> Ledové království 2</i>, ve kterém se královna Elsa, její sestra Anna, sněhulák Olaf, ledař Kristoff a sob Sven opět vydají na výpravu plnou kouzel a dobrodružství, za tři týdny v českých kinech vydělal 71,78 milionu korun a zaznamenal 474 600 diváků.</p>
      <p>Na třetím místě se při svém vstupu do distribuce umístilo pokračování české komedie <i>Špindl 2</i> režiséra Radka Balaše, které o víkendu vidělo 26 500 lidí. Následuje další česká komedie <i>Vlastníci,</i> kterou za dva týdny navštívilo přes 120 tisíc diváků. Na pátém místě je další snímek z tuzemské produkce - nové animované příběhy nešiků Pata a Mata, tentokrát s podtitulem Kutilské trampoty.</p>
      <p>Z českých filmů se v první desítce ještě umístila na osmém místě komedie <i>Poslední aristokratka</i>, kterou za sedm týdnů vidělo přes 407 tisíc lidí a jejíž tržby překročily 61 milionů korun. Desátá skončila romantická komedie <i>Ženská na vrcholu</i> režisérky Lenky Kny.</p>
      <p>Ve čtvrtek do kin zamíří francouzská komedie <i>Yao</i>, americký horor <i>Černé Vánoce</i>, animovaný film kanadského režiséra Aarona Woodleyho <i>Sněžná mel</i>a a francouzské historické drama <i>Curiosa</i>.</p>
      <figure>
        <iframe src="https://www.youtube.com/embed/5pNRmI0Gd0s" width="520" height="315" data-service="Youtube" scrolling="no"/>
      </figure>
    </article>
  </body>
</html>