<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/gundem/tukiye-onu-bu-goruntulerle-tanimisti-aci-haber-geldi-h377027.html"/>
    <meta property="og:site_name" content="HABER 61"/>
    <meta property="article:published_time" content="2019-12-09T15:12:46+00:00"/>
    <meta property="og:title" content="Tükiye onu bu görüntülerle tanımıştı! Acı haber geldi!"/>
    <meta property="og:description" content="Şırnak’ın İdil ilçesinde terör örgütü mensuplarınca tuzaklanan el yapımı patlayıcının imha edilmesi sırasında meydana gelen patlamada 2 güvenlik görevlisi şehit oldu, 7 güvenlik görevlisi de yaralandı. Şehit olan Uzman Çavuş Kemal Sayar’ın, Samsun’un Havza ilçesindeki baba ocağına haber ulaştı. Astsubay Üstçavuş Esma Çevik´in ailesinin Bayrampaşa'da evi de bayraklarla donatıldı. Patlamada şehit olan Astsubay Üstçavuş Esma Çevik'in daha önce görevi başında patlayıcı imha ettiği ve anaokulu öğrencileriyle bir araya geldiği görüntüleri paylaşılmıştı."/>
  </head>
  <body>
    <article>
      <h1>Tükiye onu bu görüntülerle tanımıştı! Acı haber geldi!</h1>
      <address>
        <time datetime="2019-12-09T15:12:46+00:00">09 Dec 2019, 15:12</time>
      </address>
      <p>Şırnak’ın İdil ilçesinde terör örgütü mensuplarınca tuzaklanan el yapımı patlayıcının imha edilmesi sırasında meydana gelen patlamada 2 güvenlik görevlisi <a href="https://www.haber61.net/haberleri/%C5%9Fehit">şehit</a> oldu, 7 güvenlik görevlisi de yaralandı. Şehit olan Uzman Çavuş Kemal Sayar’ın, Samsun’un Havza ilçesindeki baba ocağına haber ulaştı. Astsubay Üstçavuş Esma Çevik´in ailesinin Bayrampaşa'da evi de bayraklarla donatıldı. Patlamada şehit olan Astsubay Üstçavuş Esma Çevik'in daha önce görevi başında patlayıcı imha ettiği ve anaokulu öğrencileriyle bir araya geldiği görüntüleri paylaşılmıştı.</p>
      <p>Şırnak Valiliği'nden yapılan açıklamada, İdil İlçe Jandarma Komutanlığı, Haberli Jandarma Karakol Komutanlığı sorumluluk alanı Sarıköy köyü sınırları içerisinde Pisikayası tepesi mevkisinde 9 Aralık sabahı bölücü terör örgütü tarafından tuzaklanmış olan el yapımı patlayıcının tespit edildiği belirtildi.</p>
      <p>Açıklamada, “Tespit edilen el yapımı patlayıcıya imha ekipleri tarafından yapılan müdahale esnasında meydana gelen patlamada 2 güvenlik görevlisi şehit olmuş, 7 güvenlik görevlisi yaralanmıştır. Terörle mücadele kapsamında operasyonlar kararlılıkla devam etmektedir” denildi.</p>
      <figure>
        <img src="https://resim.haber61.net/upload/2019/12/09/5dee47975542820ccc2df0c5.jpg"/>
      </figure>
      <p>
        <b>ŞEHİTLERİN İSİMLERİ BELLİ OLDU</b>
      </p>
      <p>Patlamada şehit olan askerlerin kimlikleri belli oldu. Patlamada Patlayıcı Madde İmha Timi (PAMİT) tim komutanı Astsubay Üstçavuş Esma Çevik ile Uzman Çavuş Kemal Sayar şehit oldu.</p>
      <p>Şehit Esma Çevik'in patlayıcı imha ettiği görüntülerin Jandarma Genel Komutanlığı'nın 15 Kasım'da sosyal medya hesabından paylaşıldığı ortaya çıktı. Şehidin öğrencilerle bir araya geldiği görüntüler de paylaşılmıştı.</p>
      <p>
        <b>SAMSUN'A ŞEHİT ATEŞİ DÜŞTÜ</b>
      </p>
      <p>El yapımı patlayıcıya uzman ekiplerin müdahalesi sırasında meydana gelen patlamada Jandarma Uzman Çavuş Kemal Sayar ile bomba uzmanı Jandarma Astsubay Üstçavuş Esma Çevik şehit oldu, 7 güvenlik görevlisi de yaralandı. Patlamada şehit olan Jandarma Uzman Çavuş Kemal Sayar’ın, Havza ilçesi Gidirli Mahallesi nüfusuna kayıtlı olduğu öğrenildi.</p>
      <p>
        <b>YARIN TÖREN DÜZENLENECEK</b>
      </p>
      <p>Sayar’ın şehit haberi, Havza Kaymakamı Metin Yılmaz tarafından baba Mehmet Sayar’a (75) bildirildi. Şehidin baba evine Türk bayrakları asıldı. Şeker hastası olan baba Sayar, acı haberle baygınlık geçirdi. 112 Acil Servis ekipleri tarafından babaya müdahale edildi. Evli ve iki çocuk babası olan şehit Kemal Sayar, yarın Havza ilçesi Gidirli Mahallesi Camii’nde öğle namazına müteakip kılınacak cenaze namazının ardından son yolculuğuna uğurlanacak.</p>
      <figure>
        <img src="https://resim.haber61.net/upload/2019/12/09/5dee5878adcdeb1ca0ec3ba4.jpg"/>
      </figure>
      <p>
        <b>İÇİŞLERİ BAKANLIĞI'NDAN TAZİYE MESAJI</b>
      </p>
      <p>İçişleri Bakanlığı, Şırnak’ta el yapımı patlayıcının infilak etmesi sonucu şehit olan kahraman 2 jandarma personeli için başsağlığı mesajı yayınladı.</p>
      <p>İçişleri Bakanlığının internet sitesi üzerinden yapılan resmi açıklamada şu ifadelere yer verildi:</p>
      <p>“Şırnak'ta terör örgütü tarafından tuzaklanan el yapımı patlayıcının imhası sırasında 2 Jandarma personelimiz şehit oldu. Millet olarak terörle topyekun mücadele ettiğimiz bir zamanda görevi başında kaybettiğimiz vatan evlatlarımızın derin üzüntüsünü kalbimizde yaşıyor, şehitlerimize Yüce Allah’tan rahmet, kederli ailelerine başsağlığı, yaralı personelimize acil şifalar diliyoruz.”</p>
      <figure>
        <img src="https://resim.haber61.net/upload/2019/12/09/5dee5874adcdeb1ca0ec3ba1.jpg"/>
      </figure>
      <p>Bomba uzmanı Astsubay Üstçavuş Esma Çevik´in ailesinin Bayrampaşa Orta Mahalle'deki evi bayraklarla donatıldı.</p>
      <p>Öte yandan Esra Çevik'in görüntüsünün, 15 Kasım'da Jandarma Genel Komutanlığı'nın resmi twitter sayfasından paylaşıldığı ortaya çıktı. "Barut kokusu var, parfüm kokusu yok" başlıklı paylaşımda Çevik'in tuzaklanan patlayıcıları imha ettiği ve ardından da kaskını çıkarıp başparmağını kaldırdığı görülüyor.</p>
      <p>BİNGÖL'DE DENGESİNİ KAYBEDEREK DÜŞEN JANDARMA ŞEHİT OLDU</p>
      <p>Öte yandan Bingöl’de görevi esnasında dengesini kaybederek nöbet kulesinden düşmesi sonucu şehit olan jandarma personeli için de mesaj yayınlandı. Mesajda, “Bingöl’de görevli olduğu nöbet kulesinden dengesini kaybederek düşen jandarma personelimiz şehit olmuştur. Görevi başında kaybettiğimiz şehidimize Yüce Allah’tan rahmet, kederli ailesine başsağlığı diliyoruz. Milletimizin başı sağ olsun” ifadelerine yer verildi.</p>
      <figure>
        <img src="https://resim.haber61.net/upload/2019/12/09/5dee47bf5542820ccc2df0ca.jpg"/>
      </figure>
      <figure>
        <img src="https://resim.haber61.net/upload/2019/12/09/5dee47bf5542820ccc2df0cd.jpg"/>
      </figure>
      <figure>
        <img src="https://resim.haber61.net/upload/2019/12/09/5dee4afb5542811f8ce5a29b.jpg"/>
      </figure>
      <p>
        <i>Güncelleme Tarihi: 09 Aralık 2019, 18:23</i>
      </p>
    </article>
  </body>
</html>