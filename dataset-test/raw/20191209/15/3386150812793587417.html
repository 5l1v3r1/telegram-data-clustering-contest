<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/jalgaon/fox-broke-cupboard-and-extended-it-false-city/"/>
    <meta property="og:site_name" content="Lokmat"/>
    <meta property="article:published_time" content="2019-12-09T15:47:35+00:00"/>
    <meta property="og:title" content="विळ्याने कपाट तोडून खोटे नगरात ऐवज लांबविला"/>
    <meta property="og:description" content="जळगाव : डोळ्यांचे आॅपरेशन झालेल्या नातेवाईकांना पाहण्यासाठी गेलेल्या गिरधारी शांताराम गरुड (३०) यांच्या बंद घराचे कुलुप तोडून चोरट्यांनी कपाटातील ..."/>
  </head>
  <body>
    <article>
      <h1>विळ्याने कपाट तोडून खोटे नगरात ऐवज लांबविला</h1>
      <h2>जळगाव : डोळ्यांचे आॅपरेशन झालेल्या नातेवाईकांना पाहण्यासाठी गेलेल्या गिरधारी शांताराम गरुड (३०) यांच्या बंद घराचे कुलुप तोडून चोरट्यांनी कपाटातील ...</h2>
      <address><time datetime="2019-12-09T15:47:35+00:00">09 Dec 2019, 15:47</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p><a href="https://www.lokmat.com/topics/jalgaon/">जळगाव</a> : डोळ्यांचे आॅपरेशन झालेल्या नातेवाईकांना पाहण्यासाठी गेलेल्या गिरधारी शांताराम गरुड (३०) यांच्या बंद घराचे कुलुप तोडून चोरट्यांनी कपाटातील पाच हजार रुपये रोख व काही चिल्लर लांबविल्याची घटना सोमवारी सकाळी खोटे नगरातील इंद्रनील सोसायटीत उघडकीस आली. दरम्यान, घरफोडी करताना चोरट्यांनी शेजारील घरांच्या दरवाजाच्या कड्या लावल्या होत्या.<br/>इंद्रनिल सोसायटी येथे गिरधारी शांताराम गरूड हे पत्नीसह भाड्याच्या घरात राहतात. ते खासगी नोकरी करुन उदरनिर्वाह भागवितात. भुसावळ येथे सासऱ्यांचे डोळ्यांचे आॅपरेशन झाल्याने त्यांना पाहण्यासाठीगरुड हे पत्नीसह रविवारी दुपारी ४ वाजता घराला कुलुप लावून भुसावळला गेले होते. दरम्यान, मध्यरात्री रात्री २ वाजेच्या सुमारास चोरट्यांनी घराचा कडी कोयंडा तोडून आत प्रवेश करत घरातील लोखंडी कपाट तोडून ऐवज लांबविला.<br/>विशेष म्हणजे चोरट्यांनी घरातील विळ्याच्या मदतीने कपाट तोडले. कपाटातील सामान अस्ताव्यस्त फेकून ५ हजार रुपये रोख व काही चिल्लर चोरून नेली. गिरधारी गरूड यांना मालक हिम्मत जाधव यांनी सोमवारी सकाळी चोरी झाल्याने कळविले. यानंतर गरुड यांनी <a href="https://www.lokmat.com/topics/jalgaon/">जळगाव</a> गाठले व घराची पाहणी केली. याप्रकरणी गिरधारी गरूड यांच्या फिर्यादीवरुन रामानंद नगर पोलिसात गुन्हा दाखल करण्यात आला आहे.</p>
    </article>
  </body>
</html>