<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/news/le-fonti-awards-cambiasso-premiato-come-miglior-talent-parlo-di-calcio-come-ho-fatto-a-casa-per-25-anni-325178"/>
    <meta property="og:site_name" content="FcInterNews.it"/>
    <meta property="article:published_time" content="2019-12-09T15:58:11+00:00"/>
    <meta property="og:title" content="Le Fonti Awards, Cambiasso premiato come miglior talent: &quot;Parlo di calcio come ho fatto a casa per 25 anni&quot;"/>
    <meta property="og:description" content="L'ex centrocampista dell'Inter Esteban Cambiasso è stato il grande protagonista dell'ultimo appuntamento annuale di Le Fonti Awards, evento organizzato dal Gruppo Le Fonti che ha..."/>
  </head>
  <body>
    <article>
      <h1>Le Fonti Awards, Cambiasso premiato come miglior talent: "Parlo di calcio come ho fatto a casa per 25 anni"</h1>
      <address><time datetime="2019-12-09T15:58:11+00:00">09 Dec 2019, 15:58</time> by <a rel="author">Christian Liotta</a></address>
      <p>L'ex centrocampista dell'Inter <b>Esteban Cambiasso </b>è stato il grande protagonista dell'ultimo appuntamento annuale di <i>Le Fonti Awards</i>, evento organizzato dal Gruppo Le Fonti che ha riscosso come da pronostico un grande successo in termini di affluenza e condivisione delle emozioni. L’8 dicembre, a Palazzo Mezzanotte, è stata premiata una delle categorie più amate e seguite dal pubblico: lo Sport. <b>Cambiasso ha trionfato nella categoria Miglior Talent-Calcio in Tv</b>, ruolo che ricopre da un paio di stagioni a Sky Sport dove commenta la Serie A e la Champions League, riscuotendo l'apprezzamento dei tifosi per le sue analisi tattiche. "Non sono un vero e proprio commentatore sportivo" ha puntualizzato Cambiasso dal palco di Borsa Italiana, subito dopo aver ricevuto il premio da Manuela Donghi e Germano Lanzoni. "In tv non faccio altro che <b>replicare quello che ho fatto a casa negli ultimi 25 anni, </b>cioè parlare di calcio insieme ad altre persone. Per questo, non faccio la seconda voce e rivolgo poche domande agli allenatori. <b>Ho tanto rispetto per i giornalisti che hanno studiato molto più di me, hanno alle spalle una carriera e approfondiscono la materia </b>anche per 5 o 6 anni per arrivare a fare quello che fanno. Io mi limito a trasmettere la mia passione con un microfono in mano. Non ho lo scopo di togliere il lavoro a chi lo fa bene. Non so per quanto tempo andrò avanti, perché non sai mai qual è il punto di arrivo".</p>
      <p>Il fuoriclasse argentino, ambassador della FIFA Women's World Cup 2019, si è espresso anche sul boom del calcio femminile che negli ultimi 12 mesi è letteralmente esploso tra audience, follower sui social e presenze allo stadio: "Spero che sia il lancio di una realtà e non semplicemente un fenomeno passeggero. Finalmente oggi le ragazze hanno la possibilità di giocare a calcio liberamente, senza essere più giudicate come se stessero facendo qualcosa di strano. Con il Mondiale, la Fifa ha fatto un lavoro davvero straordinario.<b> Spero che in Italia si continui, così come si fa negli altri Paesi. </b>Mi auguro che i settori giovanili si riempiano di bambine che vogliono giocare e che il calcio femminile diventi sempre di più una realtà".</p>
      <p>
        <a href="https://www.videointer.it/watch.php?vid=53f60dc70">
          <b>VIDEO - INTER-BARCELLONA, L'ALLENAMENTO DELLA VIGILIA: SENSI DA SOLO, CANDREVA IN GRUPPO E IL LAVORO DEI PORTIERI</b>
        </a>
      </p>
    </article>
  </body>
</html>