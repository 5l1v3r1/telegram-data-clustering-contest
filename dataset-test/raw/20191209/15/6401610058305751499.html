<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/12/lol-jesse-klaver-al-4-jaar-groenlinks-leider-eist-nieuw-leiderschap-en-gaat-daarom-nog-even-door-als-gl-leider/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-12-09T15:00:15+00:00"/>
    <meta property="og:title" content="LOL! Jesse Klaver (al 4 jaar GroenLinks-leider) eist “nieuw leiderschap”… en gaat daarom nog even door als GL-leider"/>
    <meta property="og:description" content="Het is weer eens hilarische PR-speak bij Jesse Klaver. Hij wil verandering en nieuw leiderschap, zegt de GroenLinks-partijleider. En daarom maakt hij geen plaats voor een ander en blijft hij zitten waar hij zit. Ja, dat vinden wij ook grappig. Jesse Klaver kondigt vandaag aan dat hij nog niet klaar is met het zijn van… Jesse Klaver, de Nederlandse Justin Trudeau die met z’n GroenLinks eens even de hele boel gaat opschudden. Jesse Klaver als de belofte van de Nederlandse politiek, die ook altijd wel een belofte zou blijven. Maar zeg dat laatste maar niet te hard, want dan gaan de tienermeisjes die een poster van Der Jesse boven hun bed hebben hangen zachtjes huilen. En dat moeten we nu ook weer niet willen met z’n allen. Hoe dan ook, Jesse wil wél dat er wat verandert. Het leiderschap moet heel nodig nieuw worden. En anders… dan vliegt hij voor straf samen met Rob Jetten de hele wereld rond om nog wat extra CO2 uit te stoten: dát zal ons leren. Dit was namelijk wat Klaver of Facebook plaatste, waar hij aankondigde…"/>
  </head>
  <body>
    <article>
      <h1>LOL! Jesse Klaver (al 4 jaar GroenLinks-leider) eist “nieuw leiderschap”… en gaat daarom nog even door als GL-leider</h1>
      <address><time datetime="2019-12-09T15:00:15+00:00">09 Dec 2019, 15:00</time> by <a rel="author">Tim Engelbart</a></address>
      <p>
        <b>Het is weer eens hilarische PR-speak bij Jesse Klaver. Hij wil verandering en nieuw leiderschap, zegt de GroenLinks-partijleider. En daarom maakt hij geen plaats voor een ander en blijft hij zitten waar hij zit. Ja, dat vinden wij ook grappig.</b>
      </p>
      <p>Jesse Klaver kondigt vandaag aan dat hij nog niet klaar is met het zijn van… Jesse Klaver, de Nederlandse Justin Trudeau die met z’n GroenLinks eens even de hele boel gaat opschudden. Jesse Klaver als de belofte van de Nederlandse politiek, die ook altijd wel een belofte zou blijven. Maar zeg dat laatste maar niet te hard, want dan gaan de tienermeisjes die een poster van Der Jesse boven hun bed hebben hangen zachtjes huilen. En dat moeten we nu ook weer niet willen met z’n allen.</p>
      <p>Hoe dan ook, Jesse wil wél dat er wat verandert. Het leiderschap moet heel nodig <i>nieuw</i> worden. En anders… dan vliegt hij voor straf samen met Rob Jetten de hele wereld rond om nog wat extra CO2 uit te stoten: dát zal ons leren.</p>
      <p>Dit was namelijk wat Klaver of Facebook plaatste, waar hij aankondigde dat alles gaat veranderen doordat hij alles hetzelfde laat blijven. <a href="https://www.facebook.com/jesseklaver/posts/2689225384469396"><b>Onnavolgbaar, maar oh zo vermakelijk</b></a>:</p>
      <blockquote>“Komend jaar ben ik tien jaar Kamerlid en een van de langstzittende fractievoorzitters in het parlement. In al die jaren is mijn bevlogenheid en vastberadenheid alleen maar sterker geworden. Onze visie en onze plannen voor de toekomst van Nederland zijn harder nodig dan ooit. We staan op de drempel van een nieuw decennium, het maatschappelijk tij keert. Het is nu of nooit. Daarvoor is nieuw leiderschap nodig. Visie voor de toekomst. Doorzettingsvermogen. Leiderschap dat niet bang is om tegen de gevestigde belangen in te gaan en om nee te zeggen tegen de oude garde.<br/>Nederland staat op de drempel van een nieuwe tijd en het is aan een nieuwe generatie om dat nieuwe hoofdstuk van onze geschiedenis te schrijven. Als de leden van GroenLinks me het vertrouwen geven, ga ik, samen met ons geweldige team Kamerleden, in die strijd graag ook de komende jaren voorop.”</blockquote>
      <p>Volgende week: we gaan een prachtig nieuw paleis maken. Hoe we dat doen? Nou, door het bouwval wat er nu staat gewoon te laten staan. Met uw vertrouwen wordt het dan een geweldige strijd voor de goede zaak. Mét visie voor de toekomst! Poe hé!</p>
    </article>
  </body>
</html>