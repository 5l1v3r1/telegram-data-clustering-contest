<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628501/%E0%A6%93%E0%A6%B8%E0%A6%BF%E0%A6%B0-%E0%A6%B8%E0%A7%8D%E0%A6%AC%E0%A6%BE%E0%A6%95%E0%A7%8D%E0%A6%B7%E0%A6%B0-%E0%A6%9C%E0%A6%BE%E0%A6%B2-%E0%A6%95%E0%A6%B0%E0%A7%87-%E0%A6%AD%E0%A7%81%E0%A7%9F%E0%A6%BE-%E0%A6%AA%E0%A7%81%E0%A6%B2%E0%A6%BF%E0%A6%B6-%E0%A6%95%E0%A7%8D%E0%A6%B2%E0%A6%BF%E0%A7%9F%E0%A6%BE%E0%A6%B0%E0%A7%87%E0%A6%A8%E0%A7%8D%E0%A6%B8"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T15:17:00+00:00"/>
    <meta property="og:title" content="ওসির স্বাক্ষর জাল করে ভুয়া পুলিশ ক্লিয়ারেন্স, গ্রেপ্তার ১"/>
    <meta property="og:description" content="ফেনী সদর মডেল থানার ভারপ্রাপ্ত কর্মকর্তার (ওসি) স্বাক্ষর জাল করে ভুয়া পুলিশ ক্লিয়ারেন্স দেওয়ার অভিযোগে একজনকে গ্রেপ্তার করেছে পুলিশ। আজ সোমবার বিকেলে তাঁকে গ্রেপ্তার করা হয়।"/>
  </head>
  <body>
    <article>
      <h1>ওসির স্বাক্ষর জাল করে ভুয়া পুলিশ ক্লিয়ারেন্স, গ্রেপ্তার ১</h1>
      <address><time datetime="2019-12-09T15:17:00+00:00">09 Dec 2019, 15:17</time> by <a rel="author">প্রতিনিধি, ফেনী</a></address>
      <p>ফেনী সদর মডেল থানার ভারপ্রাপ্ত কর্মকর্তার (ওসি) স্বাক্ষর জাল করে ভুয়া পুলিশ ক্লিয়ারেন্স দেওয়ার অভিযোগে একজনকে গ্রেপ্তার করেছে পুলিশ। আজ সোমবার বিকেলে তাঁকে গ্রেপ্তার করা হয়।<br/><br/>গ্রেপ্তার ব্যক্তির নাম জাহিদ হাসান (২২)। তিনি ফেনী সদর উপজেলার কাজিরবাগ গ্রামের বাসিন্দা। এ ঘটনায় ফেনী সদর মডেল থানার উপপরিদর্শক মো. দুলাল মিয়া বাদী হয়ে তাঁর বিরুদ্ধে মামলা করেছেন।<br/><br/>পুলিশ জানিয়েছে, অনেক দিন ধরে ফেনীর রাজাঝির দিঘির পাড়ে কোর্ট মসজিদ মার্কেটের একটি কম্পিউটারের দোকানে বসে ওসি মো. আলমগীর হোসেনের স্বাক্ষর জাল করে মোটা অঙ্কের অর্থের বিনিময়ে মানুষকে ভুয়া পুলিশ ক্লিয়ারেন্স দিচ্ছিলেন জাহিদ। আজ বিকেলে ওই দোকানে অভিযান চালায় পুলিশ। এ সময় জাহিদের কাছ থেকে ওসির নকল স্বাক্ষরযুক্ত সাতটি সনদ ও সনদ তৈরির সরঞ্জাম উদ্ধার করা হয়। এ ছাড়া কম্পিউটারের একটি সিপিইউ, একটি এলইডি কম্পিউটার মনিটর এবং একটি কালার প্রিন্টার জব্দ করা হয়।</p>
      <p>ফেনী সদর মডেল থানার পরিদর্শক (তদন্ত) মোহাম্মদ সাজেদুল ইসলাম প্রথম আলোকে বলেন, জাহিদের বিরুদ্ধে থানায় মামলা করা হয়েছে।</p>
    </article>
  </body>
</html>