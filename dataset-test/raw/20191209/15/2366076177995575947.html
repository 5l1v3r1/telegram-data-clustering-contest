<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965143/%D9%85%D9%88%D8%B6%D8%B9-%D8%AC%D8%AF%DB%8C%D8%AF-%DA%A9%D8%AF%D8%AE%D8%AF%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%A8%D8%B1%D8%B1%D8%B3%DB%8C-%D8%B5%D9%84%D8%A7%D8%AD%DB%8C%D8%AA%E2%80%8C%D9%87%D8%A7"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="موضع جدید کدخدایی درباره بررسی صلاحیت‌ها"/>
    <meta property="og:description" content="قائم‌مقام دبیر شورای نگهبان گفت: اگر کسی اطلاعات و مستنداتی درباره سودجویی و کلاهبرداری افراد در مورد بررسی صلاحیت‌ها در اختیار دارد، این مستندات را در اختیار شورای نگهبان قرار دهد تا شورا پیگیری‌های لازم را انجام دهد."/>
  </head>
  <body>
    <article>
      <h1>موضع جدید کدخدایی درباره بررسی صلاحیت‌ها</h1>
      <address><time datetime="2019-12-09T15:39:00+00:00">09 Dec 2019, 15:39</time> by <a rel="author">پایگاه خبری تحلیلی فردا | Farda News</a></address>
      <p>
        <b>قائم‌مقام دبیر شورای نگهبان گفت: اگر کسی اطلاعات و مستنداتی درباره سودجویی و کلاهبرداری افراد در مورد بررسی صلاحیت‌ها در اختیار دارد، این مستندات را در اختیار شورای نگهبان قرار دهد تا شورا پیگیری‌های لازم را انجام دهد.</b>
      </p>
      <p>خبرگزاری تسنیم: صادق خرازی دبیرکل و جمعی از اعضای شورای مرکزی حزب ندای ایرانیان با عباسعلی کدخدایی قائم‌مقام دبیر و سخنگوی شورای نگهبان دیدار و گفت‌وگو کردند.</p>
      <p>همچنین در ابتدای این دیدار، صادق خرازی با بیان اینکه متأسفانه احزاب در ایران فاقد مشروعیت و موقعیت ویژه هستند، تأکید کرد: مجلس و ساختار سیاسی کشور نیازمند اشتراک مساعی احزاب با مجموعه حاکمیت دولت و مجلس هستند.</p>
      <p>وی با بیان اینکه حزب ندای ایرانیان به عنوان حزبی اصلاح‌طلب و معتقد به نظام سیاسی فعالیت‌های خودش را حرفه‌ای انجام می‌دهد، گفت: احزاب به عنوان نماد ساختار مدنی می‌تواند کمک‌های ویژه به همه ساختار‌های حاکمیتی کنند و باید به سمت پذیرش جایگاه احزاب حرکت کنیم.</p>
      <p>دبیرکل حزب ندای ایرانیان افزود: به نظر می‌رسد که بعد از سال 88 کشور برخوردار از یک انسداد سیاسی میان حاکمیت و جریانات اصلاح‌طلب شد؛ در چنین شرایطی ما تصمیم گرفتیم که حزب ندای ایرانیان را به عنوان یک حزب معتقد به نظام، انقلاب اسلامی و اصلاحات پایه‌گذاری کنیم.</p>
      <p>خرازی با بیان اینکه ما جزو منتقدان دولت هستیم و این انتقاد مربوط به امروز و دیروز نیست، بلکه از مدت‌ها قبل انتقاداتی به دولت داشته‌ایم، تصریح کرد: قانون انتخابات نیازمند اصلاحات اساسی است و حزب ندای ایرانیان می‌تواند و آماده است که در این زمینه کمک کند.</p>
      <p>وی در پایان سخنانش خواستار تداوم همکاری و گفت‌وگو میان شورای نگهبان و همه احزاب سیاسی و حزب ندای ایرانیان شد.</p>
      <p>همچنین در بخش دیگری از این نشست، تعدادی از اعضای شورای مرکزی و معاونین حزب ندای ایرانیان انتقادات، نکات و پیشنهاداتی را خطاب به قائم‌مقام دبیر شورای نگهبان بیان کردند.</p>
      <p>عباسعلی کدخدایی قائم‌مقام دبیر شورای نگهبان نیز در ابتدای این دیدار، بر لزوم فعالیت جدی‌تر احزاب تأکید کرد و گفت: احزاب می‌توانند بیش از این در فعالیت‌های سیاسی مشارکت داشته باشند و باید فعالیت آن‌ها جدی‌تر شود.</p>
      <p>وی با اشاره به تشکیل حزب جمهوری اسلامی و فعالیت‌های حزبی شهید بهشتی، اظهار داشت: شاید فرهنگ جامعه در دوره شهید بهشتی و در زمان تأسیس حزب جمهوری اسلامی، اجازه نمی‌داد که تحزب در کشور جا بیفتد، البته شاید بتوان به مردم هم حق داد، زیرا مردم از احزاب شاه‌ساخته رویگردان بودند و سابقه بدی از تحزب در ذهن داشتند.</p>
      <p>قائم‌مقام دبیر شورای نگهبان تصریح کرد: از دهه 80 شمسی به این طرف، فعالیت‌های سیاسی شدیدتری را شاهد بودیم و اگر چه قانون اساسی از حزب و فعالیت‌های سیاسی حمایت کرده، اما به دلیل اینکه این حمایت‌ها در قوانین عادی عملیاتی نشده است، فعالیت احزاب در کشور نتوانست ثمرات لازم را داشته باشد، لذا باید حمایت‌های قانون اساسی از تحزب در قوانین عادی نیز لحاظ شود.</p>
      <p>کدخدایی یکی از نقایص فعالیت‌های حزبی را عدم فعالیت حزبی پس از راهیابی به مجلس عنوان کرد و گفت: قانون باید در مورد احزاب و فعالیت‌های حزبی اصلاح شود تا نقش احزاب در کشور پررنگ‌تر شود.</p>
      <p>وی افزود: مثلاً می‌توان اینطور برنامه‌ریزی کرد که اگر حزبی درصدی از آراء را کسب کرد، کرسی‌های مشخصی به آن حزب داده شود؛ در واقع باید هویت حزبی و سیاسی احزاب پر رنگ‌تر شود.</p>
      <p>سخنگوی شورای نگهبان تأکید کرد: ضرری که از رهگذر فقدان هویت و شناسه سیاسی احزاب بوجود می‌آید را مردم متحمل می‌شوند و این باید در قوانین اصلاح شود.</p>
      <p>کدخدایی با اشاره به فعالیت‌های حزبی در کشور‌های پیشرفته، اظهار داشت: به جد معتقدم که باید فعالیت احزاب در کشور نهادینه شود و این نیاز به یک مطالبه جدی و همه‌جانبه دارد.</p>
      <p>وی در بخش دیگری از سخنانش با اشاره به سؤال یکی از اعضای حزب ندای ایرانیان درباره نحوه بررسی صلاحیت‌ها تأکید کرد: التزام به قانون اساسی و مفاد آن اصلی‌ترین مبنا برای شورای نگهبان در بررسی صلاحیت‌هاست و این توقع نباید باشد که اگر فردی چارچوب نظام را قبول نداشت توسط شورای نگهبان تأیید شود، چرا که چنین فردی تأیید نخواهد شد.</p>
      <p>قائم‌مقام دبیر شورای نگهبان با بیان اینکه شورای نگهبان از خطا مبرا نیست و ممکن است در فرآیند کار انسانی خودش، خطا هم داشته باشد، گفت: همانطور که بار‌ها هم اعلام کرده‌ام تا جایی که بتوانیم سعی می‌کنیم که جلو اشتباهات را گرفته و اصلاح کنیم.</p>
      <p>کدخدایی در بخش دیگری از سخنانش با اشاره به درخواست یکی از اعضای حزب ندای ایرانیان درباره برخورد با افراد سودجو در مورد بررسی صلاحیت‌ها تأکید کرد: شورای نگهبان در برخورد با افراد سودجو درنگ نکرده و نخواهد کرد، لذا اگر کسی اطلاعات و مستنداتی درباره سودجویی و کلاهبرداری افراد در مورد بررسی صلاحیت‌ها در اختیار دارد، این مستندات را در اختیار شورای نگهبان قرار دهد تا شورا پیگیری‌های لازم را انجام دهد.</p>
      <p>وی درباره نحوه اعلام نتایج بررسی صلاحیت‌ها، خاطر نشان کرد: شورای نگهبان نتیجه بررسی صلاحیت‌ها را طبق قانون موظف است به خودِ فرد اعلام کند و این کار را خواهد کرد.</p>
      <p>"در جریان بررسی صلاحیت‌ها ما فقط صلاحیت‌های شخصی افراد را بررسی می‌کنیم و عضویت افراد در گروه‌ها و احزاب بررسی نمی‌شود"؛ این نکته دیگری بود که قائم‌مقام دبیر شورای نگهبان به آن اشاره کرد و گفت: چون صرفا شخصیت حقیقی افراد بررسی می‌شود، لذا اگر شخصیت حقیقی کسی مشکل داشته باشد، تأیید صلاحیت نخواهد شد.</p>
      <p>قائم‌مقام دبیر شورای نگهبان در پایان با بیان اینکه انتقاد از شورای نگهبان هیچ منعی ندارد، اظهار داشت: متأسفانه گاهی اوقات برخی به شورای نگهبان توهین کرده و یا اخبار کذب را به شورا منتسب می‌کنند؛ ما مانع انتقاد نمی‌شویم، بلکه از انتقاد استقبال می‌کنیم، اما اجازه نمی‌دهیم که افراد، اخبار کذب را به شورای نگهبان نسبت بدهند.</p>
    </article>
  </body>
</html>