<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/vandalizam-u-istocnom-jerusalimu-isecene-gume-grafiti/"/>
    <meta property="og:site_name" content="Krstarica"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Vandalizam u istočnom Jerusalimu, isečene gume, grafiti…"/>
    <meta property="og:description" content="JERUSALIM - Vandali su isekli gume na više od 160 vozila i sprejom ispisali slogane u palestinskim naseljima u istočnom delu Jerusalima, saopštila je"/>
  </head>
  <body>
    <article>
      <h1>Vandalizam u istočnom Jerusalimu, isečene gume, grafiti…</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524290-750x430.jpg"/>
        <figcaption>Foto: Tanjug/AP Photo/Mahmoud Illean</figcaption>
      </figure>
      <p>JERUSALIM – Vandali su isekli gume na više od 160 vozila i sprejom ispisali slogane u palestinskim naseljima u istočnom delu Jerusalima, saopštila je danas izraelska policija.</p>
      <p>Istovremeno, Palestinci su u Hebronu na Zapadnoj obali održali generalni štrajk u znak protesta zbog izgradnje novih jevrejskih naselja.</p>
      <p>Portparol policije Miki Rozenfeld je izjavio da su vandali bili maskirani i da su gume na vozilima isekli „pod okriljem noći“.</p>
      <p>Vlasti ovaj incident tretiraju kao „nacionalistički motivisano krivično delo“.</p>
      <p>Gradonačelnik Jerusalima Moše Lion osudio je ovaj „zločin iz mržnje“ i pozvao policiju da „što je pre moguće pronađe kriminalce i privede ih pravdi“.</p>
      <p>Među ispisanim grafitima su „Arapi jednako neprijatelji“, „Nema mesta u zemlji za neprijatelje“.</p>
      <p>Za sada nije jasan motiv ovog incidenta, napominje AP.</p>
      <p>U Hebronu su zbog protesta zatvorene škole i poslovnice, a pojedini mladi su kamenicama gađali izraelske vojne patrole, dok su vojnici ispalili suzavac i gumene metke da rasteraju okupljene.</p>
      <p>(Tanjug)</p>
    </article>
  </body>
</html>