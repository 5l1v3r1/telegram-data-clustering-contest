<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/kulgazdasag/cikk/2019/12/09/neheznek-bizonyulhat-az-eszak-irorszagi-vamkerdes-megoldasa"/>
    <meta property="og:site_name" content="hirado.hu"/>
    <meta property="article:published_time" content="2019-12-09T15:16:00+00:00"/>
    <meta property="og:title" content="Nehéznek bizonyulhat az észak-írországi vámkérdés megoldása"/>
    <meta property="og:description" content="Nehéznek bizonyulhat az Észak-Írország és Nagy-Britannia közötti árforgalom ellenőrzési feltételeinek megteremtése a jövő év végi határidőre – áll egy belső kormányzati dokumentumban, amely hétfőn szivárgott ki a brit sajtóhoz."/>
  </head>
  <body>
    <article>
      <h1>Nehéznek bizonyulhat az észak-írországi vámkérdés megoldása</h1>
      <address><time datetime="2019-12-09T15:16:00+00:00">09 Dec 2019, 15:16</time> by <a rel="author">MTI</a></address>
      <p>
        <b>Nehéznek bizonyulhat az Észak-Írország és Nagy-Britannia közötti árforgalom ellenőrzési feltételeinek megteremtése a jövő év végi határidőre – áll egy belső kormányzati dokumentumban, amely hétfőn szivárgott ki a brit sajtóhoz.</b>
      </p>
      <p>A kormányzó Konzervatív Párt ugyanakkor a legfrissebb felmérés szerint stabilan vezet három nappal a csütörtöki parlamenti választás előtt, így – ha ez a felmérés helytálló – valószínűleg nem lesz szüksége a legnagyobb észak-írországi protestáns britpárti erő, a Demokratikus Unionista Párt (DUP) külső támogatására az új alsóházban.</p>
      <p>A DUP azzal a feltétellel támogatta az előző parlamentben kisebbségbe került konzervatívokat, hogy Észak-Írország és Nagy-Britannia közé nem emelkedhet vámhatár a brit EU-tagság megszűnése után sem.</p>
      <p>Boris Johnson konzervatív párti brit miniszterelnök a választási kampányban rendre azt hangoztatja, hogy semmiféle vámeljárási fennakadás nem lesz Nagy-Britannia és Észak-Írország kereskedelmében a Brexit után tervezett egyévi átmeneti időszak lejárta után.</p>
      <p>
        <b>A kapcsolódó rendszereknek és a személyi feltételeknek a megteremtése komoly stratégiai, politikai és műveleti kihívást jelent</b>
      </p>
      <p>A Financial Times című brit üzleti napilaphoz azonban eljutott a Brexit-ügyi minisztérium (DExEU) egy belső leirata, amely szerint az EU-val kötött Brexit-megállapodásban szereplő ellenőrzési rendszer infrastruktúrájának, a kapcsolódó rendszereknek és a személyi feltételeknek a megteremtése 2020 decemberéig komoly stratégiai, politikai és műveleti kihívást jelent.</p>
      <p>A Brexit – és ennek részeként Észak-Írország jövőbeni vámjogi státusa az Egyesült Királyságon belül – a választási kampány elsődleges vitatémái közé tartozik.</p>
      <p>Az EU-val Johnson kormánya által októberben elért új Brexit-megállapodás külön 64 oldalas csatolmányt tartalmaz arról, hogy milyen szabályozás alapján folyjon a kereskedelem Nagy-Britannia és Észak-Írország között, annak érdekében, hogy az áruforgalmat ne Észak-Írország és az Ír Köztársaság 499 kilométeres határán – az EU és az Egyesült Királyság majdani egyetlen szárazföldi vámhatárán – kelljen ellenőrzésnek alávetni.</p>
      <p>Ezen a határon az észak-írországi megbékélési folyamatot elindító 1998-as nagypénteki egyezmény egyik fő vívmányaként hosszú ideje nem létezik fizikai ellenőrzés.</p>
      <p>A megállapodás alapelvei szerint Észak-Írország harmonizált viszonyrendszerben marad az Európai Unió egyes – főleg áruforgalmi – szabályrendszereinek korlátozott számú elemével.</p>
      <p>
        <b>Észak-Írország az Egyesült Királyság vámuniós rendszerének tagja maradna</b>
      </p>
      <p>E megoldás alapján Észak-Írország az Egyesült Királyság vámuniós rendszerének tagja maradna, de ezzel együtt az Európai Unió egységes belső piacának egyik áruforgalmi beléptető pontjaként is funkcionálna.</p>
      <p>A brit hatóságok a külső országokból Észak-Írországba érkező importra a brit vámtételeket alkalmazhatják, feltéve, hogy az adott importáru nem lép be az EU egységes belső piacára.</p>
      <p>Olyan importtételek esetében azonban, amelyekről nem lehet kizárni, hogy megjelennek az Európai Unió belső piacán, a brit hatóságok az EU vámtételeit kötelesek alkalmazni.</p>
      <p>A Brexit-ügyi minisztérium hétfőn kiszivárgott belső leirata szerint ahhoz, hogy mindez egy év múlva működőképes legyen, még az EU-val tervezett szabadkereskedelmi tárgyalások eredményének ismerete előtt meg kellene kezdeni a rendszer kiépítését.</p>
      <p>Boris Johnson hétfői kampánykörútján nem volt hajlandó közvetlenül kommentálni a dokumentumban foglaltakat, és a DExEU is jelezte közleményében, hogy a minisztérium kiszivárogtatásokat nem kommentál.</p>
      <p>Arlene Foster, a DUP vezetője azonban hétfőn kijelentette, hogy Johnson megszegte adott szavát, a kormányfő ugyanis ígéretet tett arra, hogy nem lesz semmiféle vámellenőrzés Észak-Írország és Nagy-Britannia között.</p>
      <p>Ha azonban a legfrissebb felmérések helytállónak bizonyulnak, a konzervatívoknak a csütörtöki választás után megalakuló alsóházban nem lesz szükségük a DUP támogatására.</p>
      <p>A Survation közvélemény-kutató cég az ITV kereskedelmi televízió megbízásából elvégzett, hétfőn ismertetett új vizsgálatában kimutatta, hogy a Konzervatív Pártra jelenleg a választók 45 százaléka voksolna, a legnagyobb ellenzéki erő, a Munkáspárt támogatottsága 31 százalék. A konzervatívok prognosztizált szavazataránya két százalékponttal nőtt, a Munkáspárté két százalékponttal csökkent egy hét alatt.</p>
      <p>A 14 pontos konzervatív vezetés a toryk eddigi legnagyobb támogatottsági előnyét jelzi a kampány kezdete óta.</p>
      <p>
        <i>A címlapfotó illusztráció. </i>
      </p>
      <p>Tweet</p>
    </article>
  </body>
</html>