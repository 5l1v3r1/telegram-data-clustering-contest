<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepgelderland.nl/nieuws/2432010/Seksueel-overschrijdend-gedrag-tijdens-het-uitgaan-Angela-biedt-hulp"/>
    <meta property="og:site_name" content="Omroep Gelderland"/>
    <meta property="article:published_time" content="2019-12-09T15:50:33+00:00"/>
    <meta property="og:title" content="Seksueel overschrijdend gedrag tijdens het uitgaan? 'Angela' biedt hulp"/>
    <meta property="og:description" content="Een gezellig avondje stappen, en dan vol in je kruis worden getast. Of die man of vrouw die maar tegen je aan blijft dansen of seksuele toespelingen maakt. Wat doe je? Als het aan GroenLinks ligt, vraag je straks ook in Arnhem aan de bar naar 'Angela'."/>
  </head>
  <body>
    <article>
      <h1>Seksueel overschrijdend gedrag tijdens het uitgaan? 'Angela' biedt hulp</h1>
      <address>
        <time datetime="2019-12-09T15:50:33+00:00">09 Dec 2019, 15:50</time>
      </address>
      <h4>Deel dit artikel:</h4>
      <ul>
        <li/>
        <li/>
        <li/>
        <li/>
        <li/>
        <li/>
      </ul>
      <p>maandag 9 december 2019, 16:50</p>
      <h4>Deel dit artikel:</h4>
      <ul>
        <li/>
        <li/>
        <li/>
        <li/>
        <li/>
        <li/>
      </ul>
      <slideshow>
        <figure>
          <img src="https://imgg.rgcdn.nl/c35b75467bf84b89894877bbcf1a8f51/opener/Foto-Pxhere.jpg?v=tLxnJh61eLV39q17eAwe2w2"/>
        </figure>
        <figure>
          <img src="https://imgg.rgcdn.nl/c35b75467bf84b89894877bbcf1a8f51/opener/Foto-Pxhere.jpg?v=tLxnJh61eLV39q17eAwe2w2"/>
        </figure>
        <figure>
          <img src="https://www.omroepgelderland.nl/graphic/2432010/StaticMap/Opener.jpeg"/>
        </figure>
        <figure>
          <img src="https://www.omroepgelderland.nl/graphic/2432010/StaticMap/Opener.jpeg"/>
        </figure>
        <figcaption>Foto: Pxhere</figcaption>
      </slideshow>
      <p>ARNHEM - Een gezellig avondje stappen, en dan vol in je kruis worden getast. Of die man of vrouw die maar tegen je aan blijft dansen of seksuele toespelingen maakt. Wat doe je? Als het aan GroenLinks ligt, vraag je straks ook in Arnhem aan de bar naar 'Angela'. Geschreven door</p>
      <figure>
        <img src="https://storage-gelderland.rgcdn.nl/sitemanagerdata/scaled/thumb/uploads/person/huibertVeth.jpg"/>
      </figure>
      <p>
        <a href="https://www.omroepgelderland.nl/wieiswie/43/Huibert%20Veth">Huibert Veth</a>
      </p>
      <p>De campagne 'Ask for Angela' komt uit het Verenigd Koninkrijk en doet langzaam zijn intrede in Nederland. Het idee is eenvoudig: je hebt last van seksueel overschrijdend gedrag en vraagt aan de bar naar Angela. Het personeel weet genoeg en helpt je op een gepaste manier. Dat kan door de overlastgever aan te spreken of eruit te zetten, of jou discreet door de achterdeur te laten vertrekken.</p>
      <p>
        <i>Bekijk de video. De tekst gaat daaronder verder.</i>
      </p>
      <h3>'Dat moeten we niet tolereren'</h3>
      <p>Het Arnhemse GroenLinks-raadslid Muriël Simonis wil dat het stadsbestuur met de horeca regelt dat dit ook in het Arnhemse uitgaansleven de standaard wordt. 'Let wel, 50 procent van de vrouwen en 10 procent van de mannen komt hier geregeld mee in aanraking. Dat moeten we als samenleving niet tolereren', betoogt Simonis.</p>
      <p>Maar een uitsmijter of barman inseinen kan nu toch ook al? 'Dat klopt, maar door hier specifiek aandacht aan te besteden is de drempel om hulp te vragen lager', legt Simonis uit. 'Daarnaast creëert het bewustzijn, waardoor er minder tolerant naar gekeken en op gereageerd wordt.'</p>
      <h3>Schaamte</h3>
      <p>Ook is er volgens haar soms schaamte bij de persoon die hulp vraagt. 'Hiermee draag je als uitgaansgelegenheid duidelijk uit achter degene te staan die eventueel hulp nodig heeft.' Als gedrag sociaal niet geaccepteerd wordt, komt het bovendien minder vaak voor, stelt Simonis.</p>
      <p>Collega-raadslid Susan van Ommen (D66) kwam in Amsterdam de tekst 'vraag naar Alexander' tegen. 'Dus een variant kan ook. Maar Ask for Angela is al wat breder bekend, ook in het buitenland.' Wat haar betreft hangen er straks door alle Arnhemse uitgaansgelegenheden stickers en poster met 'Angela werkt hier'.</p>
      <p>De horeca zelf lijkt wel warm te lopen voor de campagne. De Ondernemersvereniging Korenmarkt vindt het 'een goed initiatief'. Kroegbaas Liesbeth de Zoete merkt dat seksuele intimidatie vaker voorkomt in de Arnhemse horeca. 'Al hoop ik wel dat mensen het nu ook al tegen ons durven te zeggen.' Ook de regiomanager van Koninklijke Horeca Nederland is enthousiast over het initiatief: 'Wij gaan graag hierover in gesprek met onze leden', aldus Richard Dijkgat. </p>
      <p>Dit is een verhaal van <a href="https://belofte.gld.nl/">De Belofte</a>, ons platform voor gemeentepolitiek. Heb jij nieuws? Tip ons dan <a href="https://belofte.gld.nl/meldpunt">hier</a>.</p>
      <figure>
        <img src="https://storage-gelderland.rgcdn.nl/sitemanagerdata/images/svdj_logo2.png"/>
      </figure>
      <figure>
        <img src="https://storage-gelderland.rgcdn.nl/sitemanagerdata/images/belofte_logo2.png"/>
      </figure>
    </article>
  </body>
</html>