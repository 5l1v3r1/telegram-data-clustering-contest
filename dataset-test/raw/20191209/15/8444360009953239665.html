<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/koropi-min-skotoneis-ti-mama-mas-sokaristiki-katathesi-gia-to-agrio-egklima/2932796/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T15:41:20+00:00"/>
    <meta property="og:title" content="Κορωπί: «Μην σκοτώνεις τη μαμά μας»! Σοκαριστική κατάθεση για το άγριο έγκλημα"/>
    <meta property="og:description" content="Αναβιώνει η υπόθεση της άγριας δολοφονίας μιας 35χρονης γυναίκας στο Κορωπί, από την ερωμένη του συζύγου της. Όλα όσα κατέθεσε η αδελφή του θύματος."/>
  </head>
  <body>
    <article>
      <h1>Κορωπί: «Μην σκοτώνεις τη μαμά μας»! Σοκαριστική κατάθεση για το άγριο έγκλημα</h1>
      <h2>Αναβιώνει η υπόθεση της άγριας δολοφονίας μιας 35χρονης γυναίκας στο Κορωπί, από την ερωμένη του συζύγου της. "Γροθιά στο στομάχι" τα όσα καταθέτει στην δίκη η αδελφή της άτυχης γυναίκας, η οποία μαχαιρώθηκε στο σπίτι της, μπροστά στα παιδιά της. "Μου είπε πως η γκόμενα του μπαμπά ήρθε και έσφαξε τη μαμά και ότι πάνε στο Κέντρο Υγείας" λέει για τον ανιψιό της. Όλα όσα καταθέτει η γυναίκα για την υπόθεση που συγκλόνισε το πανελλήνιο.</h2>
      <address><time datetime="2019-12-09T15:41:20+00:00">09 Dec 2019, 15:41</time> by <a rel="author">Newsit Newsroom</a></address>
      <p>Με την συγκλονιστική κατάθεση της αδελφής του θύματος άρχισε <a href="https://www.newsit.gr/egklhma/egklima-sto-koropi-sygklonizoyn-oi-martyries-ton-anilikon-paidion-toy-thymatos-i-mama-exei-aimata/2160919/">η δίκη της αποκαλούμενης «φόνισσας» του Κορωπίου</a>. Η 29χρονη, πρωτόδικα, είχε καταδικασθεί σε ισόβια για τη δολοφονία μιας 35χρονης γυναίκας στο Κορωπί, συζύγου του άντρα με τον οποίο διατηρούσε ερωτικό δεσμό.</p>
      <p>Το έγκλημα, που είχε συγκλονίσει το Πανελλήνιο, έλαβε χώρα στις 3 Αυγούστου του 2016, με την 29χρονη σήμερα κατηγορουμένη <b>να μαχαιρώνει την ερωτική της αντίζηλο στην αυλή του σπιτιού της.</b></p>
      <p>Η αδελφή του θύματος περιέγραψε την κατηγορουμένη ως μια εμμονική γυναίκα που ζήλευε και είχε βάλει σκοπό όχι μόνο να χωρίσει τον γαμπρό της <b>αλλά και “να εξαφανίσει” και την αδελφή της</b>, όπως χαρακτηριστικά ανέφερε.</p>
      <h3>Κορωπί – Σοκάρει η κατάθεση της αδελφής του θύματος</h3>
      <p>Αρχίζοντας την κατάθεσή της στη δίκη η μάρτυρας ανέφερε: “Η αδελφή μου ήταν 35 ετών. Ήμασταν κάθε μέρα μαζί. Ήταν ένα πρόβατο. Πέρα από το σπίτι της και τα παιδιά της δεν ασχολιόταν με κανέναν άλλο. Δεν γνωρίζαμε την κατηγορούμενη, τα σπίτια μας είχαν απόσταση 15 χιλιόμετρα. Η κατηγορουμένη από το 2014 ενοχλούσε την αδελφή μου”.</p>
      <p>Στη συνέχεια η μάρτυρας περιέγραψε στο δικαστήριο πώς έμαθε για τη δολοφονία της αδελφής της, μέσα στο ίδιο της στο σπίτι: “Χτύπησε το τηλέφωνό μου και άκουσα την αδελφή μου να εκλιπαρεί για βοήθεια. Τα παιδιά ακούγονταν να φωνάζουν από μέσα: <b>«Μην σκοτώνεις τη μαμά μας»</b>. Το πρώτο πρόσωπο, το οποίο σκεφτήκαμε εγώ και άνδρας μου, ήταν η κατηγορουμένη γιατί γνωρίζαμε ότι αδελφή μου δεχόταν απειλές”.</p>
      <p>Σύμφωνα με τη μάρτυρα, ο μεγαλύτερος γιος του θύματος και ανιψιός της είπε πως μεταφέρουν τη μητέρα του στο Κέντρο Υγείας της περιοχής. “<b>Μου είπε πως η γκόμενα του μπαμπά ήρθε και έσφαξε τη μαμά</b> και ότι πάνε στο Κέντρο Υγείας”, ανέφερε η μάρτυρας και συνέχισε: “Εκεί είδα την αδελφή μου να της κάνουν ανάνηψη οι γιατροί, λίγο αργότερα μας είπαν ότι ήταν νεκρή”. Η μάρτυρας κατέθεσε ακόμη, πως άκουσε τον γαμπρό της εκεί στο Κέντρο Υγείας, να λέει πως η κατηγορουμένη έκανε τις απειλές της πραγματικότητα.</p>
      <h3>Οι στιγμές φρίκης στο Κορωπί</h3>
      <p>Η μάρτυρας ανέφερε πως η κατηγορουμένη, εισέβαλλε στο σπίτι της αδελφής της, ενώ τα δυο της παιδιά έτρωγαν και εκείνη πότιζε τον κήπο. Όπως είπε, τα παιδιά (σ.σ. 12 και 13 ετών σήμερα), ακούσανε την μητέρα τους να φωνάζει “φύγε από σπίτι μου”. “Τα παιδιά είδαν την αδελφή μου κάτω και από πάνω της την κατηγορουμένη να την μαχαιρώνει… Την παρακαλούσε να μην την σκοτώσει. …Η κατηγορουμένη κρατούσε τόσο σφιχτά την αδελφή μου που ο πρώην γαμπρός μου την χαστούκισε για να φύγει…Τα παιδιά βρήκαν το μαχαίρι και το πέταξαν στο απέναντι οικόπεδο, εκεί το βρήκε και η αστυνομία και το κατέσχεσε”, συνέχισε η αδελφή του θύματος, σημειώνοντας πως μαχαιριά στο γόνατο είχε δεχθεί και ένα από τα παιδιά του θύματος.</p>
      <h3>Της είχε επιτεθεί ξανά!</h3>
      <p>Ακόμη, η μάρτυρας κατέθεσε πως η αδελφή της πριν τη δολοφονία της είχε δεχθεί και άλλες επιθέσεις από την κατηγορουμένη, με πλέον χαρακτηριστική αυτή που είχε λάβει χώρα τον Οκτώβριο του 2015, όταν η 35χρονη είχε πάει στο μαγαζί του άντρα της και εκεί ήταν και η 29χρονη. “Της επιτέθηκε τότε, την χτύπησε και της είχε βγάλει μια τούφα από τα μαλλιά της, είχε μώλωπες στο πρόσωπό της. Η κατηγορουμένη έπαιρνε συνέχεια τηλέφωνα την αδελφή μου και την απειλούσε. Τ<b>ης έλεγε ότι θα πάει στο σχολείο των παιδιών της και ότι θα τους ανακοινώσει πως είναι η ερωμένη πατέρα τους</b>“, επισήμανε η αδελφή του θύματος και συνεχίζοντας την κατάθεσή της είπε: ” Τους είχε απειλήσει τηλεφωνικά ότι θα τους κάψει. Η αδελφή μου φοβόνταν και ήταν πάντα με παρέα. Η μόνη ημέρα που δεν είχα πάει στο σπίτι της ήταν η ημέρα της δολοφονίας της. Αρχές του Σεπτεμβρίου του 2015 η κατηγορουμένη πήρε τηλέφωνο την αδελφή μου και της είπε: “<b>Γεννάω το παιδί του άντρα σου</b>“”.</p>
      <figure>
        <img src="https://www.newsit.gr/wp-content/uploads/2019/12/korwpi_egklhma_intime_0912_2-1200x777.jpg"/>
      </figure>
      <p>Ακόμη, η αδελφή του θύματος είπε στην κατάθεσή της για την κατηγορουμένη: “Έρχονταν με ταξί έξω από το σπίτι της αδελφής μου ή με άλλα αυτοκίνητα. Τηλεφωνούσε είτε στον πρώην γαμπρό μου είτε στην αδελφή μου και όταν δεν το σήκωναν τηλεφωνούσε στο πατρικό μας. Μια ημέρα η αδελφή μου είχε δεχθεί 80 κλήσεις από την κατηγορουμένη. Δεν σήκωνε πια το τηλέφωνο. Ξέραμε ποιος ήταν. Της έλεγε να απομακρυνθεί από τον άνδρα της, γιατί “είναι δικός της” και της ζητούσε εκείνος να μην βλέπει τα παιδιά του”.</p>
      <h3>Κορωπί – Μέρα με τη νύχτα τα όσα καταθέτει ο πατέρας της κατηγορούμενης</h3>
      <p>Εντελώς, διαφορετική εκδοχή έδωσε στο δικαστήριο, ο πατέρας της κατηγορουμένης, καταθέτοντας πως<b> το θύμα ενοχλούσε την κόρη του</b> και ότι της είχε επιτεθεί. Όπως ανέφερε ο ίδιος “έπεσε από τα σύννεφα” όταν πληροφορήθηκε τη σχέση της κόρη του με τον σύζυγο της 35χρονης. Στην κατάθεσή του ο πατέρας της κατηγορουμένης ανέφερε μεταξύ άλλων τα εξής: ” Το πρόβλημα ξεκίνησε από τότε που η κόρη μου, έμπλεξε με τον σύζυγο του θύματος. Ήταν η πρώτη της σχέση.</p>
      <blockquote>Έμαθα για τη σχέση τους όταν η κόρη μου, ήταν σε προχωρημένη εγκυμοσύνη και είδα την κοιλιά της</blockquote>
      <p>Δεν μου άρεσε αυτή η σχέση ήρθε και χώθηκε στο σπίτι μας και δεν ήταν και το καλύτερο. Έτοιμαζόντουσαν για γάμο γύρω στο τέλος του 14. Εκείνος ήρθε στο σπίτι μας και έμεινε σε εμάς”.</p>
      <p>Στη συνέχεια της κατάθεσής του ο πατέρας της κατηγορουμένης αναφέρθηκε στις διαμάχες των δυο γυναικών. ‘Ήρθε η θανούσα στο σπίτι μας. Εγώ είχα φύγει και όταν γύρισα είδα παγωμάρα. Μου είπαν ότι είχε έρθει η θανούσα και έκανε φασαρία. Πήρα το αυτοκίνητο μου και πήγα στο σπίτι της. Είπα στον πατέρα της ότι ήρθε η ήρθε η κόρη σου και μας έκανε φασαρία και ότι αυτό δεν ήταν σωστό, γιατί εγώ δεν έχω δώσει δικαίωμα στην γειτονιά …. Τους είχε βρίσει όλους, δεν περίμενα να έρθουν έτσι τα πράγματα. Ήξερα ότι είχαν τσακωθεί είχαμε πάει και στο αστυνομικό τμήμα. Η κόρη μου τι να κερδίσει κάνοντας φασαρίες; Δεν το πιστεύω ότι η κόρη μου έκανε επεισόδια. Εφόσον εκείνος είχε και τη μια και την άλλη μέσα είναι λογικό ότι θα γίνονταν φασαρίες”.</p>
      <h3>Έγκλημα στο Κορωπί – Οι διάλογοι της έδρας με τον πατέρα της κατηγορούμενης</h3>
      <p>Περόεδρος: Τι έλειπε στην κόρη σας και τα έκανε αυτά τα πράγματα;</p>
      <p>Μάρτυρας: Εγώ ήξερα ότι εκείνη ενοχλούσε την κόρη μου, της είχε βγάλει τα μαλλιά.</p>
      <p>Μάλιστα, ο πατέρας της κατηγορουμένης απέδωσε το έγκλημα της κόρης του στο φόβο που εκείνη ένιωθε. “Η κόρη μου φοβήθηκε για το παιδάκι της που βρίσκονταν στο αυτοκίνητό της. Μας έλεγε ότι φοβόνταν μήπως η θανούσα κάνει κακό στα παιδιά της. Η κόρη μου κατέβηκε από το αυτοκίνητο γιατί φοβόταν ότι κινδυνεύει το παιδί της που βρίσκονταν στο αμάξι…</p>
      <blockquote>Πιστεύω πως άρχισαν να μαλλιοτραβιούνται και μετά μπήκαν μέσα στην αυλή του σπιτιού της θανούσας</blockquote>
      <p>Η κόρη μου κατεβαίνοντας από το αυτοκίνητο της, <b>πήρε για φόβητρο το μαχαίρι. Βγήκε εκτός εαυτού.</b> Πρέπει να κυνηγήθηκαν και μέσα στον πανικό της έκανε αυτή την πράξη….Όταν βγαίνεις εκτός εαυτού δεν καταλαβαίνεις τι κάνεις. …Σήμερα ο πρώην σύζυγος της θανούσας έρχεται και βλέπει τα παιδιά. Εγώ κάνω υπομονή γι’ αυτά τα παιδάκια. …Σήμερα είναι μαζί σαν ζευγάρι με την κόρη μου, πηγαίνει στη φυλακή και την βλέπει. Έφερε όμως σε ρήξη τις δυο κοπέλες και τώρα αγαπάει την κόρη μου”.</p>
      <p>Στη δίκη κατέθεσαν σήμερα και γιατροί του Κέντρου Υγείας όπου είχε μεταφερθεί το θύμα μετά την επίθεση με έξι μαχαιριές που δέχθηκε από την κατηγορουμένη. Όπως κατέθεσαν η άτυχη γυναίκα ήταν ήδη νεκρή όταν έφτασε στο Κέντρο Υγείας.</p>
      <p>Η δίκη για το άγριο έγκλημα στο Κορωπί θα συνεχιστεί στις 14 Ιανουαρίου 2020…</p>
      <p>Φωτογραφίες αρχείου: Intime.</p>
    </article>
  </body>
</html>