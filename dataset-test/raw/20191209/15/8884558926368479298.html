<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/mladoletna-oseba-padla-cez-ograjo-stiri-metre-glob"/>
    <meta property="og:site_name" content="Primorske novice"/>
    <meta property="article:published_time" content="2019-12-09T15:38:45+00:00"/>
    <meta property="og:title" content="Mladoletna oseba padla čez ograjo štiri metre globoko"/>
    <meta property="og:description" content="Idrijske policiste so v soboto zgodaj popoldne obvestili, da je mladoletna oseba v Godoviču padla z balkona stanovanjske hiše v globino približno štiri metre. Pri padcu na travnato ravno podlago se je oseba huje poškodovala. Policisti so ugotovili, da je do padca prišlo že prejšnji večer. Prijatelji so ji nudili pomoč, zaradi bolečin v hrbtu pa so jo odpeljali v Zdravstveni dom Idrija, kjer so ji nudili prvo pomoč. Poškodovano osebo so reševalci odpeljali v ljubljanski klinični center. Tuja krivda je izključena."/>
  </head>
  <body>
    <article>
      <h1>Mladoletna oseba padla čez ograjo štiri metre globoko</h1>
      <address><time datetime="2019-12-09T15:38:45+00:00">09 Dec 2019, 15:38</time> by <a rel="author">Spletno uredništvo</a></address>
      <p>
        <b>Idrijske policiste so v soboto zgodaj popoldne obvestili, da je mladoletna oseba v Godoviču padla z balkona stanovanjske hiše v globino približno štiri metre. Pri padcu na travnato ravno podlago se je oseba huje poškodovala. Policisti so ugotovili, da je do padca prišlo že prejšnji večer. Prijatelji so ji nudili pomoč, zaradi bolečin v hrbtu pa so jo odpeljali v Zdravstveni dom Idrija, kjer so ji nudili prvo pomoč. Poškodovano osebo so reševalci odpeljali v ljubljanski klinični center. Tuja krivda je izključena.</b>
      </p>
      <figure>
        <img src="https://static.primorske.si/foto/highres/gnweb/722946_policija_resilni.jpg"/>
        <figcaption>Fotografija je simbolična. Foto: STA</figcaption>
      </figure>
      <p><b>PRIMORSKA</b> &gt; Včeraj malo po 15. uri so policiste obvestili o nesreči italijanske smučarke izven urejenih prog na smučišču Kanin. 30-letna smučarka je izven urejene proge zapeljala v tri metre globoko luknjo. Nepoškodovano so rešili pripadniki GRS iz Bovca.</p>
      <h3>Z avtom v pešakinjo</h3>
      <p>Danes malo pred 7. uro je v križošču v Bovcu (Trg Golobarskih žrtev) voznik z osebnim avtomobilom povozil žensko. Po prvih zbranih podatkih je 54–letni voznik na prehodu za pešce spregledal 38–letno žensko in jo oplazil z desnim delom vozila. Pešakinja je laže poškodovana, utrpela je udarec v roko. Prvo pomoč so ji nudili bovški gasilci in tolminski reševalci, ki so jo odpeljali na pregled v šempetrsko bolnišnico. Policisti so povzročitelju prometne nesreče izdali plačilni nalog.</p>
      <h3>Voznik trčil v podporni zid, vanj pa voznica</h3>
      <p>21–letni voznik avtomobila je včeraj okrog 18. ure vozil iz vasi Plave proti Novi Gorici. V desnem ovinku ga je zaradi neprilagojene hitrosti zaneslo na levo stran vozišča, kjer je trčil v podporni zid. V tistem trenutku je pravilno proti naselju Plave vozila 29–letna voznica, ki trčenja v zadnji del njegovega vozila ni uspela preprečiti. Oba voznika sta bila laže poškodovana. Na kraju so poleg prometnih policistov posredovali tudi novogoriški gasilci in reševalci, ki so nudili prvo pomoč poškodovancema. Obema so nudili zdravniško oskrbo v šempetrski bolnišnici, nato pa ju odpustili v domačo nego. Prometni policisti so 21-letniku izdali plačilni nalog.</p>
      <h3>Vlomili v garažo</h3>
      <p>Danes nekaj pred 6. uro so policisti obravnavali vlom skozi vhodna vrata garaže v Delpinovi ulici v Novi Gorici. Neznani storilec je tja vlomil med vikendom. Ukradel je več akumulatorjev za parkomate, dva ročna puhalnika, polnilce za akumulatorje ... Oškodovancu je povzročil za približno 1400 evrov škode. Okoliščine vloma novogoriški policisti še preiskujejo.</p>
      <h3>Ukradli gorivo iz parkiranih tovornjakov</h3>
      <p>Ajdovski policisti so v soboto obravnavali tatvino goriva na večjem parkirišču v naselju Gojače. Neznani storilec je na dveh parkiranih tovornih vozilih poškodoval ključavnice na treh rezervoarjih in iztočil za približno 600 litrov dizelskega goriva. Policisti bodo po zaključku preiskave podali kazensko ovadbo na novogoriško državno tožilstvo.</p>
      <h3>Poškodovali dvoriščna vrata</h3>
      <p>V soboto zjutraj so novogoriški policisti obravnavali poškodovanje ključavnice dvoriščnih vrat v vasi Lokvica (Občina Miren - Kostanjevica). Storilec je ponoči poškodoval kjučavnico vrat in lastnikom povzročil za 45 evrov škode.</p>
      <h3>Povozili srno, jelena in divjega prašiča</h3>
      <p>Včeraj zjutraj je izven Ročinja v smeri Nove Gorice voznik avtomobila povozil jelena. Včeraj popoldne je voznik avtomobila med naseljema Hudajužna in Podbrdo v Baški grapi na Tolminskem trčil v srno. Po trčenju je žival zbežala. Včeraj zvečer je na cesti Osek – Črnice voznik osebnega avtomobila povozil divjega prašiča. Ta je na kraju poginil.</p>
      <p>Policisti so vse primere zaključili z uradnim zaznamkom za zavarovalnico.</p>
    </article>
  </body>
</html>