<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/12/09/za-nasyshtniia-harchim-19-za-hrana-sredno-v-es-12-v-angliia-edva-8.432381"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T15:21:00+00:00"/>
    <meta property="og:title" content="За насъщния: Харчим 19% за храна, средно в ЕС - 12%, в Англия - едва 8%"/>
    <meta property="og:description" content="За десет години разходите по това перо в България са паднали само с 1% | Dnes.bg"/>
  </head>
  <body>
    <article>
      <h1>За насъщния: Харчим 19% за храна, средно в ЕС - 12%, в Англия - едва 8%</h1>
      <h2>За десет години разходите по това перо в България са паднали само с 1%</h2>
      <address><time datetime="2019-12-09T15:21:00+00:00">09 Dec 2019, 15:21</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>През 2018 година домакинствата в Европейския съюз (ЕС) са изразходвали над 1,047 трилиона евро (което се равнява на 6,6% от БВП на ЕС) за "храна и безалкохолни напитки", показват резултати от проучване на Евростат.<br/>Това представлява 12,1% от общите им разходи за потребление и се нарежда като третата най-голяма категория разходи на европейските домакинства след тези за "жилища, вода, електричество, газ и други горива" (24% от разходите) и за "транспорт" (13,2%).</p>
      <p>Според Евростат домакинствата в Румъния са използвали през миналата година за храна и безалкохолни напитки над една пета от общите харчове (цели 27,8%). Следващите страни-членки с най-високи дялове бяха Литва (20,9%) и Естония (19,6%), допълва БНР.</p>
      <p>На четвърта позиция е България с разходи за храна, равняващи се на 19,1% от общите харчове на българските домакинства.</p>
      <p>През 2018-а година в нашата страна за храна са били изхарчени 6,7431 млрд. евро, което се равнява на 12% от БВП.<br/>На другия полюс с разходи за храна под 10% са четири страни от ЕС начело с Обединеното кралство (едва 7,8% от общите харчове на британските домакинства), Ирландия (8,7%), Люксембург (9,1%) и Австрия (9,7% от общите разходи на домакинствата).</p>
      <p>Между 2008- а 2018-а година делът от общите разходи на домакинствата за храна намалява или остава стабилен в повечето членки на ЕС, като най-голямо намаление е регистрирано в Литва (от 24,8% през 2008-а до 20,9% през 2018-а, или спад с 3,9 процентни пункта), следван от Полша (понижение с 3,4 процентни пункта) и Малта (с 3 процентни пункта).</p>
      <p>За разлика от тях, разходите на домакинствата за храна се увеличиха в 10 държави-членки на ЕС, като най-голямо увеличение е регистрирано в Чехия и Словакия (повишения с 1,4 процентни пункта), Холандия (с 1 процентен пункта) и Унгария (с 0,8 процентни пункта).</p>
      <p>Според Евростат разходите за храни и безалкохолни напитки в България десет години по-рано (през 2008 година) са представлявали 20,4% от общите харчове на домакинствата и в размер на 5,2163 млрд. евро, което се е равнявало тогава на 14,0% от БВП на нашата страната. Това означава, че в рамките на последните десет години разходите за храна като процент от общите разходи са намалели с 1,3 процентни пункта.</p>
    </article>
  </body>
</html>