<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191209_Hatvanmeteres_szakadekbol_maszott_ki_egy_negyeves_ikerpar_miutan_balesetet_szenvedtek"/>
    <meta property="og:site_name" content="HVG.hu"/>
    <meta property="article:published_time" content="2019-12-09T15:54:00+00:00"/>
    <meta property="og:title" content="Hatvanméteres szakadékból mászott ki egy négyéves ikerpár, miután balesetet szenvedtek"/>
    <meta property="og:description" content="Csaknem 60 métert mászott felfelé egy szakadékból egy négyéves ikerpár, miután autóbalesetet szenvedtek apjukkal."/>
  </head>
  <body>
    <article>
      <h1>Hatvanméteres szakadékból mászott ki egy négyéves ikerpár, miután balesetet szenvedtek</h1>
      <address><time datetime="2019-12-09T15:54:00+00:00">09 Dec 2019, 15:54</time> by <a rel="author">MTI</a></address>
      <p>
        <b>Csaknem 60 métert mászott felfelé egy szakadékból egy négyéves ikerpár, miután autóbalesetet szenvedtek apjukkal.</b>
      </p>
      <p>A Seattle-i KING-TV beszámolója szerint a 47 éves Corey Simmons péntek délután karambolozott a Washington államban található Whidbey Islanden. A férfi nem volt bekötve, amikor a jármű fáknak csapódott, majd szakadékba gurult.</p>
      <blockquote>A férfi a helyszínen meghalt, a családtagok szerint az ikrek, miután kiszabadították magukat a hátsó ülésről, nagyjából 60 métert másztak felfelé, mire elértek az autóutat.</blockquote>
      <p>A rendőrség szerint a lányokat (<i>képünkön ők szerepelnek</i>) végül kisebb sérülésekkel szállították kórházba, miután egy arra autózó nő észrevette őket és értesítette a hatóságokat.</p>
      <p>A Seattletől 55 kilométerre északra történt baleset körülményeit jelenleg vizsgálják.</p>
      <related>
        <a href="https://hvg.hu/vilag/20191201_Szakadekba_zuhant_egy_busz_Tuneziaban_sokan_meghaltak"/>
        <a href="https://hvg.hu/cegauto/20191125_200_meteres_szakadekba_zuhant_egy_busz_Peruban_tizen_meghaltak"/>
      </related>
    </article>
  </body>
</html>