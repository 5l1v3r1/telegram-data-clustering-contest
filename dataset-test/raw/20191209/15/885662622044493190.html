<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/126808/suddeutsche-zeitung-o-mitsotakis-gnorizei-pos-skeftontai-oi-ependytes"/>
    <meta property="og:site_name" content="Insider"/>
    <meta property="article:published_time" content="2019-12-09T15:04:00+00:00"/>
    <meta property="og:title" content="Süddeutsche Zeitung: Ο Μητσοτάκης γνωρίζει πως σκέφτονται οι επενδυτές"/>
    <meta property="og:description" content="Μια θετική εικόνα σκιαγραφεί για την ελληνική οικονομία η Süddeutsche Zeitung. Ποιος άλλαξε το κλίμα στην Ελλάδα."/>
  </head>
  <body>
    <article>
      <h1>Süddeutsche Zeitung: Ο Μητσοτάκης γνωρίζει πως σκέφτονται οι επενδυτές</h1>
      <h2>Μια θετική εικόνα σκιαγραφεί για την ελληνική οικονομία η Süddeutsche Zeitung. Ποιος άλλαξε το κλίμα στην Ελλάδα.</h2>
      <address>
        <time datetime="2019-12-09T15:04:00+00:00">09 Dec 2019, 15:04</time>
      </address>
      <p>Στην αλλαγή του οικονομικού κλίματος στην Ελλάδα αναφέρεται η γερμανική εφημερίδα, <b>Süddeutsche Zeitung.</b></p>
      <p>Όπως επισημαίνει, μια σημαντική ένδειξη για τη συντελούμενη αλλαγή του οικονομικού κλίματος στην Ελλάδα είναι ο συνωστισμός που παρατηρείται και πάλι στις ελληνικές τράπεζες. «Το ό,τι τόσοι πολλοί άνθρωποι πηγαίνουν και πάλι στις τράπεζες προκαλεί καταρχήν αισιοδοξία. Σταδιακά αποκαθίσταται η εμπιστοσύνη των Ελλήνων που μετά από χρόνια επιστρέφουν και πάλι τα χρήματά τους στις τράπεζες. Το ό,τι πραγματοποιούν κάθε έμβασμα ξεχωριστά δείχνει όμως επίσης ότι στα τέλη του μήνα δεν μένουν λεφτά. Η κατάσταση στα υποκαταστήματα των τραπεζών αντικατοπτρίζει την οικονομική κατάσταση στη χώρα: Παντού εξακολουθούν να υπάρχουν προβλήματα αλλά οι προοπτικές είναι καλές», αναφέρει χαρακτηριστικά η εφημερίδα.</p>
      <p>Όπως προσθέτει <b>«το ό,τι ο χρηματιστηριακός δείκτης εκτοξεύθηκε από τις αρχές της χρονιάς στα ύψη οφείλεται σε έναν κυρίως άνθρωπο</b>: τον Ιούλιο ο Κυριάκος Μητσοτάκης της συντηρητικής Νέας Δημοκρατίας κέρδισε την απόλυτη πλειοψηφία στο ελληνικό κοινοβούλιο. Ο Μητσοτάκης προέρχεται μεν από μια από τις 'μισητές' πολιτικές δυναστείες της χώρας, γνωρίζει όμως πολύ καλά πώς σκέφτονται οι διεθνείς επενδυτές».</p>
      <h3>Με τον «Ηρακλή» στη μάχη κατά των κόκκινων δανείων</h3>
      <p>Αμέσως μετά την ανάληψη των καθηκόντων του ο Μητσοτάκης έβαλε μπρος: ανέθεσε κυβερνητικά και άλλα αξιώματα σε τεχνοκράτες και όχι όπως παλιά σε ευνοούμενους ή κομματικούς στρατιώτες. Έβαλε τέλος στους κεφαλαιακούς ελέγχους, ενώ θέλει να μειώσει δραστικά τους φόρους.</p>
      <p>Ωστόσο απροσδόκητες δεν είναι φέτος οι εξελίξεις μόνον στα χρηματιστήρια, αφού και η ελληνική αγορά ομολόγων έχει εντυπωσιάσει τους επενδυτές. Αυτό έγινε ιδιαίτερα αισθητό στις αρχές του φθινοπώρου, όταν οι επενδυτές πλήρωσαν στην Ελλάδα για πρώτη φορά για τριετή χρεόγραφα αρνητικό επιτόκιο.</p>
      <p>Σύμφωνα πάντα με την εφημερίδα, το ανοδικό ράλι στο χρηματιστήριο επιβεβαιώνει την αλλαγή του κλίματος. «Ψηλά στις προτιμήσεις των επενδυτών βρίσκονται κυρίως οι ελληνικές τραπεζικές μετοχές. Και αυτό παρ’ ότι οι ισολογισμοί των ελληνικών τραπεζικών ιδρυμάτων εξακολουθούν να περιέχουν περί τα 79 δισ. ευρώ κόκκινων δανείων. Σημειωτέον ότι πρόκειται για το ήμισυ περίπου όλων των δανείων. Αυτό δεν επιβαρύνει μόνον τις τράπεζες αλλά το σύνολο της οικονομίας. Διότι όταν μπορεί ανά πάσα στιγμή να σκάσει η φούσκα, τότε υπάρχει ένας διαρκής φόβος και οι τράπεζες δεν χορηγούν νέα δάνεια σε επιχειρήσεις», επισημαίνει η εφημερίδα παραπέμποντας στη συνέχεια στο φιλόδοξο, όπως το χαρακτηρίζει, σχέδιο απομείωσης των μη εξυπηρετούμενων δανείων. «Οι πολιτικοί το βάφτισαν Σχέδιο Ηρακλής. Προφανώς γνωρίζουν τί έχουν να αντιμετωπίσουν» επισημαίνει η γερμανική εφημερίδα.</p>
      <p>ΠΗΓΗ: Deutsche Welle</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/126786/protoboylies-kai-minymata-mitsotaki-gia-apomonosi-tis-toyrkias"/>
        <a href="https://www.insider.gr/eidiseis/politiki/126701/mitsotakis-o-dromos-me-tin-toyrkia-tha-einai-dyskolos"/>
        <a href="https://www.insider.gr/eidiseis/politiki/126662/mitsotakis-tha-kanoyme-oti-pernaei-apo-heri-mas-gia-na-min-perasei-i"/>
      </related>
    </article>
  </body>
</html>