<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811133/%D8%B6%D8%B1%D8%BA%D8%A7%D9%85%DB%8C-%D8%A7%D8%AF%D8%B9%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D8%AF%D8%B1%D8%A8%D8%A7%D8%B1%D9%87-%DA%AF%D9%85-%D8%B4%D8%AF%D9%86-%DB%B9%DB%B4%DB%B7-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%AF%D8%B1-%D8%B5%D8%AF%D8%A7-%D9%88-%D8%B3%DB%8C%D9%85%D8%A7-%D8%AE%D9%86%D8%AF%D9%87-%D8%AF%D8%A7%D8%B1-%D8%A7%D8%B3%D8%AA-%D8%A8%D8%AE%D8%B4-%D8%B2%DB%8C%D8%A7%D8%AF%DB%8C-%D8%A7%D8%B2-%D8%A2%D8%B1%D8%B4%DB%8C%D9%88-%D8%AA%D8%B5%D8%A7%D9%88%DB%8C%D8%B1-%D9%85%D8%AD%D8%B1%D9%85%D8%A7%D9%86%D9%87-%D8%A7%D9%86%D9%82%D9%84%D8%A7%D8%A8-%D8%B1%D8%A7-%D8%B1%D9%88%DB%8C-%D8%A2%D9%86%D8%AA%D9%86-%D8%B1%DB%8C%D8%AE%D8%AA%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T15:23:00+00:00"/>
    <meta property="og:title" content="در جمع دانشجویان دانشگاه علوم پزشکی یاسوج ضرغامی: ادعای روحانی درباره گم شدن ۹۴۷ میلیون دلار در صدا و سیما خنده دار است/ بخش زیادی از آرشیو تصاویر محرمانه انقلاب را روی آنتن ریختم"/>
    <meta property="og:description" content="عزت‌الله ضرغامی به ادعای ۹۴۷ میلیون دلار گم‌شده در صداوسیما که اخیرا توسط رئیس‌جمهور مطرح شده بود، پاسخ داد."/>
  </head>
  <body>
    <article>
      <h1>در جمع دانشجویان دانشگاه علوم پزشکی یاسوج ضرغامی: ادعای روحانی درباره گم شدن ۹۴۷ میلیون دلار در صدا و سیما خنده دار است/ بخش زیادی از آرشیو تصاویر محرمانه انقلاب را روی آنتن ریختم</h1>
      <h2>عزت‌الله ضرغامی به ادعای ۹۴۷ میلیون دلار گم‌شده در صداوسیما که اخیرا توسط رئیس‌جمهور مطرح شده بود، پاسخ داد.</h2>
      <address>
        <time datetime="2019-12-09T15:23:00+00:00">09 Dec 2019, 15:23</time>
      </address>
      <p>.<br/><br/>به گزارش مشرق، عزت‌الله ضرغامی که به مناسبت روز دانشجو و حضور در جمع دانشجویان و پاسخ به سوالات آن‌ها در سالن حکیم جرجانی دانشگاه علوم پزشکی یاسوج حضور یافته بود اظهار کرد: این روز‌ها وقت آن است تا افراد در دانشگاه‌ها حضور یافته و دانشجویان از آن‌ها مطالبه‌گری کرده و عملکرد‌ها را نقد کنند.<br/><br/>رئیس پیشین سازمان صدا و سیمای جمهوری اسلامی گفت: هرگز ما که قبل از انقلاب را تجربه کرده چنین چیزی را ندیده بودیم در چنین روزی در پاسخ به اعتراض به این که چرا معاون رئیس جمهور آمریکا آمده که اخبار و اطلاعات را برای رئیس جمهور آمریکا ببرد؛ آمدند فرش قرمز برای او انداختند و دکترای افتخاری حقوق به او دادند و توقع داشتند که دانشجویان اعتراض نکنند، اما دانشجویان به صحنه ریختند و آن خون‌های پاک روی زمین ریخته شد.<br/><br/>وی با بیان این که با صراحت سوال‌هایی که مربوط به من بود را پاسخ خواهم داد اظهار کرد: اولین نکته در مورد ۹۴۷ میلیون دلار پول گمشده است و اولین بار این کلمه را به عنوان کار خطای مالی شنیدم آنهم از زبان آقای رئیس‌جمهور، درست در مقطعی که مساله پرونده برادر ایشان به نتیجه رسید و حکم قضایی صادر شد یکباره متوجه شدیم که در سخنرانی خود در یزد چنین موضوعی را مطرح کرده است.<br/><br/>ضرغامی با بیان این که قرینه محذوف ایشان این بود که جای این که برادر من را بگیرید به سراغ نهادی بروید که ۹۴۷ میلیون دلار گرفته و به هیچکس پاسخ نداده است اظهار کرد: ایشان ادعا داشته این مبلغ چه شده و کجا رفته و دوستان هم به من گفتند جواب بده و من گفتم کسی که خودش را به خواب زده نمی‌توان از خواب بیدار کرد، اما کسی که واقعا خوابیده می‌شود به او اطلاعات داد و از خواب بیدار کرد لذا جواب ایشان را ندادم، زیرا معلوم بود که دنبال گروکشی است چرا که لحظه آخر خبری به او دادند و گفتند که بخوانید.<br/><br/>رئیس پیشین صدا و سیما با بیان این که نه تنها این مبلغ بلکه مبالغی بیشتر از نظر ریالی و ارزی به طور قانونی به عنوان بودجه رسمی و بودجه خاص مثل صندوق ذخیره ارزی که آقای رئیس جمهور مرتب از آن استفاده می‌کنند در کشور هزینه می‌شود و تا ریال و دلار آخر توسط دستگاه‌های نظارتی مورد نظارت قرار می‌گیرد، خاطرنشان کرد: این مبلغ هم ظرف مدت چهار سال برای هزینه‌های ارزی صدا و سیما اختصاص پیدا کرد که در هشت قسط از طرف بانک مرکزی که آخرین قسط هم در دوره خود آقای روحانی بود، داده شد.<br/><br/>وی گفت: هر بار که یک قسط از طرف بانک مرکزی در اختیار صدا و سیما قرار داده می‌شد از صدا و سیما گزارش کامل هزینه‌های قسط قبل را می‌خواستند لذا من ۸ نامه رسمی برای رؤسای بانک مرکزی وقت نوشتم به ازای هر نامه اعلام می‌کردم که به پیوست ریز هزینه‌های قسط قبل برای شما ارسال می‌شود لطفا بعد از تایید قسط بعدی را برای هزینه‌های ضروری و مورد نیاز بدهید.<br/><br/>ضرغامی گفت: یک ماه و دو ماه و برخی وقت‌ها ۴ ماه طول می‌کشید تا بانک مرکزی بررسی کند که آقای روحانی انشاالله این‌ها را نمی‌دانسته تا خطای ایشان کمتر شود، اتفاقا قسط آخر زمان آقای روحانی بود و آقای سیف هم در جریان است. <br/><br/>وی افزود: معنای حرف رئیس جمهور این است که اگر هر دستگاهی بودجه رسمی دولتی گرفت و هزینه شد یک نفر برود در تریبون عمومی و بگوید آن پولی که هزینه کردید پول گم شده اختلاسی است که می‌خواهم پیگیری کنم لذا خیلی خنده‌دار است.<br/><br/>وی ادامه داد: آقای رئیس جمهور به جای این که در تریبون این حرف نادرست و ناشیانه و از موضع عصبانیت و در برابر پرونده شخصی برادر خودشان را اعلام کنند که صدا و سیما گزارش نداده، کافی است که به بانک مرکزی اعلام کنند گزارش‌های چهار ساله صدا و سیما را بدهید تا مطالعه کنم.<br/><br/>ضرغامی با بیان این که یک سنت و یک دلار آن به جیب کسی نرفته گفت: تا حالا جواب ندادم، زیرا شایسته ندیدم جوابی بدهم لذا از رئیس جمهور تقاضا می‌کنیم در این یک سال و نیمی که از عمر دولت باقی مانده به جای پرخاشگری و طرح حرف‌های دروغ و نادرست از تریبون‌های عمومی فقط به مجموعه زیر دست خودشان بگویند گزارش‌های فلان خرید را بیاورید تا بررسی کنم.<br/><br/>وی در خصوص سوال دوم یکی از دانشجویان در مورد آرشیو به سرقت رفته صدا و سیما با بیان این که برخی اخبار در فضای مجازی زیاد دست به دست می‌شود و شما تقصیری ندارید به انقلاب دیجیتال در صدا و سیما اشاره کرد و مزایای آن را برشمرد و اظهار کرد: اولین بار آقای آشنا مشاور رئیس جمهور یک توئیت زد و مطرح کرد.<br/><br/>ضرغامی در خصوص آرشیو دیجیتال گفت: در ۶ ماه اول آرشیوی که ممنوع بود از تلویزیون پخش شد به خاطر این که تاریخ یک ملت بود و نباید ممنوع باشد و مهر محرمانه بخورد بسیاری از این تصاویری که ممنوع و محرمانه بود همه را روی آنتن ریختم و خیلی از تصاویری که اکنون می‌بینید آن زمان ممنوع بود.<br/><br/>وی گفت: رئیس جمهور و وزیر اطلاعات دوره اصلاحات بار‌ها به این خاطر از من تشکر و قدردانی کردند چرا که بسیاری از تصویر‌ها تابو شده و امکان انتشار آن نبود که مشاور محترم آقای روحانی الان اعلام می‌کند دقت می‌کردید که یک نفر نیاید بخشی از این آرشیو دیجیتال را به بیرون از کشور برده و به دست دشمن بدهد من به ایشان پاسخ دادم و منتظر پاسخ ایشان هستم، اما کل اتهام را دروغ و خلاف و در راستای جوسازی می‌دانم و از آشنا تقاضا کردم همین ادعا را توسط وزارت اطلاعات خودتان ثابت کرده و به من اعلام کنید.<br/><br/>ضرغامی گفت: بعد‌ها آمدند و گفتند کارمندی هاردی را داشته بیرون می‌برده که وزارت اطلاعات آن را گرفته و ضبط کرده که در جواب گفتم اگر چنین شده چرا به رئیس سازمان اطلاع نداده‌اند و حالا هم که گرفته‌اید اگر درست باشد چرا این گونه مساله را مطرح می‌کنید نهایتا کارمندی تخلف کرده، مگر تخلف کارمندی در سطح دستگاه‌ها نداریم لذا اعلام کنند و با کارمند متخلف هم برخورد شود.<br/><br/>ضرغامی در خصوص ادعا‌های رئیس جمهور گفت: مگر ادعای روحانی این نبود که هم چرخ هسته‌ای بگردد و هم چرخ زندگی مردم، حالا بعد از این سال‌ها همه تایید می‌کنند که نه چرخ هسته‌ای گشت و نه چرخ زندگی مردم.<br/><br/>وی گفت: آقا روحانی ادعا‌های دیگری هم کرد که جلوی برخورد‌های اطلاعاتی و برخورد‌هایی که حریم خصوصی مردم را از بین ببرد می‌ایستم هر چند از خودشان با سابقه طولانی اطلاعاتی که داشتند این حرف‌ها بعید بود، اما با همین رفتار‌ها و با همین حرف‌های تند غیراصولی و اطلاعاتی ثابت می‌کنند که هنوز همان آقای روحانی سال ۷۸ هستند.<br/><br/>ضرغامی در پاسخ به سوال دیگری مربوط به ممنوع التصویر‌ها گفت: اگر خواستید ثابت کنید باید جامع‌تر ببینید هزاران نفر هنرمند و نخبه در صدا و سیما، مستقیم و غیرمستقیم کار می‌کنند برای مثال برنامه هفت را راه اندازی کردم و جیرانی با حمایت من این کار را انجام داد و در کار خود موفق بود.<br/><br/>وی در همین خصوص گفت: من بابت این اقدامات دارای یک پرونده جدی اطلاعاتی هستم مبنی بر این که هر وقت به ضرغامی اعلام کردیم که این هنرپیشه و آدم سلبریتی و نخبه دارای چنین مشکلی هست و نباید وارد تلویزیون شود ضرغامی جلوی ما ایستاد و تمرد کرد و بعدا به نحوی کار خود را انجام داد و بسیاری از آدم‌ها راه افتادند و گفتند ضرغامی نباید رئیس سازمان صدا و سیما شود.<br/><br/>ضرغامی ادامه داد: بار‌ها گفته‌ام و از هنرمندان خواسته ام خیلی در فضای سیاسی از کسی حمایت نکنند اخیرا هشتگی راه‌اندازی کردم و اشتباهات دوره مدیریتی خود را گفتم، زیرا باید آن قدر شجاعت داشته باشیم که اشتباه خود را بگوییم و این درسی برای خودم و دیگران می‌شود که دیگر چنین اشتباهی را تکرار نکنیم.<br/><br/>وی گفت: از جمله اشتباهاتی که اعلام کردم اقدامی بود که در سال ۷۶ وقتی معاون سینمایی بودم بخشی از هنرمندان سینما از آقای خاتمی حمایت کردند و بخشی از هنرمندان سینما به من مراجعه کردند و گفتند ما هم می‌خواهیم در مقابل خاتمی از آقای ناطق حمایت کنیم که من کار آن‌ها را تایید کردم.<br/><br/>ضرغامی گفت: من آن روز تجربه امروز را نداشتم چرا که باید می‌گفتم ورود به این کار‌ها نکنید که یک روز سبز ببندید و فردا بنفش و پس فردا سیاه ببندید، زیرا فردا مشکل پیدا می‌کنید و باید تاوان آن را بدهید.<br/><br/>وی به آخرین ملاقات خود با منیژه حکمت یکی از کارگردانان دوره اصلاحات اشاره کرد و گفت: خانم حکمت ضمن این که حرف‌های من را در این خصوص تایید کرد از من خواست در خصوص مشکلی که برای دخترش پگاه آهنگرانی پیش آمده بود و پرونده‌ای داشت کمک کنم.<br/><br/>ضرغامی در همین خصوص گفت: با رئیسی و رئیس اطلاعات سپاه صحبت کردم و گفتم اگر خانم پگاه آهنگرانی دوره‌ای موضعی داشته و از نظر شما مشکوک سیاسی و امنیتی است حرمت آن‌ها را حفظ کنید که خوشبختانه آقای رئیسی در فهرست اخیری که عفو مقام معظم رهبری را گرفتند نام پگاه آهنگرانی در این فهرست بود که من از این تریبون از آقای رئیسی به خاطر این درک بالا و توجهی که به این توصیه کردند تشکر ویژه می‌کنم.</p>
    </article>
  </body>
</html>