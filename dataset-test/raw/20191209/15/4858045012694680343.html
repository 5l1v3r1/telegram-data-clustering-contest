<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/de-ce-aleg-pacientii-romani-tot-mai-des-serviciile-medicale-private_1411279.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T15:53:41+00:00"/>
    <meta property="og:title" content="De ce aleg pacienții români tot mai des serviciile medicale private"/>
    <meta property="og:description" content="Cu toate că sistemul de sănătate din România oferă acces gratuit la servicii medicale de stat, piața serviciilor private a “explodat” în..."/>
  </head>
  <body>
    <article>
      <h1>De ce aleg pacienții români tot mai des serviciile medicale private</h1>
      <address><time datetime="2019-12-09T15:53:41+00:00">09 Dec 2019, 15:53</time> by <a rel="author">Roxana Ghiorghian</a></address>
      <p>Cu toate că sistemul de sănătate din România oferă acces gratuit la servicii medicale de stat, piața serviciilor private a “explodat” în ultimele două decenii.</p>
      <p>Reveal Marketing Research, în parteneriat cu Medical PR Agency, a realizat în noiembrie 2019 un studiu privind percepția românilor asupra calității serviciilor medicale din mediul urban pentru a găsi explicațiile exacte ale acestei creșteri spectaculoase a serviciilor private. La studiu au luat parte 845 de respondenți, 443 de femei si 402 bărbați, cu vârsta de peste 18 ani.</p>
      <p>Rezultatele arată că piața serviciilor medicale private este încă în continuă creștere, mai ales datorită tinerilor care beneficiază de asigurări private din partea angajatorilor. Alte motive pentru care sunt preferate clinicile private includ curățenia, confortul, timpul scurt de investigație și faptul că pacienții se simt mai respectați. Spitalele și policlinicile de stat au avantajul costului redus și beneficiază de încrederea oamenilor în capacitățile personalului medical. Dar, încrederea oamenilor înregistrează aproximativ același procentaj și în personalul medical din zona privată. Explicația este simplă, legată de faptul că pacienții știu că majoritatea medicilor activează în ambele sisteme.</p>
      <p>Servicii medicale de stat vs. Servicii medicale private</p>
      <p>Deși aproape toți cetățenii români au dreptul să beneficieze de servicii medicale gratuite, 30% dintre cei intervievați au declarat că apelează mai frecvent la servicii private, procentul fiind chiar mai mare (43,1%) în rândul tinerilor sub 25 de ani și a celor care locuiesc în București-Ilfov (42,2%).</p>
      <p>Spitalele de stat sunt preferate în general, de persoanele de peste 35 de ani, mai mult de bărbați și de locuitori ai zonelor Transilvania (75,5%), Moldova (74,4%) și Banat-Crișana (72%). Motivațiile celor care aleg această variantă (68,3%) sunt de ordin financiar. Costul este singurul atribut pozitiv al serviciilor de stat.</p>
      <p>Serviciile medicale private au numeroase puncte forte, printre care curățenia (81%), respectul primit de pacient (75%), timpul scurt în care se derulează investigațiile (74,7%), medici mai profesioniști (57,5%) și încredere generală (51%).</p>
      <p>Dacă nu ar exista costuri destul de prohibitive pentru anumite categorii sociale, românii ar apela mult mai mult la serviciile private, dar mai ales tinerii între 25 si 34 de ani (76%).</p>
      <p>Principalii jucători din piața serviciilor medicale private</p>
      <p>În România există câteva lanțuri mari de furnizori de servicii medicale private și câțiva jucători locali importanți. Reveal Marketing Research a dorit să afla care sunt brandurile cele mai prezente în mintea românilor atunci când se gândesc la clinici private, dar și care sunt furnizorii de servicii medicale la care au apelat deja respondenții.</p>
      <p>În top 5 clinici menționate de români apar Regina Maria, Medlife, Sanador, Sante și Synevo. De menționat că foarte mulți (48,4%) nu au putut da un răspuns la această întrebare, alegând ”Altele” (39%) sau ”Nu știu” (9,4%), ceea ce arată că există o oportunitate enormă pentru clinici să își atragă și fidelizeze pacienți care încă nu au un furnizor preferat.</p>
      <p>În ceea ce privește top 5 clinici la care au apelat deja românii, clasamentul nu este cu mult diferit. Medlife si Regina Maria ocupă primele locuri (32%), urmate de Synevo (27%), Sante (17%) și Hiperdia (11%).</p>
      <p>La capitolul notorietate și recunoaștere, chiar dacă nu au apelat încă la serviciile uneia dintre clinici, clasamentul arată similar: Regina Maria (82,65%), Medlife (76,7%), Synevo (49,3%), Sante (47,9%). În plus, apare Medicover (32,4%), care este mai degrabă preferat de femei decât de bărbați.</p>
      <p>Sistemul medical, încotro?</p>
      <p>Datele studiului arată că piața serviciilor medicale private este în creștere și că noile generații sunt dispuse să plătească pentru acestea. Având în vedere tendința de îmbătrânire accelerată a populației este posibil ca nevoie de servicii medicale să fie din ce în ce mai mult acoperită de segmentul privat, în condițiile în care cel de stat nu este întreținut, se degradează și nu oferă calitate și promptitudine.</p>
      <p>Reveal Marketing Research este o companie cu capital românesc înființată în 2007 ce oferă soluții de cercetare de piață complete (tradiționale și digitale), strategie și consultanță în crearea mărcii și abordarea clienților, date rapide și de încredere în România și Europa Centrală și de Est. În portofoliul de clienți Reveal Marketing Research se regăsesc nume precum Nestle, Visa, CEZ Romania, OLX, Philips, Ytong, E.ON, Institutul Aspen, Coca Cola HBC, Fashion House, Meli Melo.</p>
      <p>Medical PR Agency este o agenție de comunicare și marketing integrat dedicată 100% domeniului sănătății. MPR Agency este parte a GLOBALHealthPR, cea mai mare agenție de comunicare medicală la nivel mondial. Printre clienții MPR Agency se numără Dr Leventer Centre, Neuroaxis, Trident, Personal Genetics, Philips, Helcor, Reckitt Benckiser și alții.</p>
    </article>
  </body>
</html>