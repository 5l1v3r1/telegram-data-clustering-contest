<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/12/09/confcoop-elettricit%c3%a0-e-rifiuti-150mila-lavoratori-a-rischio-pn_20191209_00184/"/>
    <meta property="og:site_name" content="Askanews"/>
    <meta property="article:published_time" content="2019-12-09T15:57:12+00:00"/>
    <meta property="og:title" content="Confcoop: elettricità e rifiuti, 150mila lavoratori a rischio"/>
    <meta property="og:description" content="Roma, 9 dic. (askanews) – Sono 150mila i lavoratori “a rischio nei settori elettricità, gas e rifiuti”. Lo affermano le Cooperative elettriche italiane storiche aderenti a Confcooperative Consumo e Utenza, secondo cui il rischio si concretizzerà “dal primo gennaio 2021 se il governo non dovesse intervenire sulla disciplina delle concessioni contenuta nel Codice degli appalti”. […]"/>
  </head>
  <body>
    <article>
      <h1>Confcoop: elettricità e rifiuti, 150mila lavoratori a rischio</h1>
      <h2>"Governo intervenga su norme concessioni nel Codice appalti"</h2>
      <address>
        <time datetime="2019-12-09T15:57:12+00:00">09 Dec 2019, 15:57</time>
      </address>
      <figure>
        <img src="http://www.askanews.it/wp-content/uploads/2019/12/20191209_165657_15599387.jpg"/>
      </figure>
      <p>Roma, 9 dic. (askanews) – Sono 150mila i lavoratori “a rischio nei settori elettricità, gas e rifiuti”. Lo affermano le Cooperative elettriche italiane storiche aderenti a Confcooperative Consumo e Utenza, secondo cui il rischio si concretizzerà “dal primo gennaio 2021 se il governo non dovesse intervenire sulla disciplina delle concessioni contenuta nel Codice degli appalti”.</p>
      <p>L’articolo 177, comma 1 del Codice degli appalti “prevede che le imprese del gas e dell’elettricità debbano mettere a gara una quota pari all’80% di tutti i loro lavori, servizi e forniture di importo superiore a 150mila euro. L’obbligo è stato però esteso per via interpretativa anche ai lavori che le imprese concessionarie svolgono con i propri dipendenti”.</p>
      <p>Questo vuol dire “che l’impresa è obbligata a esternalizzare e a smembrare l’80% della propria attività: una imposizione incomprensibile e irragionevole, non prescritta dalle direttive europee e censurata dallo stesso Consiglio di Stato, che l’ha ritenuta incostituzionale”.</p>
      <p>“Imporre una gara è un conto – dicono le cooperative elettriche – imporre lo smembramento di un’impresa è un altro. Rischiamo un pesante contraccolpo occupazionale e perdita di professionalità nelle aziende del gas e del settore elettrico se il governo non dovesse intervenire”.</p>
      <p>Se la norma dovesse applicarsi “molte società si trasformerebbero in un sol colpo in piccole società appaltatrici, costrette a licenziare la maggior parte dei propri dipendenti, disperdere competenze e dequalificare servizi essenziali per la comunità, privandole altresì di quegli investimenti necessari per modernizzare le infrastrutture energetiche, con un abbassamento generale dei livelli di sicurezza. È senza dubbio una misura irrazionale, da scongiurare a ogni costo”.</p>
      <p>Anche la segnalazione 481 del 12 marzo a parlamento e governo, aggiungono le cooperative, da parte dell’authority per l’energia “evidenzia rilevanti profili di criticità con specifico riguardo ai rischi di ricadute negative sulla continuità e sulla qualità del servizio reso e al possibile aumento dei costi per la gestione delle concessioni e conseguente loro traslazione sui clienti finali. Sarebbe opportuno dunque intervenire su una disposizione che appare irragionevole e sembra presentare tratti di incostituzionalità”.</p>
    </article>
  </body>
</html>