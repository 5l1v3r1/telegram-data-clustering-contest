<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/78210-50-rokov-s-teniskami-Superstar-Od-basketbalu-cez-hip-hop-a-nu-metal-az-po-spoluprace-s-BAPE-a-Prada"/>
    <meta property="og:site_name" content="REFRESHER"/>
    <meta property="article:published_time" content="2019-12-09T15:55:00+00:00"/>
    <meta property="og:title" content="50 rokov s teniskami Superstar: Od basketbalu cez hip hop a nu metal až po spolupráce s BAPE a Prada"/>
    <meta property="og:description" content="Superstary patria medzi najstaršie tenisky na trhu, počas svojej existencie si už prešli mnohými úspechmi a pádmi."/>
  </head>
  <body>
    <article>
      <h1>50 rokov s teniskami Superstar: Od basketbalu cez hip hop a nu metal až po spolupráce s BAPE a Prada</h1>
      <address><time datetime="2019-12-09T15:55:00+00:00">09 Dec 2019, 15:55</time> by <a rel="author">Peter Hlavička</a></address>
      <p>
        <b>Superstary patria medzi najstaršie tenisky na trhu, počas svojej existencie si už prešli mnohými úspechmi a pádmi.</b>
      </p>
      <p>Nadpis tohto článku možno znie na prvý pohľad neuveriteľne, ale silueta <b>adidas Superstar</b> je naozaj na trhu už úctyhodných 50 rokov. Keď v nich po prvýkrát vstúpili basketbalisti na palubovky NBA, dnešný rival Nike ešte neexistoval, Michael Jordan chodil do škôlky a územie vtedajšieho Československa okupovali vojská Varšavskej zmluvy.</p>
      <p>
        <b>V tomto článku sa dozvieš:</b>
      </p>
      <ul>
        <li>Ktoré tenisky boli predchodcom dnešnej siluety Superstar</li>
        <li>Ako sa podarilo značke adidas ovládnuť v 60-tych rokoch svet NBA</li>
        <li>Koľko zaplatil adidas prvému influencerovi tenisiek Superstar</li>
        <li>Prečo sa zo Superstarov stala neoddeliteľná súčasť hip hopu</li>
        <li>Ako sa im začiatkom nového milénia podarilo vstať z mŕtvych</li>
      </ul>
      <p>adidas bol v polovici 20. storočia špičkou v rámci športovej obuvi a počas olympiád v Tokiu a Mexiku tak mali takmer všetci atléti na nohách tenisky s tromi pruhmi. Hlavnými športovými odvetviami, v ktorých adidas dominoval, bol najmä beh a futbal, no vtedajšie vedenie už predpovedalo vzrastajúcu popularitu športov v zámorí a novým cieľom sa mal stať najmä basketbal.</p>
      <figure>
        <img src="https://i.refresher.sk/public/peter-hlavicka/superstar_history/g30shetotfbyfhfs9bzd.jpg"/>
        <figcaption>
          <cite>https://solecollector.com/news/2014/04/march-madness-the-best-sneakers-worn-by-cincinnati</cite>
        </figcaption>
      </figure>
      <h3>Ovládnutie NBA</h3>
      <p>Na profesionálnej úrovni sa totiž do športu začali čoraz viac implementovať výdobytky moderných technológií a materiálov, no basketbalisti pritom behali po palubovkách NBA v krátkych šortkách a s plátenými teniskami na nohách. </p>
      <p>Siluety Converse Chuck Taylor alebo Pro Keds Royal boli totiž jedinou basketbalovou obuvou na trhu. Hráči si pritom v nich počas zápasov často vyvrtli členok, pretože ich konštrukcia neposkytovala v tejto oblasti žiadnu oporu, kvôli tenkým podrážkam dostávali poriadne zabrať aj ich kĺby. </p>
      <figure>
        <img src="https://i.refresher.sk/public/peter-hlavicka/superstar_history/adidas-supergrip-history-of-adidas-superstar_1.jpg"/>
        <figcaption>
          <cite>https://garywarnett.wordpress.com/author/gwarizm/</cite>
        </figcaption>
      </figure>
      <p>Na vývoji novej basketbalovej obuvi začali pracovať dizajnéri adidasu už začiatkom 60-tych rokov a výsledkom sa v roku 1964 stala dvojica siluet <b>Supergrip</b> a jej vysoká verzia <b>Pro Model</b>.</p>
      <p>Tieto tenisky sa tak stali predchodcom dnešných Superstarov a na palubovkách NBA spôsobili hotovú revolúciu. Supergrip bol totiž prvý celokožený model basketbalových tenisiek, voči ktorému boli síce hráči zo začiatku ostýchaví, no nakoniec si ho zamilovali.</p>
      <p>Plátené tenisky Converse v tom čase nosilo 70 % ligy, no hneď po tom, čo obul trenér San Diego Rockets (dnešní Houston Rockets) Jack McMahon svoj tím do kožených Supergrip, v plátenkách už nechcel hrať takmer nikto. </p>
      <figure>
        <img src="https://i.refresher.sk/public/peter-hlavicka/superstar_history/San-diego-rockets.jpg"/>
        <figcaption>
          <cite>http://blog.supersonicsoul.com/2014/01/</cite>
        </figcaption>
      </figure>
      <p>60-te roky boli pre adidas v rámci basketbalu testovacím obdobím. Ich tenisky však postupne naberali na popularite a prelomovou sa stala sezóna 1968/69.</p>
      <p>Vo finále sa totiž stretli odvekí rivali, Boston Celtics a Los Angeles Lakers. Titul opäť vyhrali Celtics a možno to bolo aj vďaka ich teniskám. Od tohto momentu sa tak basketbalová obuv nadobro zmenila, adidas z roka na rok odsunul Converse a Pro Keds na vedľajšiu kolaj a obúval 85 % NBA. </p>
      <figure>
        <img src="https://i.refresher.sk/public/peter-hlavicka/superstar_history/Wilt_Chamberlain_of_the_Los_Angeles_Lakers_in_the_1969_NBA_World_Championship_Series.jpg"/>
        <figcaption>
          <cite>https://en.wikipedia.org/wiki/1969_NBA_Finals</cite>
        </figcaption>
      </figure>
      <p>Taktika Horsta Dasslera, syna zakladateľa značky Adiho Dasslera, sa jednoznačne začala vyplácať a americký trh si žiadal viac. Silueta Supergrip by sa tak dala z dnešného pohľadu považovať za koncept, ktorý sa neskôr uchytil samostatne pod názvom Campus, ale najdôležitejším momentom bol jej upgrade v roku 1969.</p>
      <p>Práve vtedy sa totiž zrodili Superstary v podobe, v akej ich poznáme dnes, teda s ikonickou vrúbkovanou špičkou známou aj ako <b>shell toe</b>. Tú do dizajnu  zakomponoval adidas najmä kvôli tomu, že basketbalisti potrebovali pri rýchlych pohyboch na palubovke oporu v prednej časti topánky. Vďaka gumenej špičke sa tenisky zároveň nekrčili a vyzerali stále ako nové. </p>
      <figure>
        <img src="https://i.refresher.sk/public/peter-hlavicka/superstar_history/e2ae7b3164170ce61b73bf395ece3415.jpg"/>
        <figcaption>
          <cite>@classickicksnyc/Tumblr</cite>
        </figcaption>
      </figure>
      <h3>Prvý influencer</h3>
      <p>Začiatkom 70-tych rokov už boli tenisky adidas basketbalovou obuvou číslo jeden, ale značka potrebovala okrem profesionálov zaujať aj bežných ľudí. Práve preto tak začala spoluprácu s najlepším a zároveň najpopulárnejším hráčom vtedajšej doby, ktorým bol <b>Kareem Abdul-Jabbar</b>.</p>
      <p>Ten sa stal hlavnou tvárou siluety Superstar, za čo dostával $25 000 ročne. Táto suma ti možno príde pri dnešných pomeroch influencerov smiešna, no ak vezmeme do úvahy infláciu, $25 000 v roku 1971 by v aktuálnych pomeroch znamenalo vyše $160 000. </p>
      <p>Kareem okrem toho dostal niekoľko vlastných vyhotovení tenisiek adidas, ktoré priamo odkazovali na siluetu Superstar a vo svojej retro podobe sa čas od času vrátia do predaja aj dnes. </p>
      <figure>
        <img src="https://i.refresher.sk/public/peter-hlavicka/superstar_history/1OIK2aE00WMB_QHPdPVkRVg.jpeg"/>
        <figcaption>
          <cite>@PacoTaylor/Medium</cite>
        </figcaption>
      </figure>
      <p>Od tohto momentu sa zmenil aj vzhľad pouličnej módy a z tenisiek sa stal vytúžený objekt. Okrem Kareema bol za zmenu prameniacu z NBA zodpovedný aj Walt Clyde Frazier, ktorý dostal vlastný model značky Puma, ale tenisky sa tak či onak začali popularizovať po celom svete.</p>
      <p>V roku 1971 sa totiž z firmy Blue Ribbon Sports stala značka Nike, ktorá o rok neskôr predstavila svetu svoj model Cortez. Na západnom pobreží U.S.A. zase rozširovala produkciu značka Vans, ktorej počas 70-tych rokov pribudla do ponuky trojica ikonických modelov Era, Old Skool a Sh8-Hi. </p>
      <related>
        <a href="https://refresher.sk/70251-Tenisky-za-stvrt-miliona-alebo-oblecenie-v-hodnote-luxusneho-auta-Toto-su-najdrahsie-resell-kusky-v-historii-mody"/>
      </related>
      <h3>Z paluboviek NBA do drsných ulíc</h3>
      <p>V uliciach New Yorku sa však začínal formovať hip hop a práve ľudia zastupujúci jednotlivé elementy tak mali najsilnejšie slovo v tom, ktoré tenisky sú trendy a ktoré nie.</p>
      <p>Adidas mohol byť z tejto situácie nadmieru spokojný, pretože Superstary sa uchytili najmä u tanečníkov a raperov. Tí robili značke takú reklamu, že to jednoducho nedokázala prehliadnuť a z koncertu v Madison Square Garden roku 1986, počas ktorého spievalo 40 000 návštevníkov song <i>My adidas - </i>mávajúc teniskami adidas nad hlavou, odišlo rapové zoskupenie <b>Run DMC</b> so zmluvou na jeden  a pol milióna dolárov. </p>
      <figure>
        <img src="https://i.refresher.sk/public/peter-hlavicka/superstar_history/Run-DMC-1021x580.jpg"/>
        <figcaption>
          <cite>https://www.wearebasket.net/sneaker-history-adidas-superstar/</cite>
        </figcaption>
      </figure>
      <p>Táto zmluva sa stala pre vývoj pouličnej módy kľúčovou hneď z niekoľkých dôvodov. Adidas bol totiž prvou značkou, ktorá sa rozhodla spolupracovať s celebritami mimo sveta športu a z hladiska hip hopu išlo zároveň o moment, od ktorého verejnosť začala akceptovať tento žáner. </p>
      <p>Jedno z mnohých vyhotovení Superstar x Run DMC, ktorým si adidas pripomína historický moment ich spolupráce</p>
      <figure>
        <img src="https://i.refresher.sk/public/peter-hlavicka/superstar_history/a_4x-horizontal.jpg"/>
      </figure>
      <p>Superstary v tom čase valcovali svet a po 12-ich rokoch od pôvodného releasu sa značka rozhodla vytvoriť <b>verziu s poradovým číslom 2</b>. Tenisky síce za ten čas prešli desiatkami farebných resp. materiálových vyhotovení, no od roku 1991 boli dostupné s hrubším polstrovaným jazykom a látkovým lemovaním z vnútornej strany topánok. </p>
      <p>
        <b>Pôvodný vs. upravený jazyk topánok Superstar, ktorý sa začal používať od roku 1991.</b>
      </p>
      <figure>
        <img src="https://i.refresher.sk/public/peter-hlavicka/superstar_history/pjimage.jpg"/>
      </figure>
      <h3>Nové milénium</h3>
      <p>Kríza stredného veku však prišla na Superstary predčasne a v 90-tych rokoch už bola samotná silueta pre nové publikum, ovládané primárne značkou Nike, nezaujímavá.</p>
      <p>Na svoje znovuzrodenie si tak museli počkať až do roku 2001, kedy <b>adidas predstavil divíziu Originals</b>, zameranú práve na archívne kúsky s odkazom na dedičstvo značky. Všetkým bolo totiž jasné, že s teniskami z roku 1969 už adidas v rámci športu dieru do sveta nespraví, no hip hop a najmä rap na svoje korene nikdy nezanevrel.</p>
      <related>
        <a href="https://refresher.sk/77709-Ako-sa-Otis-z-H16-stal-resellerom-a-ktore-kusky-z-jeho-satnika-su-najdrahsie"/>
      </related>
      <p>90-te roky však neboli pre adidas úplným prepadákom, kedže ku koncu milénia sa na scéne začali formovať nové zoskupenia oddané trom pruhom. Pre alternatívne hudobné žánre ako nu metal bol hip hop neoddeliteľnou súčasťou ich zvuku, ale aj imidžu, a vďaka kapelám ako <b>Limp Bizkit, Slipknot</b> alebo <b>Korn</b> začal dopyt po teniskách Superstar opäť rásť.</p>
      <p>Kapela Korn dokonca medzi vtedajšou mládežou rozšírila mýtus o význame samotného názvu značky. Ich song <i>A.D.I.D.A.S.</i> z albumu <i>Life is Peachy </i>je totiž skratkovým slovom jedného z ich veršov: <i>„All day I dream about sex/Celý deň snívam o sexe“</i>. Ten však s ozajstným pôvodom názvu značky nemá nič spoločné, kedže adidas je odvodenina od mena samotného zakladateľa značky, Adolfa Dasslera - Adi Dass. </p>
      <figure>
        <img src="https://i.refresher.sk/public/peter-hlavicka/superstar_history/pjimage-2.jpg"/>
        <figcaption>
          <cite>@andre_andazola/Twitter</cite>
        </figcaption>
      </figure>
      <p>Po roku 2001 už bola kríza Superstarov dávno zažehnaná a adidas sa tak rozhodol rozširovať povedomie o novej divízii Originals rôznymi spoluprácami. Medzi prvými dostal možnosť vytvoriť niekoľko vyhotovení tejto siluety Japonec <b>Nigo </b>so svojím brandom <b>A Bathing Ape </b>a kvôli vyhotoveniam z tejto série sú dodnes zberatelia u resellerov ochotní platiť poriadne sumy.</p>
      <p>Za uplynulých 15 rokov tak spolupracoval adidas so značkou BAPE už 10-krát a viaceré z kolekcií boli postavené práve okolo Superstarov. </p>
      <p>
        <b>BAPE x adidas Super Ape Star z roku 2003.</b>
      </p>
      <figure>
        <img src="https://i.refresher.sk/public/peter-hlavicka/superstar_history/adidas-super-ape-star-adidas-x-bape-collab-green-r-white-bone-200039_1.jpg"/>
      </figure>
      <p>V roku 2003 už síce poznala ikonické logo opice a maskáčový vzor BAPE väčšina streetwearovej komunity, no jej zlaté obdobie sa práve len začínalo. Okrem svojej spolupráce považuje Nigo Superstary za dôležitý medzník v histórii módy a jeho značka tak dodnes ponúka vlastnú verziu týchto tenisiek s názvom Skull Sta, ktoré priamo odkazujú na shell toes.</p>
      <p>Tenisky BAPE Skull Sta, ktoré sú inšpirované práve siluetou Superstar</p>
      <figure>
        <img src="https://i.refresher.sk/public/peter-hlavicka/superstar_history/https---hypebeast.com-image-2013-04-a-bathing-ape-1st-camo-canvas-skull-sta-0.jpg"/>
      </figure>
      <related>
        <a href="https://refresher.sk/68642-Supreme-nosil-uz-v-roku-1997-dnes-vlastni-prvy-resell-obchod-v-Rakusku-Rozhovor"/>
      </related>
      <h3>Viac spoluprác, viac hip hopu</h3>
      <p>Ešte predtým, než svet ženského rapu ovládla Cardi B a Nicki Minaj, tu boli aj ikony ako Queen Latifah alebo <b>Missy Elliot</b>. Tú prvú už dnes síce poznáme skôr z amerických rodinných komédií a po druhej sa takmer zľahla zem, ale okolo roku 2004 sa nedalo prejsť okolo hip hopu bez toho, aby si ju videl. Na scéne síce pôsobila už od roku 1991, no práve na začiatku bling-bling éry sa tešila najväčej popularite. </p>
      <p>Missy Elliot sa takmer po dvadsiatich rokoch od Run DMC stala prvou ženskou interpretkou, s ktorou podpísal adidas zmluvu, a jej kolekcie <b>Respect ME</b>  sa predávali vo vyše 500 predajniach po celom svete. Okrem súprav s tromi pruhmi tvorili ich základ aj tenisky Superstar, s ktorými si Missy naozaj uletela a do histórie sa tak zapísala aj svojou <a href="https://www.sneakerfiles.com/product-from-hell-adidas-missy-elliot-remix-ultra-high/">ultra vysokou koženou verziou</a>, na ktorú už určite s radosťou zabudla. </p>
      <figure>
        <img src="https://i.refresher.sk/public/peter-hlavicka/superstar_history/1q-kePf5xhhu5JCWjAhGhUQ-2.jpeg"/>
        <figcaption>
          <cite>The Goldmind, Inc., Elektra Records</cite>
        </figcaption>
      </figure>
      <p>Od tej doby adidas so spoluprácami v rámci hudby nešetril a rok predtým, než k trom pruhom prešiel Kanye, zaznamenala značka obrovský nárast tržieb zo Superstarov vďaka <b>Pharrellovi Williamsovi</b> a jeho kolekcii <b>Supercolors</b>. Tá, ako si určite ešte mnohí pamätajú, ohromila svet najmä tým, že priniesla 50 rôznych farieb tenisiek, ktoré vlastnoručne vybral z farebnej škály Pantone sám Pharrell.</p>
      <p>Celková idea kolekcie bolá síce úplne jednoduchá, no jej vyhotovenie sa stalo oveľa zložitejším. Od oznámenia kolekcie mal adidas len 6 mesiacov na to, aby vyrobil z každej farby dostatočný počet veľkostí a rozoslal ich do predajní po celom svete. Sklady tak doslova praskali pod návalom krabíc, no počas prvého releasu sa všetky páry vypredali behom niekoľkých hodín. </p>
      <figure>
        <img src="https://i.refresher.sk/public/peter-hlavicka/superstar_history/d9f73d51aa3dea9f69a7ab1329998785.jpg"/>
        <figcaption>
          <cite>adidas</cite>
        </figcaption>
      </figure>
      <h3>Všetko najlepšie</h3>
      <p>Za uplynulých 50 rokov sa toho zomlelo okolo Superstarov jednoznačne veľa, ale jedna z posledných oficiálne potvrdených spoluprác sa okamžite dostala do rebríčku najdôležitejších momentov v ich histórii. O kolekcii s luxusnou značkou <b>Prada</b> sa totiž šepkalo už dlhšiu dobu a začiatkom decembra 2019 sa ich spoločné dielo v podobe tenisiek Superstar dostalo do predaja. </p>
      <p>Kolekcia sa skladala z tenisiek a bowlingovej tašky, ktoré niesli označenie Made in Italy a zhotovené boli priamo v dielni značky Prada. Každý pár bol označený poradovým číslom a vyrobených bolo len 700 kusov. Tie sa predávali vo vybraných butikoch značky Prada a na e-shope adidas. Aj napriek cenovke 2 500 € sa okamžite vypredali. Z historického pohľadu tak išlo o tie najluxusnejšie a zároveň najdrahšie Superstary, ktoré kedy uzreli svetlo sveta. </p>
      <figure>
        <img src="https://i.refresher.sk/public/peter-hlavicka/superstar_history/adidas-prada-superstar.jpg"/>
        <figcaption>
          <cite>adidas</cite>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76753-Vyrocie-smrti-spevaka-Queen-Freddieho-Mercuryho-Bariery-burajuci-styl-jeho-obliekania-ovplyvnil-aj-dnesnu-rapovu-scenu"/>
        <a href="https://refresher.sk/70253-Oblecenie-od-ceskej-znacky-Tilak-ovladlo-cely-svet-Nosia-ho-policajti-ale-aj-modni-nadsenci-Rozhovor"/>
        <a href="https://refresher.sk/40712-Pharrell-Williams-a-GStar-Raw-vytvorili-kolekciu-nohavic-s-25-roznymi-verziami-od-pasikavych-az-po-kvetinove"/>
        <a href="https://refresher.sk/27703-Pharrell-Pusha-T-a-dalsie-hviezdy-adidasu-v-lookbooku-Original-Superstar"/>
        <a href="https://refresher.sk/26088-Ako-bude-vyzerat-pokracovanie-Pharrellovej-spoluprace-s-adidas-Originals"/>
        <a href="https://refresher.sk/33455-adidas-Originals-sa-opat-spojil-s-Pharrellom-Williamsom-a-vysledkom-su-farebne-a-blaznive-kusky"/>
        <a href="https://refresher.sk/26522-Modnou-ikonou-roku-2015-sa-podla-CFDA-stava-Pharrell"/>
        <a href="https://refresher.sk/63003-Saty-v-kanali-Americke-psycho-od-Prada-alebo-muzikal-od-Gucci-Toto-je-10-najlepsich-videokampani-aktualnej-sezony"/>
      </related>
    </article>
  </body>
</html>