<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/region/article/7957709"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T15:11:00+00:00"/>
    <meta property="og:title" content="Предлагат безплатна детска градина в община Добричка"/>
    <meta property="og:description" content="Предложението на кмета на община Добричка, която включва 67 населени места, Соня Георгиева за премахването на таксите в детските градини на територията на общината влиза за обсъждане в постоянните"/>
  </head>
  <body>
    <article>
      <h1>Предлагат безплатна детска градина в община Добричка</h1>
      <address><time datetime="2019-12-09T15:11:00+00:00">09 Dec 2019, 15:11</time> by <a rel="author">Дияна Райнова</a></address>
      <p>Предложението на кмета на община Добричка, която включва 67 населени места, Соня Георгиева за премахването на таксите в детските градини на територията на общината влиза за обсъждане в постоянните комисии към Общинския съвет.</p>
      <p>Наредбата за изменение и допълнение на Наредба №8 за определянето и администрирането на местните такси и цени на услуги на територията на община Добричка, е публикувана на 18 ноември 2019 г. и в.30-дневен срок всички заинтересовани лица могат да изпращат мнения, становища и препоръки на електронната поща на община Добричка<br/>Целта, според кмета Георгиева, е да се даде възможност на всички деца да посещават детските градини на територията на общината от най-ранна възраст.</p>
      <p>„Отмяната на таксите за детските градини ще осигури пълна и редовна посещаемост, равен достъп до качествено образование, независимо от финансовите възможности на родителите и настойниците. Ще се осигури възможност повече деца да могат да посещават детските градини. Премахването на таксите би облекчило семейния бюджет. Много социално слаби семейства нямат възможност децата им да посещават детска градина” – смята Георгиева.</p>
      <p>Размерът на събираните досега такси е около 35 000лв. годишно. Георгиева предлага през 2020 г.приходите от таксите да бъдат компенсирани със собствени приходи на община Добричка.</p>
    </article>
  </body>
</html>