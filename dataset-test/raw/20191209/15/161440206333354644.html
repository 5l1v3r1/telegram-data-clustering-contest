<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/12/09/sassari-la-fisarmonica-di-antonello-salis-e-l-orchestra-jazz-dell-7-962742.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T15:35:37+00:00"/>
    <meta property="og:title" content="Sassari, la fisarmonica di Antonello Salis e l'Orchestra Jazz della Sardegna entusiasmano il pubblico"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Al Civico</h6>
      <h1>Sassari, la fisarmonica di Antonello Salis e l'Orchestra Jazz della Sardegna entusiasmano il pubblico</h1>
      <h2>Grande successo per il secondo appuntamento di "To be in jazz - I concerti aperitivo"</h2>
      <address><time datetime="2019-12-09T15:35:37+00:00">09 Dec 2019, 15:35</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Metti un grande improvvisatore che dà il meglio nelle performance dal vivo con la fisarmonica. Arricchisci il suono con un'intera orchestra, ed ecco la magia di un concerto inusuale, dal titolo "Cum grano Salis". Ha davvero gradito il pubblico del Teatro Civico di Sassari il secondo appuntamento con "To be in jazz - I concerti aperitivo" organizzato dall'associazione Blue Note orchestra.</p>
      <p>Il mondo musicale del pirotecnico compositore di Villamar, sulla scena da 40 anni, è stato adattato all'Orchestra Jazz della Sardegna da Riccardo Fassi.</p>
      <p>Dopo l'acclamato bis il concerto si è concluso con la tradizionale degustazione curata dal Museo del Vino-Enoteca Regionale della Sardegna di Berchidda.</p>
      <p>Domenica 15 la manifestazione proseguirà con la presentazione di "Moon Maiden-Duke Ellington, il Jazz e la Luna: la storia di una notte incantata", insolito progetto col quale Mario Raja celebra il cinquantesimo anniversario dello sbarco sulla Luna, partendo dalle suggestioni della diretta televisiva americana dell'evento, a cui Duke Ellington presenziò suonando e addirittura cantando "Moon Maiden".</p>
    </article>
  </body>
</html>