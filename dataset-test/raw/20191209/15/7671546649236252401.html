<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916463"/>
    <meta property="og:site_name" content="Dnevnik"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="#video Opit rakun omagal po veseljačenju na božičnem sejmu"/>
    <meta property="og:description" content="Opit rakun se ni uspel upreti veseljačenju na božičnem sejmu v nemškem mestu Erfurt. Kosmata zverinica se je pretekli konec tedna dokopala do ostankov kuhanega vina, po uživanju božičnih radosti pa je omagala od preveč veselja. Čeprav so sprva mediji poročali, da so žival odpeljali v zavetišče, so od tam kasneje sporočili, da jo je ustrelil lovec."/>
  </head>
  <body>
    <article>
      <h1>#video Opit rakun omagal po veseljačenju na božičnem sejmu</h1>
      <address><time datetime="2019-12-09T15:45:00+00:00">09 Dec 2019, 15:45</time> by <a rel="author">STA</a></address>
      <p>
        <b>Opit rakun se ni uspel upreti veseljačenju na božičnem sejmu v nemškem mestu Erfurt. Kosmata zverinica se je pretekli konec tedna dokopala do ostankov kuhanega vina, po uživanju božičnih radosti pa je omagala od preveč veselja. Čeprav so sprva mediji poročali, da so žival odpeljali v zavetišče, so od tam kasneje sporočili, da jo je ustrelil lovec.</b>
      </p>
      <p>Na posnetku, ki ga je objavil časnik <i>Bild</i>, je videti, kako se rakun spotika čez tire tramvaja, brska pod smetnjakom ter ovohava in se igra z ženskimi športnimi copati, nakar omaga pred vrati. »Rakun je deloval res pijan,« je dejal eden od očividcev.</p>
      <p>Rakunu so domnevno najverjetneje zadišali ostanki kuhanega vina v odvrženih kozarcih in ni vedel, kdaj je dovolj.</p>
      <p>Iz policije so sporočili, da je bila žival očitno pijana, a da niso opravili testa alkoholiziranosti. Gasilci so po poročanju nemških medijev žival prepeljali v lokalno zavetišče. Iz zavetišča pa so kasneje v nedeljo sporočili, da je rakuna vzel lovec, ki ga je ustrelil.</p>
      <p>To sicer ni prvič, da so se po Erfurtu spotikale pijane živali. Lani poleti je namreč policija v bližini katedrala prestregla dva pijana ježa, ki sta očitno našla odvrženo steklenico jajčnega likerja.</p>
      <figure>
        <iframe src="https://www.youtube.com/embed/5UqOUHJgxB0" width="560" height="315" data-service="Youtube" scrolling="no"/>
      </figure>
      <related>
        <h4>Preberite sorodne prispevke</h4>
        <a href="https://www.dnevnik.si/1042848626/kronika/pijan-na-izpitno-voznjo"/>
        <a href="https://www.dnevnik.si/1042832846/svet/video-juncker-oporo-iskal-pri-drugih-svetovnih-voditeljih"/>
      </related>
    </article>
  </body>
</html>