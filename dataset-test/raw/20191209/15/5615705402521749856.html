<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/style/20205384-kinopremera-tizhnya-chogo-vchit-film-chornij-voron"/>
    <meta property="og:site_name" content="Mind UA"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="Кінопрем'єра тижня: чого вчить фільм «Чорний ворон»"/>
    <meta property="og:description" content="В екранізації бестселера Василя Шкляра другорядні персонажі вийшли яскравішими за головних"/>
  </head>
  <body>
    <article>
      <h1>Кінопрем'єра тижня: чого вчить фільм «Чорний ворон»</h1>
      <h2>В екранізації бестселера Василя Шкляра другорядні персонажі вийшли яскравішими за головних</h2>
      <address><time datetime="2019-12-09T15:00:00+00:00">09 Dec 2019, 15:00</time> by <a rel="author" href="https://mind.ua/author/802-kostyantin-rilov" target="_blank">Костянтин Рильов</a></address>
      <p>
        <i>У широкий прокат вийшла повнометражна стрічка «Чорний ворон», створена за мотивами відомого роману Василя Шкляра «Залишенець. Чорний Ворон» (2009). Режисером картини виступив Тарас Ткаченко («Гніздо горлиці»). <b>Mind</b> розбирався, наскільки вдалою вийшла екранізація національного бестселера.</i>
      </p>
      <p><b>Бекґраунд</b>. Про екранізацію історичної книги Василя Шкляра про холодноярського отамана Івана Чорноуса (він же Черноусов, він же Чорний Ворон, прототипи головних героїв – реальні історичні особистості) говорили вже дев'ять років. Роман вийшов у 2009-му, а через рік Шкляр створив благодійний фонд «Холодноярська республіка», щоб організувати збір коштів на зйомку фільму.</p>
      <p>В основі роману лежить історія боротьби гайдамаків Холодного Яру, які підтримали Симона Петлюру і УНР. Але до 1922 року, коли ми бачимо героїв книги, червоні вже розгромили як білі частини денікінців, так і війська Петлюри. Однак холодноярські козаки не змирилися з більшовицьким вторгненням і продовжували боротися в лавах численних партизанських загонів. Чорний Ворон став на чолі одного з таких формувань, які воювали під анархічним чорним прапором з написом «Воля або смерть».</p>
      <p>Проект «Чорний Ворон» переміг в дев'ятому конкурсному відборі Держкіно у вересні 2016 року: був затверджений бюджет в 20 млн грн, чверть цієї суми взяла на себе держава. На початку планувалося, що режисером стрічки виступить оскароносний польський кінорежисер Єжи Гоффман («Вогнем і мечем»), а помічником режисера – Тарас Ткаченко. Але Гоффман заявив в інтерв'ю українському ТБ, що відмовляється екранізувати роман Шкляра, оскільки «ця книга – ксенофобська».</p>
      <p>У листопаді 2017-го було заявлено, що режисером картини став Олег Туранський («Сувенір із Одеси») – планувався 4-серійний телефільм. Однак тут не заладилося спілкування з автором – Василем Шкляром. У квітні 2018 року стало відомо, що відбулася зміна режисера стрічки: замість Олега Туранського режисерське крісло зайняв все той же Тарас Ткаченко. Контакт з письменником, ймовірно, був відмінний, якщо останньому довірили навіть читати в картині текст «від автора». Зйомки вже повнометражної картини стартували в жовтні 2018-го, а завершилися в травні 2019 року.</p>
      <figure>
        <iframe src="https://www.youtube.com/embed/f6LogImdzfw" width="640" height="360" data-service="Youtube" scrolling="no"/>
      </figure>
      <p><b>Сюжет.</b> 1922 рік. На просторах Холодного Яру з червоноармійцями борються повстанці під керівництвом різних отаманів. Головний герой – колишній старшина царської армії (актор Тарас Цимбалюк), тричі Георгіївський кавалер, потім боєць армії УНР, якого називають Чорний Ворон. На момент дії картини Холодноярська республіка перестала існувати, і чоловік просто хоче жити мирним життям: він одружений, і його дружина Тіна (Ксенія Данилова) чекає дитину. Однак по душу головного героя приходить начальник Особливого відділу Московської НК – Юхим Євдокимов (Андрій Мостренко) і пропонує йому угоду: більшовики залишають козака в спокої, давши індульгенцію, але за це розраховують на допомогу в ліквідації партизан, яких чекіст називає «бандитами».</p>
      <p>Відповідь Іван має дати до ранку, в заручники взято його батька – Якова Чорноуса. Однак на ранок з'ясовується, що його батько помер, побитий садистом-червоноармійцем з «промовистим» прізвищем Бесовський (вельми нелогічний хід, враховуючи спробу вербування головного героя). І хоча Бесовського Євдокимов при Івані застрелив, той вирішує мстити і подається в ліс до гайдамаків…</p>
      <p><b>Нюанси стрічки</b>. Фільму притаманні ті ж недоліки, що і більшості українських кінострічок на патріотичну тематику. Як, наприклад, «Заборонений» про Василя Стуса: одна половина стрічки виконана в стилі радянських картин про революціонерів студії імені Довженка, а друга – розвивається в дусі постмодернізму. Шкляр теж свої основні ідеологічні установки вкладає в постмодерністську форму.</p>
      <p>Тому головний герой, якого зіграв Тарас Цимбалюк («Село на мільйон»), вийшов дуже плакатним: записний бунтар, який спочатку втихомирив гординю, але після вбивства батька повністю віддається почуттю помсти. Статичності та схожості з «довженківським» кінопродуктом йому додає те, що вся дія фільму відбувається в напівтемряві, на екрані – суцільні силуети: добре не видно навіть сцен боїв, тільки якась метушня в темряві.</p>
      <p>Якщо це метафора «темних часів», які тоді настали для України, то подвійно дивує: єдина «світла пляма» в стрічці – це біло-червоне оздоблення сцени місцевого клубу, де більшовики проводять святкування п'ятиріччя Жовтневої революції, бажаючи заразом влаштувати публічне покаяння амністованих повстанців.</p>
      <p>Але тут проявляється найбільш явний постмодерністський прийом: Іван вривається на сцену з соратниками і зброєю і розстрілює більшовиків у залі, перевернувши ситуацію: жертви стали катами. Так само стріляв з маузера поет-декадент Петро Пустота зі сцени революційного кафе по буржуях-відвідувачах у постмодерністському романі Віктора Пелевіна «Чапаєв і Пустота» (1997). Майже аналогічну розправу в кінотеатрі над самим Гітлером можна бачити в постмодерністському  альтернативному вестерні про Другу світову Квентіна Тарантіно «Безславні виродки» (2009).</p>
      <figure>
        <img src="https://s.mind.ua/img/forall/i/2019/1575893119.jpg"/>
      </figure>
      <p>Забавно, що в «Чорному вороні» всі більшовицькі «локації» оформлені або роботами самого Казимира Малевича (на спадщину якого Україна претендує останні роки, перейменовуючи на його честь вулиці) або його учня Еля Лисицького: за фільмом на вокзалі на всю стіну висить його плакат «Клином червоним бий білих». Авангардом у стрічці себе прикрашають і вороги вільного козацтва.</p>
      <p>Постмодерністський прийом запозичення використаний у «Чорному вороні» і в сюжетному відгалуженні про двох братів-гайдамаків: Вовкулаки (Павло Москаль) і Кузьми (Данило Мірешкін). Кузьма закохується в перукарку Цилю Барух (Аліна Коваленко), яка «зливала» інформацію чекістам. Зрадника карає не батько, як у «Тарасі Бульбі» Гоголя, а старший брат – молодшого. Вся ця допоміжна сюжетна лінія – відносин Кузьми і Цилі – найяскравіша у фільмі.</p>
      <p><b>Акторська гра</b>. Найнеординарніший образ в «Чорному Вороні» вдалося створити Данилу Мірешкіну. Сцена пристрасті-ненависті козака Кузьми і єврейської красуні Цилі, де у неї в руках небезпечна бритва, а у нього – револьвер, запам'яталася. А епізод їх страти в ліжку – найбільш видовищний у фільмі. Ймовірно, тут позначився досвід режисера Ткаченка в мелодрамі (згадаємо «Гніздо горлиці»), але не в бойових епізодах.</p>
      <p>На другому місці за виразністю – антагоніст головного героя, чекіст Юхим Євдокимов. Гра Андрія Мостренка заворожує: він зображує фанатика ідеї, прагматичного і жорстокого, але системного у своїх вчинках. І стає зрозуміло, як послідовно він своїми діями звужує кільце навколо головного героя. У цьому вбачається різниця між його методами і діями козаків. Кожен з них – сміливий, зухвалий, хитрий, але кожен змагається сам за себе і мстить за своїх рідних. У вони постійно говорять про Україну, але при цьому не можуть домовитися між собою навіть у дрібницях (цілком відображаючи прислів'я «Де два українці, там три гетьмани»).</p>
      <p>Актриса Ксенія Данилова дуже фактурно виглядає в ролі дружини Чорного Ворона Тіни, але, як і у чоловіка, в її грі все надто «правильно»: такою і повинна бути дружина головного протагоніста. Іван і Тіна занадто статичні: вони – немов пам'ятники своїм персонажам. Режисерові знайти б побільше фарб, щоб «олюднити» їх. Але одного разу виразна, «ікона» зовнішність Ксенії спрацювала на всю котушку – в сцені, коли Євдокимов залякує її героїню загрозою насильницького аборту. Її величезні очі тут все сказали без слів.</p>
      <figure>
        <img src="https://s.mind.ua/img/forall/i/2019/1575893070.jpg"/>
      </figure>
      <figure>
        <img src="https://s.mind.ua/img/forall/i/2019/1575892892.jpg"/>
        <figcaption>Вовкулака (Павло Москаль)</figcaption>
      </figure>
      <p>Павло Москаль, який зіграв Вовкулаку, своєю одержимістю нагадує образ козацького полковника Богуна у виконанні Олександра Домогарова у «Вогнем і мечем» Гоффмана. Він зовсім непоганий, але одноманітний протягом усієї стрічки. Те саме можна сказати і про колоритний персонаж Олексія Тритенка – помічника Євдокимова, негідника Птицина: він підлий, безвідповідальний, боягуз, але такий він протягом усієї картини – мало цікавих трансформацій, які, виходить, усі дісталися Данилу Мірешкіну.</p>
      <p>Гіпнотично діє на глядача послушниця-знахарка Мотронинського монастиря Явдоха у виконанні Наталії Сумської. Ця сліпа віщунка – немов містична душа українського народу. Вона напророкувала нещасливу долю гниді-Птицину, а інша жінка втілила цей вирок.</p>
      <h3>Враження Mind</h3>
      <p>Картина вийшла нерівною: другорядні персонажі в ній виглядають більш яскравими, ніж головні герої. Не зовсім зрозуміла символічність гайдамаки Чорного Ворона і справжньої птиці в кадрі («270 років чорний ворон спостерігає за цією землею») – про що ця паралель? Іван залишився один, кинутий своїми соратниками. Романтично показаний останній кадр: Чорноус, ворон і кінь. Як сказано у фіналі: «У чекістських хроніках не вказано про смерть Чорного Ворона».</p>
      <p>А відповідь на питання: «Що він втілив: бойовий дух українського козацтва або неможливість гайдамакам домовитися між собою, знайти точку перетину між своїми і громадськими інтересами?» кожному глядачеві належить знайти для себе самостійно.</p>
      <hr/>
      <p>
        <b>
          <i>Жанр:</i>
        </b>
        <i> історичний екшен</i>
      </p>
      <p>
        <b>
          <i>Прем'єра:</i>
        </b>
        <i> 5 грудня</i>
      </p>
      <p>
        <b>
          <i>Бюджет:</i>
        </b>
        <i> 20 млн грн</i>
      </p>
      <p>
        <b>
          <i>Режисер:</i>
        </b>
        <i> Тарас Ткаченко</i>
      </p>
      <p>
        <b>
          <i>Продюсер:</i>
        </b>
        <i> Олександр Ткаченко</i>
      </p>
      <p>
        <b>
          <i>У ролях:</i>
        </b>
        <i> Тарас Цимбалюк, Павло Москаль, Андрій Мостренко, Данило Мірешкін, Олексій Тритенко, Наталя Сумська</i>
      </p>
      <hr/>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20205347-olegu-sencovu-ne-dali-vistupiti-na-ceremoniyi-evropejskoyi-kinoakademiyi"/>
        <a href="https://mind.ua/style/20205053-cina-pravdi-film-pro-golodomor-cinizm-politikiv-i-zhurnalistsku-etiku"/>
        <a href="https://mind.ua/news/20205034-derzhkino-investuvalo-v-ukrayinski-filmi-16-mlrd-grn-za-pyat-rokiv"/>
      </related>
    </article>
  </body>
</html>