<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/sivata-ikonomika-u-nas-e-23-25-mlrd-lv-godishno-408689.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T15:00:37+00:00"/>
    <meta property="og:title" content="Сивата икономика у нас е 23-25 млрд. лв. годишно"/>
    <meta property="og:description" content="КНСБ организира заключителен форум по проект &quot;Активно гражданско участие за превенция и ограничаване на недекларираната заетост в България&quot;"/>
  </head>
  <body>
    <article>
      <h1>Сивата икономика у нас е 23-25 млрд. лв. годишно</h1>
      <address><time datetime="2019-12-09T15:00:37+00:00">09 Dec 2019, 15:00</time> by <a rel="author">Редактори</a></address>
      <p>От 23 до 25 млрд. лева годишно е оборотът на сивата икономика у нас, показват данни на КНСБ.</p>
      <p>Синдикатът е разработил и редица законодателни промени за ограничаване на недекларираната заетост и проявленията на сивите практики.</p>
      <p>Около 20% е делът на сивия сектор в българската икономика, предимно в търговията, селското стопанство и авторемонтните дейности, каза президентът на КНСБ Пламен Димитров: "Сивото убива конкуренцията. Сивото убива правата на хората, техните социални права, осигурителни права и всичко, което е свързано с техните трудови права".</p>
      <p>Затова от синдиката предлагат промени в Закона за ДДС, в трудовия и в социално-осигурителния кодекс и дори в Закона за обществените поръчки, за да се ограничат проявленията на недекларираната заетост и сивата икономика.</p>
      <p>От своя страна министърът на финансите Владислав Горанов изтъкна необходимостта от обостряне на гражданската нетърпимост към подобни практики: "В момента, в който една фирма, която работи с този бранд, натрупа задължение към фиска и то в порядъка на стотици хиляди, милиони, в следващия момент, когато се опитаме да направим някакво принудително изпълнение, в това число присъствие на място и отнемане на наличности от касата, само и само нещо да погасим от декларираните от тази фирма задължения, на следващия ден ние осъмване в този обект с други фирма и с никакво имущество“.</p>
      <p>Форумът е част от проект “Гражданско общество“ срещу недекларираната заетост по оперативна програма “Добро управление“.</p>
      <p>Сред дискутираните теми ще бъдат още – пазарът на труда в условията на индустрия 4.0 и борбата с неформалната икономика.</p>
      <p>За участие в конференцията бяха поканени представители на законодателната, изпълнителната и съдебната власт, а също и социално-икономическите партньори, неправителствени организации и бизнеса.</p>
    </article>
  </body>
</html>