<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/britanski-lideri-u-zavrsnici-predizborne-kampanje/"/>
    <meta property="og:site_name" content="Krstarica"/>
    <meta property="article:published_time" content="2019-12-09T15:41:00+00:00"/>
    <meta property="og:title" content="Britanski lideri u završnici predizborne kampanje"/>
    <meta property="og:description" content="LONDON - Britanski premijer Boris Džonson i opozicioni lideri danas su u završnici kampanje, 72 sata pred glasanje, pokušali da dobiju podršku u što većem"/>
  </head>
  <body>
    <article>
      <h1>Britanski lideri u završnici predizborne kampanje</h1>
      <address><time datetime="2019-12-09T15:41:00+00:00">09 Dec 2019, 15:41</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524292-750x430.jpg"/>
        <figcaption>Foto: Tanjug</figcaption>
      </figure>
      <p>LONDON – Britanski premijer Boris Džonson i opozicioni lideri danas su u završnici kampanje, 72 sata pred glasanje, pokušali da dobiju podršku u što većem broju izbornih jedinica.</p>
      <p>Džonson je posetio mesta u Engleskoj koja drže laburisti kako bi ih pridobio i tako obezbedio većinu na izborima u četvrtak, preneo je AP.</p>
      <p>Lider laburističke stranke Džeremi Korbin bio je na jugozapadu i centralnoj Engleskoj, gde njegova stranka levog centra pokušava da pridobije nakolonost ključnih izbornih jedinica.</p>
      <p>Ankete javnog mnjenja daju prednost Džonsonovim konzervativcima, ali čak svaki peti birač je neodlučan.</p>
      <p>Ovi izbori su naročito nepredvidljivi, jer pitanje Bregzita utiče na tradicionalnu partijsku vernost.</p>
      <p>Džonson se prvo zaustavio u istočnom lučkom gradu Grimzbi, gde su mu ciljna grupa bili laburisti koji su podržali napuštanje Evropske unije na referendumu održanom 2016. godine.</p>
      <p>Noseći belu jaknu, šešir i gumene cizme, Džonson je gurnuo gajbu ribe po podu ribarnice u gradu koji je 74 godine u rukama laburista rekavši da „ne uzima ništa zdravo za gotovo“ poslednjeg dana kampanje.</p>
      <p>On je rekao i da će ako konzervativci dobiju većinu parlament ratifikovati sporazum o Bregzitu i izvesti Veliku Britaniju iz EU do trenutno važećeg roka 31. januara.</p>
      <p>Laburisti pak obećavaju da će ponovo pregovarati o sporazumu, a zatim će biračima na referendumu dati priliku da odaberu da li će podržati sprazum o izlasku iz EU pod tim uslovima ili će ostati u evropskom bloku.</p>
      <p>(Tanjug)</p>
    </article>
  </body>
</html>