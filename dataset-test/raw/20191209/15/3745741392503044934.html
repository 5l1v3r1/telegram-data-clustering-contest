<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/wi-fi-baglantisi-kopuyor-nasil-cozulur-h81308.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T15:53:37+00:00"/>
    <meta property="og:title" content="Wi-Fi Bağlantısı Sürekli Kopma Sorunu Nasıl Çözülür?"/>
    <meta property="og:description" content="Wi-Fi bağlantınız sürekli kopuyor, internet çekse bile erişim sorunu mu yaşıyorsunuz? Çözüm yöntemleri şimdi Webtekno'da."/>
  </head>
  <body>
    <article>
      <h1>Wi-Fi Bağlantısı Sürekli Kopma Sorunu Nasıl Çözülür?</h1>
      <h2>Telefonunuzda, tabletinizde, bilgisayarınızda ya da başka bir cihazınızda şunu muhtemelen yaşamışsınızdır: Çevrimiçiyken internetin birden kesilmesi ve tekrar bağlanması. Aslında problem olan bu değil ve aynı şey sürekli tekrar tekrar yaşanıyorsa, yapabileceğiniz bazı şeyler var. Gelin çözüm yollarına birlikte bakalım.</h2>
      <address><time datetime="2019-12-09T15:53:37+00:00">09 Dec 2019, 15:53</time> by <a rel="author" href="https://www.webtekno.com/yazar/abkaratas" target="_blank">Ahmet Batuhan Karataş</a></address>
      <p>Çalışırken, oyun oynarken veya bir video izlerken internetin kesilmesi kadar sıkıcı bir durum yok. Eğer kablosuz bağlantıya sahipseniz, <b>Wi-Fi bağlantısı kopma sorununu</b> yaşamış olma ihtimaliniz bir hayli yüksek. İnternet birdenbire kesiliyor, geri bağlanıyor ve hatta bu olay sürekli arka arkaya tekrarlanıyor da olabilir.</p>
      <p><b>Wi-Fi</b> bağlantısı kesilme sorunu yaşayan bir tek siz değilsiniz, merak etmeyin. Bu rehberimizde sizlere <i>Wi-Fi</i> bağlantısı kopma sorununu nasıl giderebileceğinizi anlatıyoruz.</p>
      <h3>Wi-Fi bağlantısı neden sürekli kopar?</h3>
      <figure>
        <img src="https://www.webtekno.com/images/editor/default/0002/33/abfe59205f58b354c261ed06069cb23fb29b0a3e.jpeg"/>
      </figure>
      <p>İnternet bağlantısının (<b>Wi-Fi</b> bağlantısının) rasgele birden kesilmesinin birden çok sebebi bulunuyor. Özellikle <i>Wi-Fi</i> ile bağlanırken şöyle sorunlar meydana gelebiliyor:</p>
      <ul>
        <li>Wi-Fi bağlantısının yeterince güçlü olmaması (<b>Kaynaktan uzak olmak</b>)</li>
        <li>Wi-Fi ağına aşırı yüklenilmesi (<b>Stadyumlar, okul, konser alanı gibi kalabalık bölgelerde sıklıkla görülür)</b></li>
        <li>Yakınlardaki diğer Wi-Fi kaynakları veya cihazları ile parazit yaşanması (<b>kanal çakışması</b>)</li>
        <li>Modemin veyahut dağıtıcının tarihi geçmiş (<b>güncellenmemiş</b>) bir yazılım kullanması</li>
        <li>ISP (<b>İnternet Servis Sağlayıcısı</b>) problemleri</li>
      </ul>
      <p>Tabii yukarıdaki maddelerde normalde bağlandığınızda düzgün çalışan bir <i>Wi-Fi</i> ağını baz alarak bilgi verdik, hiç internet bağlantısı sunmayan bir durumdan bahsetmiyoruz. <b>Kablolu Ethernet bağlantısı</b> ile internete bağlandığınızda da bazen internet kesilmesi sorunu yaşayabiliyorsunuz. Bu tarz durumlarda LAN kablonuzun yerinden oynayıp oynamadığını kontrol edin veya internet sağlayıcınızla görüşün.</p>
      <h3>Wi-Fi bağlantısı kopuyor, ne yapmalıyım?</h3>
      <figure>
        <img src="https://www.webtekno.com/images/editor/default/0002/33/854db5709a29beb852265fd29e0092c0e1c1c48b.jpeg"/>
      </figure>
      <p><b>Windows kullanıcıları</b>, işletim sisteminde sorun gidericiyi açabilir ya da aşağıda bahsedeceğimiz çözümleri uygulayabilirler. Aynı şekilde Mac kullanıcıları da aşağıdaki maddeleri deneyebilirler:</p>
      <h4>Rastgele internet bağlantısı kesilmesi sorununu çözebilecek bazı öneriler:</h4>
      <ul>
        <li>Modeminizi <b>yeniden başlatın</b>.</li>
        <li>Telefon, tablet veya bilgisayarınızı <b>yeniden başlatın</b>.</li>
        <li>Wi-Fi kaynağına <b>yaklaşın.</b></li>
        <li>Bir Wi-Fi analiz uygulaması edinin ve <b>Wi-Fi paraziti</b> olup olmadığını kontrol edin.</li>
        <li>Eğer parazit mevcutsa modeminizi <b>farklı bir yere taşıyın</b> veya modem arayüzünden Wi-Fi için sabit bir kanal ayarlayın. (<a href="https://www.webtekno.com/modem-arayuzu-giris-h80616.html">Modem Arayüzüne Nasıl Girilir?</a>)</li>
        <li>Üreticinin internet sitesini kontrol ederek Wi-Fi adaptörünün sürücüsünü ve Wi-Fi modeminizin yazılımını <b>güncelleyin</b>.</li>
        <li>Bölgenizde bir problem olup olmadığını öğrenmek adına <b>internet sağlayıcınız</b> ile iletişim kurun.</li>
        <li>Eğer halka açık bir <b>Wi-Fi ağına</b> bağlı iseniz, başka bir tanesine bağlanmayı deneyin (İBB Wi-Fi gibi)</li>
      </ul>
      <h3>Detaylı çözüm önerileri:</h3>
      <h4>Modemi yeniden başlatın:</h4>
      <figure>
        <img src="https://www.webtekno.com/images/editor/default/0002/33/44094bc2825aeff2600cc21deb9d3977aafb52b1.jpeg"/>
      </figure>
      <p>Modemi yeniden başlatmanız durumunda Wi-Fi ağına bağlı tüm cihazların <b>bağlantısı kopacak.</b> Modemi yeniden başlatırken şu püf noktaları atlamayın:</p>
      <ul>
        <li>Modemi <b>güç düğmesinden</b> kapatın</li>
        <li>Adaptörü <b>fişten çekin</b> (Bazı modemlerde batarya oluyor, eğer modeminiz kapattıktan sonra hala çalışıyorsa bataryayı sökün)</li>
        <li><b>30 saniyeden</b> biraz daha fazla bir süre bekleyin</li>
        <li>Modemin fişini <b>geri takın</b> (Söktüyseniz bataryayı geri takın)</li>
        <li>Telefonunuzdan, tabletinizden ya da bilgisayarınızdan <b>tekrar bağlanmayı</b> deneyin.</li>
      </ul>
      <h4>Problemin kablonuzdan veya internet sağlayıcınızdan kaynaklanmadığından emin olun:</h4>
      <figure>
        <img src="https://www.webtekno.com/images/editor/default/0002/33/ef7a3df079a5e9fd2f8ebf63f8abfb63d90c3fa4.png"/>
      </figure>
      <p>Bazen internetin sürekli kesilip geri gelmesinin sebebi <b>kablodan</b> kaynaklanabiliyor, kontrol etmeyi unutmayın. Ek olarak problem internet sağlayıcınızdan da kaynaklanıyor olabilir. Şu metotları deneyin:</p>
      <ul>
        <li>Bilgisayarınızın arama kısmına ‘<b>cmd</b>’ yazıp <b>Enter</b>’a basın.</li>
        <li>Buraya ping &lt;<b>IP adresiniz</b>&gt; yazıp Enter’a basın. (Örnek: <b>ping 192.168.1.1</b>)</li>
        <li>Yukarıdaki kodu yazdığınızda karşınıza görseldeki gibi bir sonuç gelecek.</li>
        <li>Bu görselde ping’in yüksek olmadığını görüp hâlâ internete bağlanamıyorsanız büyük ihtimalle modeminizde ya da <b>internet sağlayıcınızda</b> bir problem vardır, görüşmenizi tavsiye ederiz.</li>
      </ul>
      <h4>Ağ Sorun Gidericisini çalıştırın:</h4>
      <figure>
        <img src="https://www.webtekno.com/images/editor/default/0002/33/910bcb30dd7c27312f61d34b72a37584a972277c.png"/>
      </figure>
      <p><b>Windows tuşu&gt;Ayarlar&gt;Ağ ve İnternet&gt;Ağ sorun gidericisi</b> dizininden sorun gidericiyi çalıştırın. Eğer buradan bir sonuç elde edemediyseniz aşağıdaki yöntemleri deneyin:</p>
      <ul>
        <li>Arama yerine ‘<b>cmd</b>’ yazıp <b>Enter</b>’a basın.</li>
        <li>Açılan pencerede şu komutları listelenen sırayla <b>teker teker girip Enter’a basın</b>.</li>
      </ul>
      <ol>
        <li>
          <i>netsh winsock reset</i>
        </li>
        <li>
          <i>netsh int ip reset</i>
        </li>
        <li>
          <i>ipconfig /release</i>
        </li>
        <li>
          <i>ipconfig /renew</i>
        </li>
        <li>
          <i>ipconfig /flushdns</i>
        </li>
      </ol>
      <p>Probleminizi bu şekilde çözmeyi deneyebilirsiniz. Sizin de önerileriniz varsa lütfen yorumlar kısmında belirtmeyi unutmayın. Bir <b>Webtekno rehberinin</b> daha sonuna gelmiş bulunmaktayız. Bu ve bunun gibi birçok faydalı rehber ve ilginç içerikten haberdar olmak için sitemizi takipte kalmayı unutmayın :)</p>
    </article>
  </body>
</html>