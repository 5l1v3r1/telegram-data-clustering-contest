<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/sports/1562390/panellinies-diakriseis-gia-tin-ippiki-akadimia-kritis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T15:00:01+00:00"/>
    <meta property="og:title" content="Πανελλήνιες διακρίσεις για την Ιππική Ακαδημία Κρήτης"/>
    <meta property="og:description" content="Πρώτη θέση για την Κορίνα Γαγάνη και 3η για την Ιζαμπέλα Ατσαλάκη υπό την προπονητική καθοδήγηση της Μαριάννας Γραμματικάκη…"/>
  </head>
  <body>
    <article>
      <h1>Πανελλήνιες διακρίσεις για την Ιππική Ακαδημία Κρήτης</h1>
      <address><time datetime="2019-12-09T15:00:01+00:00">09 Dec 2019, 15:00</time> by <a rel="author">Πετρούτσου Μαρία</a></address>
      <p>
        <b>Πρώτη θέση για την Κορίνα Γαγάνη και 3η για την Ιζαμπέλα Ατσαλάκη υπό την προπονητική καθοδήγηση της Μαριάννας Γραμματικάκη…</b>
      </p>
      <p>Με εντυπωσιακό τρόπο ολοκληρώθηκε για την Ιππική Ακαδημία Κρήτης η αγωνιστική χρονιά αφού δύο μέλη της κατάφεραν να διακριθούν στους 72ους Πανελλήνιους Αγώνες Ιππικής Δεξιοτεχνίας που πραγματοποιήθηκαν στο Ολυμπιακό Κέντρο Ιππασίας στο Μαρκόπουλο. Πιο συγκεκριμένα στην Κατηγορία Παίδων- Κορασίδων, η <b>Κορίνα Γαγάνη</b> με τον ίππο «Boy Altena» κατέλαβε την 1η θέση ενώ η<b> Ιζαμπέλα Ατσαλάκη</b> με τον ίππο «Dpoekedamadze’s Niko” κέρδισε την 3η θέση. Προπονήτρια και των δύο αμαζόνων είναι η <b>Μαριάννα Γραμματικάκη</b> που δεν μπορεί παρά να δηλώνει απόλυτα ικανοποιημένη.</p>
      <figure>
        <img src="https://www.neakriti.gr/files/2019-12-09/gaganh.jpg"/>
      </figure>
      <p>«Το 2019 ήταν πραγματικά μια χρονιά η οποία ξεπέρασε κάθε προσδοκία μου για την πορεία των αμαζόνων που έχω κοντά μου. Μια χρονιά με πολύ συγκίνηση η οποία θα μείνει για πάντα χαραγμένη στη μνήμη μου καθώς είναι πραγματικά συγκλονιστικό να καμαρώνεις τρεις αμαζόνες κρητικοπούλες οι οποίες ξεκίνησαν να μαθαίνουν ιππασία κοντά μου, έχουν αυτή την πορεία και έχουν ανέβει και στο βάθρο σε Βαλκανικό Πρωτάθλημα. Επίσης ήταν μεγάλη τιμή για μένα οι συμμετοχή δύο αμαζόνων από την Κρήτη σε Πανευρωπαϊκό Πρωτάθλημα. Είμαι πραγματικά περήφανη για αυτά τα παιδιά και ευχαριστώ τους γονείς για την εμπιστοσύνη», δηλώνει η κ.<b> Γραμματικάκη</b> που δίνει μεγάλη έμφαση στην στήριξη που λαμβάνει το σωματείο από διάφορους φορείς ειδικά από τον Δήμο Ηρακλείου και την Περιφέρεια Κρήτης.</p>
      <p>«Ευχαριστώ από καρδιάς τους τοπικούς φορείς, τον Δήμο Ηρακλείου καθώς και τον κ.κ Περιφερειάρχη Κρήτης προσωπικά οι οποίοι στηρίζουν την ανάπτυξη της αθλητικής ιππασίας στο νησί μας και με μεγάλη ευαισθητοποίηση έχουν σταθεί στην αθλήτρια μου από τα Πεζά η οποία δίνει την δική της μάχη για την συμμετοχή της στην Παρολυμπιάδα του Τόκιο το 2020. Είναι η μοναδική Ελληνίδα αμαζόνα με αναπηρία η οποία διεκδικεί μια θέση σε Παραολυμπιάδα».</p>
      <figure>
        <img src="https://www.neakriti.gr/files/2019-12-09/izabella.jpg"/>
      </figure>
      <p>Επόμενος στόχος για την Ιππική Ακαδημία Κρήτης είναι οι Πανελλήνιοι Αγώνες 2019, στο Μαρκόπουλο Αττικής και συγκεκριμένα η Υπερπήδηση Εμποδίων, αγώνες που διεξάγονται τις επόμενες μέρες . Κορυφαίος στόχος βέβαια η συμμετοχή της μοναδικής Ελληνίδας αμαζόνας με αναπηρία, της Δήμητρας - Ελένης Παντεχάκη στην Παραολυμπιάδα του Τόκιο το 2020.</p>
      <p><b>Ξεχώρισε και η Βαρδάκη</b><br/>Σημαντική παρουσία στους Πανελλήνιους Αγώνες Ιππικής Δεξιοτεχνίας είχε ωστόσο και η αμαζόνα του Αθλητικού Ομίλου Πλακιά, Ραφαέλα Βαρδάκη, με τον ίππο “Bebe Liqueur” και προπονητή τον Στέλιο Σταυρουλάκη, επιβεβαιώνοντας ότι η Ιππασία στην Κρήτη βρίσκεται σε πολύ υψηλό επίπεδο.</p>
    </article>
  </body>
</html>