<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23540634-samanul-rus-care-fost-arestat-declarat-bolnav-mintal-pentru-voia-exorcizeze-demonul-putin-reinceput-calatoria-8-000-kilometri.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Șamanul rus care a fost arestat și declarat bolnav mintal pentru că voia să exorcizeze ”demonul” Putin și-a reînceput călătoria de 8.000 de kilometri"/>
    <meta property="og:description" content="Șamanul siberian care în primăvară a pornit într-o călătorie de 8.000 de kilometri pentru a ajunge la Kremlin și a exorciza &quot;demonul&quot; Vladimir Putin face o nouă tentativă"/>
  </head>
  <body>
    <article>
      <h1>Șamanul rus care a fost arestat și declarat bolnav mintal pentru că voia să exorcizeze ”demonul” Putin și-a reînceput călătoria de 8.000 de kilometri</h1>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author">G.S.</a></address>
      <p><b>​Șamanul siberian care în primăvară a pornit într-o călătorie de 8.000 de kilometri pentru a ajunge la Kremlin și a exorciza "demonul" Vladimir Putin face o nouă tentativă în acest sens, deși la încercarea anterioară a fost arestat și declarat bolnav mintal de autorități. <br/></b><br/>Autoproclamatul șaman Alexander Gabyshev a început iar călătoria sa de-a lungul țării pentru a-l alunga pe Putin de la putere, scrie RBC News, citat de Moscow Times.<br/><br/>”Șamanul are aceleași țeluri și motive. Vine încoace”, a declarat Alexei Pryanishnikov, activist pentru drepturile omului. Gabyshev și-a reînceput călătoria pentru că ordinul ce îi interzicea să plece Yakuțk a expirat, a explicat Pryanishnikov. <br/><br/>Șamanul a plecat acum la drum cu doi prieteni și patru câini. Alexander Gabyshev a spus, la prima tentativă, că îl va exorciza pe Putin aprinzând un foc lângă Kremlin, în Piața Roșie, și prin intonarea unei rugăciuni. El a declarat că ”lui Putin îi va veni mintea la cap și va demisiona fără zarvă” după ritual. <br/><br/>Gabișev, reținut în septembrie și trimis în regiunea sa natală Iakuția, a fost "declarat iresponsabil pentru actele sale din cauza tulburărilor mentale" în urma unei expertize medicale. <br/><br/>Potrivit ONG-ului Pravozachtchita Otkrytki, expertiza a fost efectuată în 20 septembrie la cererea serviciilor rusești de securitate (FSB).<br/><br/>Șamanul de 51 de ani a fost forțat să semneze un document în care declara că acceptă această expertiză, dar pe care a refuzat-o ulterior.<br/><br/><a href="https://www.hotnews.ro/stiri-international-23376848-video-saman-care-mergea-jos-spre-moscova-pentru-exorciza-putin-fost-arestat-dumnezeu-spus-este-demon-natura-nu-iubeste.htm">A fost reținut în noaptea de 17 spre 18 septembrie de poliție în republica rusă Buriatia</a>.<br/><br/>Șamanul este acuzat de "apeluri publice la activități extremiste", o infracțiune care îi putea aduce o pedeapsă de trei ani de închisoare.<br/><br/>Opozantul numărul 1 al Kremlinului, Alexei Navalnîi, a denunțat "vechile metode ale KGB-ului sovietic", când disidenții erau diagnosticați bolnavi mental și închiși de putere pentru a-i putea discredita.</p>
    </article>
  </body>
</html>