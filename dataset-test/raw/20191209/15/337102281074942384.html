<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%B1%D8%A7%D9%86-%D8%B1%D9%88%D8%B3%DB%8C%D9%87-%D9%88-%D8%A7%D9%88%DA%A9%D8%B1%D8%A7%DB%8C%D9%86-%D9%85%D8%B0%D8%A7%DA%A9%D8%B1%D8%A7%D8%AA-%D8%B5%D9%84%D8%AD-%D8%B1%D8%A7-%D8%AF%D8%B1-%DA%A9%D8%A7%D8%AE-%D8%A7%D9%84%DB%8C%D8%B2%D9%87-%D8%A7%D8%B2-%D8%B3%D8%B1%D9%85%DB%8C%E2%80%8C%DA%AF%DB%8C%D8%B1%D9%86%D8%AF-20191209/%D8%A7%D8%B1%D9%88%D9%BE%D8%A7"/>
    <meta property="og:site_name" content="RFI"/>
    <meta property="article:published_time" content="2019-12-09T15:18:51+00:00"/>
    <meta property="og:title" content="سران روسیه و اوکراین مذاکرات صلح را در کاخ الیزه از سرمی‌گیرند"/>
    <meta property="og:description" content="امانوئل ماکرون، رئیس جمهوری فرانسه، و آنگلا مرکل، صدراعظم آلمان، برای اولین بار موفق شدند رؤسای جمهوری روسیه و اوکراین را امروز دوشنبه نهم دسامبر در پاریس دور یک میز کنار یکدیگر قرار بدهند."/>
  </head>
  <body>
    <article>
      <h1>سران روسیه و اوکراین مذاکرات صلح را در کاخ الیزه از سرمی‌گیرند</h1>
      <address><time datetime="2019-12-09T15:18:51+00:00">09 Dec 2019, 15:18</time> by <a rel="author">ناصر اعتمادی</a></address>
      <p>
        <b>امانوئل ماکرون، رئیس جمهوری فرانسه، و آنگلا مرکل، صدراعظم آلمان، برای اولین بار موفق شدند رؤسای جمهوری روسیه و اوکراین را امروز دوشنبه نهم دسامبر در پاریس دور یک میز کنار یکدیگر قرار بدهند.</b>
      </p>
      <p>سه سال پس از توقف گفتگوهای صلح میان روسیه و اوکراین نشست پاریس با حضور ولادیمیر پوتین، رئیس جمهوری روسیه و همتای اوکراینی وی، ولادیمیر زلنسکی، به منزلۀ گشایش فصل تازه ای در مناسبات مسکو و کیف است. قرار است در پایان نشست چهار جانبۀ کاخ الیزه رؤسای جمهوری روسیه و اوکراین نشست جداگانه و دوجانبه ای نیز با یکدیگر داشته باشند.</p>
      <p>حضور آنگلا مرکل در کنار رئیس جمهوری روسیه نیز قابل توجه است به ویژه پس از بحران دیپلماتیک دو کشور در پی به قتل رسیدن یک گرجی در برلن که به گفتۀ مقامات آلمان به دست افراد وابسته به دولت روسیه یا چچن کشته شده است.</p>
      <p>وزیر امور خارجۀ آلمان هایکو ماس گفته است که برغم اختلافات دیپلماتیک میان برلن و مسکو، باید کوشید تا نشست چهار جانبه پاریس با موفقیت برگزار بشود. وزیر امور خارجۀ آلمان از منازعۀ میان مسکو و کیف به عنوان "جنگ چرکین" اروپا یاد کرده است. جنگ میان اوکراین و نیروهای جدایی طلب طرفدار روسیه بیش از سیزده هزار کشته در منطقۀ صنعتی "دونباس" در شرق اوکراین به بار آورده است. برغم کاهش تنش ها و درگیری ها بیش از هشتاد هزار نفر در نوار مرزی به طول پانصد کیلومتر همچنان رویاروی یکدیگر قرار گرفته اند و این رویارویی هر ماه شماری قربانی می گیرد.</p>
      <p>کشورهای غربی و اوکراین، دولت مسکو را متهم به حمایت مالی و نظامی از جدایی طلبان اوکراینی طرفدار روسیه می کنند. مسکو با رد این اتهام مدعی است که صرفاً کمک های بشردوستانه در اختیار جمعیت های روس زبان محلی می گذارد.</p>
      <p>دولت فرانسه می گوید که نشست چهارجانبۀ پاریس باید به تحکیم آتش بس جاری میان روسیه و اوکراین کمک کند و ضمن مین روبی نوار مرزی میان دو کشور و تعریف مناطق جدید غیرنظامی تبادل زندانیان و اسرای جنگی را تسهیل سازد.</p>
      <p>از نگاه رئیس جمهوری فرانسه، موفقیت نشست پاریس آزمونی برای اثبات حُسن نیت رئیس جمهوری روسیه است، هر چند برخی کارشناسان شکست نشست پاریس را ناکامی برای رئیس جمهوری فرانسه می دانند که تلاش گسترده ای برای برگزاری این نشست چهار جانبه انجام داده است. در این حال، افکار عمومی اوکراین رئیس جمهوری این کشور را از هر گونه سازش و عقب نشینی در مقابل مطالبات رؤسای جمهوری روسیه و فرانسه بر حذر داشته اند.</p>
      <p>وزیر امور خارجۀ آلمان، هایکو ماس، گفته است که موفقیت نشست پاریس به تلاش های مثبت رؤسای جمهوری روسیه و اوکراین بستگی دارد.   </p>
    </article>
  </body>
</html>