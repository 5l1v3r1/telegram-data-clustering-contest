<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/ofiterul-de-politie-care-a-amenintat-o-cu-moartea-pe-jurnalista-emilia-sercan-condamnat-la-un-an-de-inchisoare-cu-amanare-reactia-jurnalistei-1922405409552019121519193848"/>
    <meta property="og:site_name" content="News.ro"/>
    <meta property="article:published_time" content="2019-12-09T15:54:55+00:00"/>
    <meta property="og:title" content="Ofiţerul de poliţie care a ameninţat-o cu moartea pe jurnalista Emilia Şercan, condamnat la un an de închisoare cu amânare. Reacţia jurnalistei"/>
    <meta property="og:description" content="Ofiţerul de poliţie Adrian Bărgulescu, care a ameninţat-o cu moartea pe jurnalista Emilia Şercan, condamnat la un an de închisoare cu amânare"/>
  </head>
  <body>
    <article>
      <h1>Ofiţerul de poliţie care a ameninţat-o cu moartea pe jurnalista Emilia Şercan, condamnat la un an de închisoare cu amânare. Reacţia jurnalistei</h1>
      <address><time datetime="2019-12-09T15:54:55+00:00">09 Dec 2019, 15:54</time> by <a rel="author">News.ro</a></address>
      <p>
        <b>Ofiţerul de poliţie Adrian Bărgulescu, care a ameninţat-o cu moartea pe jurnalista Emilia Şercan, condamnat la un an de închisoare cu amânare</b>
      </p>
      <p>”Ofiţerul de poliţie Adrian Bărbulescu, cel care mi-a trimis mesajul de ameninţare cu moartea a fost condamnat la un an de închisoare cu amânare după ce şi-a recunoscut faptele în faţa anchetatorilor şi a făcut acord de recunoaştere. Nu sunt foarte bucuroasă de această decizie a instanţei, însă sunt nevoită să înţeleg şi să accept faptul că pedeapsa pe care a primit-o este una mică pentru că prin declaraţiile pe care Bărbulescu le-a dat în faţa procurorilor DNA a contribuit la prinderea şi, sper eu, la condamnarea în final a autorilor morali, fostul rector Adrian Iacob şi fostul prorector Mihail Marcoci, cei care l-au instigat şi l-au determinat să-mi trimită mesajul de ameninţare”, scrie jurnalista pe Facebook.</p>
      <p>Ea susţine că fostul rector al Academiei de Poliţie Adrian Iacob şi fostul prorector Mihail Marcoci sunt cei care au încercat să o oprească şi continuă să o facă hărţuindu-o cu plângeri penale sau de altă natură pe la tot felul de instituţii, pe care i le fac direct sau indirec.<br/>”Am tăcut destul despre toate presiunile din ultimul an; cred că e timpul să încep să vorbesc”, spune Şercan.</p>
      <p>În 17 aprilie, jurnalista Emilia Şercan, cunoscută pentru anchetele privind plagiatele în rândul înalţilor demnitari şi al conducerii unor instituţii de invăţământ, cel mai recent la Academia de Poliţie, a anunţat, pe pagina sa de Facebook, că a primit ameninţări cu moartea şi că a depus plângere la poliţie.</p>
      <p>În 24 aprilie, poliţiştii şi procurorii au făcut percheziţii la Academia de Poliţie, în biroul unui ofiţer suspectat că i-ar fi trimis mesajele de ameninţare cu moartea jurnalistei Emilia Şercan, dar şi la domiciliul acestuia.</p>
      <p>În 25 aprilie, Direcţia Naţională Anticorupţie a anunţat că ofiţerul Gheorghe Adrian Bărbulescu de la Academia de Poliţie, este suspectat că ar fi transmis mesajele şi a fost plasat sub control judiciar.</p>
      <p>De asemenea, rectorul Academiei de Poliţie „Alexandru Ioan Cuza”, Adrian Iacob, şi prorectorul aceleiaşi instituţii, Petrică-Mihail Marcoci, au fost acuzaţi de instigare la şantaj, pentur că l-ar fi determinat pe Bărbulescu să o ameninţe pe jurnalistă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>