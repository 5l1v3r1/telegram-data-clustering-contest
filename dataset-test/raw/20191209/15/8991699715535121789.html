<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motoryzacja.interia.pl/samochody-nowe/news-audi-q7-tfsi-e-czyli-dwie-mocne-hybrydy,nId,3378941"/>
    <meta property="og:site_name" content="motoryzacja.interia.pl"/>
    <meta property="article:published_time" content="2019-12-09T15:39:34+00:00"/>
    <meta property="og:title" content="Audi Q7 TFSI e, czyli dwie mocne hybrydy"/>
    <meta property="og:description" content="Audi kontynuuje elektryfikację gamy modelowej, ale tym razem wprowadza do swojego modelu nie jedną, ale dwie hybrydy plug-in. Tylko czym się one różnią?"/>
  </head>
  <body>
    <article>
      <h1>Audi Q7 TFSI e, czyli dwie mocne hybrydy</h1>
      <address><time datetime="2019-12-09T15:39:34+00:00">09 Dec 2019, 15:39</time> by <a rel="author">INTERIA.PL</a></address>
      <p>
        <b>Audi kontynuuje elektryfikację gamy modelowej, ale tym razem wprowadza do swojego modelu nie jedną, ale dwie hybrydy plug-in. Tylko czym się one różnią?</b>
      </p>
      <p>Nowości w gamie odświeżonego Q7 nazywają się 55 TFSI e quattro oraz 60 TFSI e quattro. Co ciekawe, z informacji opublikowanej przez Audi wynika, że obie korzystają dokładnie z tego samego układu napędowego.</p>
      <p>Głównym źródłem napędu jest jednostka 3.0 TFSI o mocy 340 KM i generująca 450 Nm. Wspomaga ją motor elektryczny oferujący 128 KM oraz 350 Nm, który czerpie energię z baterii o pojemności 17,3 kWh. Hybrydowe Q7 może przejechać do 43 km na samej energii elektrycznej i rozpędzić się do 135 km/h. Natomiast prędkość maksymalna auta została ograniczona elektronicznie do 240 km/h.</p>
      <p>Na czym więc polegają różnice między tymi wersjami? Oferują one różną moc systemową. Q7 55 TFSI e daje kierowcy do dyspozycji 381 KM oraz 600 Nm, podczas gdy Q7 60 TFSI e aż 456 KM oraz 700 Nm. Nie przekłada się to jednak na duże różnice w osiągach - pierwsza z odmian przyspiesza do 100 km/h w 5,9 s, a druga w 5,7 s.</p>
      <figure>
        <img src="https://i.iplsc.com/1/0009GBFES8Q0UAVK-C321-F4.jpg"/>
      </figure>
      <aside>Audi Q7 60 TFSI e quattro 1 / 10 . Źródło: <a href="https://www.facebook.com/sharer/sharer.php?u=http://www.pomponik.pl/zdjecia/zdjecie,iId,2713880,iAId,332611">udostępnij</a></aside>
      <p>Hybrydowe Q7 otrzymało dodatkowe tryby jazdy, dzięki którym możemy wymusić tryb elektryczny, albo nakazać autu korzystanie wyłącznie z napędu spalinowego, aby energię w bateriach móc wykorzystać później (na przykład jadąc przez centrum miasta). Audi wyposażyło swojego SUVa w bardzo mocny system rekuperacji, który ma sprawiać, że w 90% sytuacji na drodze wystarczy nam siła hamowania wytwarzana jedynie przez silnik elektryczny. Kiedy natomiast jedziemy na samym prądzie, poniżej 20 km/h auto emituje dźwięk, mający ostrzegać przechodniów o zbliżającym się pojeździe.</p>
      <figure>
        <img src="https://i.iplsc.com/audi-q7-60-tfsi-e-quattro/0009GBG0Q5KGJFGY-C122-F4.png"/>
        <figcaption>Audi Q7 60 TFSI e quattro /</figcaption>
      </figure>
      <p>Obie nowe wersje Audi Q7 są już dostępne w Niemczech. 55 TFSI e kosztuje 74 800 euro, natomiast 60 TFSI e 89 500 euro.</p>
    </article>
  </body>
</html>