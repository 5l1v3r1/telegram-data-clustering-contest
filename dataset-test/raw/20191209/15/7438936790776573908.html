<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Hradec-Kralove-Mesto-opravi-kasnu-na-Malem-namesti-fontana-tak-bude-opet-v-provozu-606338"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T15:36:00+00:00"/>
    <meta property="og:title" content="Hradec Králové: Město opraví kašnu na Malém náměstí, fontána tak bude opět v provozu"/>
    <meta property="og:description" content="V příštím roce dostane kašna na Malém náměstí v Hradci Králové nové opláštění, repasi potřebuje i technologie a elektroinstalace. Hradecké technické služby připravují její opravu za zhruba 1,3 milionu korun, díky které bude fontána v historickém centru v provozu znovu před letní sezónou."/>
  </head>
  <body>
    <article>
      <h1>Hradec Králové: Město opraví kašnu na Malém náměstí, fontána tak bude opět v provozu</h1>
      <address>
        <time datetime="2019-12-09T15:36:00+00:00">09 Dec 2019, 15:36</time>
      </address>
      <p>
        <b>V příštím roce dostane kašna na Malém náměstí v Hradci Králové nové opláštění, repasi potřebuje i technologie a elektroinstalace. Hradecké technické služby připravují její opravu za zhruba 1,3 milionu korun, díky které bude fontána v historickém centru v provozu znovu před letní sezónou.</b>
      </p>
      <p>Při té příležitosti budou opraveny i technologie a elektroinstalace. Technické služby to měly v plánu ještě letos, ale projekt a postup je potřeba ještě upravit podle požadavků památkářů,“ říká Věra Pourová, náměstkyně primátora pro správu městského majetku. Rada dnes zastupitelům doporučila převod financí do rozpočtu organizace a zařazení akce na příští rok.</p>
      <p>„Poslední větší opravou tato památka prošla před dvaceti lety. Tehdy šlo o generální opravu s restaurováním, kašna byla celkově rozebrána, vybudoval se betonový základ a technologická šachta s technickým vybavením vodovodního režimu. Po dvaceti letech provozu je vliv vody na kámen již zřetelný. Věřím, že opravy se podaří provést způsobem, který bude mít větší životnost než dvacet let,“ dodává náměstkyně Pourová. Výběrové řízení na dodavatele renovace kašny chtějí technické služby provést hned začátkem roku tak, aby byla znovu v provozu ještě před letní sezónou.</p>
      <figure>
        <img src="https://cms.parlamentnilisty.cz/edition_files/uploaded-images/e1990e9c-037b-4fa7-882d-6bd83eb7c841.jpg"/>
      </figure>
      <p>Kašna se sousoším sv. Jana Nepomuckého se nachází na prostranství Malého náměstí. Původně se jednalo pouze o sochu na podstavci od neznámého autora (pravděpodobně sochař z dílny M. B. Brauna) z roku 1718, která stála u dominikánského kláštera, nedaleko bývalé Pražské brány. K přesunutí sousoší do centra Malého náměstí došlo až v roce 1772, kde poté kolem sochy měšťané nechali postavit kašnu, která plnila funkci rezervoáru vody pro místní obyvatele až do počátku 20. století.</p>
      <p>Originál sousoší byl kolem roku 1930 uložen do lapidária muzea v Hradci Králové (dnešního Muzea východních Čech), dnešní socha je kopií královéhradeckého sochaře Václava Škody.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Hradec-Kralove-Zelen-ve-meste-doplnily-stovky-novych-stromu-605997"/>
        <a href="https://www.parlamentnilisty.cz/politika/obce-volicum/Hradec-Kralove-Do-akci-putuji-na-pristi-rok-dalsi-miliony-605889"/>
        <a href="https://www.parlamentnilisty.cz/politika/obce-volicum/Hradec-Kralove-Obnova-Kubistovych-sadu-odhali-starou-cisarskou-cestu-605855"/>
        <a href="https://www.parlamentnilisty.cz/politika/obce-volicum/Hradec-Kralove-Cyklostezky-Pouchov-Piletice-Rusek-budou-zacatkem-roku-pripraveny-na-prvni-navstevniky-605805"/>
      </related>
    </article>
  </body>
</html>