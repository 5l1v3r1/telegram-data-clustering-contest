<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ashdodnet.com/%d7%aa%d7%a8%d7%91%d7%95%d7%aa-%d7%95%d7%91%d7%99%d7%93%d7%95%d7%a8/%d7%a9%d7%95%d7%9c%d7%99-%d7%a8%d7%a0%d7%93-%d7%91%d7%93%d7%a8%d7%9b%d7%95-%d7%9c%d7%90%d7%a9%d7%93%d7%95%d7%93-424010"/>
    <meta property="og:site_name" content="אשדוד נט"/>
    <meta property="article:published_time" content="2019-12-09T15:27:00+00:00"/>
    <meta property="og:title" content="שולי רנד בדרכו לאשדוד"/>
    <meta property="og:description" content="בשבוע הבא (שני) על בימת אולם המופעים של מרכז מונארט, יעלה ויבוא שולי רנד האחד והיחיד עם המופע &quot;נקודה טובה למחשבה&quot;, במהלכו יפליא בסיפורים ושירים כפי שרק הוא יודע - על סיפורו האישי והכל כך מיוחד מהבית הדתי שגדל בו בבני ברק, דרך החזרה בשאלה, הלימודים בניסן נתיב, הקריירה בתיאטרון, היצירה המוזיקלית והחזרה בתשובה"/>
  </head>
  <body>
    <article>
      <h1>שולי רנד בדרכו לאשדוד</h1>
      <address><time datetime="2019-12-09T15:27:00+00:00">09 Dec 2019, 15:27</time> by <a rel="author">שמואל סרדינס</a></address>
      <h3>בשבוע הבא (שני) על בימת אולם המופעים של מרכז מונארט, יעלה ויבוא שולי רנד האחד והיחיד עם המופע "נקודה טובה למחשבה", במהלכו יפליא בסיפורים ושירים כפי שרק הוא יודע - על סיפורו האישי והכל כך מיוחד מהבית הדתי שגדל בו בבני ברק, דרך החזרה בשאלה, הלימודים בניסן נתיב, הקריירה בתיאטרון, היצירה המוזיקלית והחזרה בתשובה</h3>
      <figure>
        <img src="https://www.ashdodnet.com/dyncontent/2018/9/16/86befea7-dad8-426d-a685-0b3ee6e2cece.jpg"/>
        <figcaption>שולי רנד, צילום: יעל הרמן</figcaption>
      </figure>
      <p>שולי רנד הידוע ביצירותיו המרגשות ובקולו הייחודי, יתאר בשבוע הבא (שני) על בימת <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">אולם</a> המופעים של מונארט מרכז תרבות, עם מופע "נקודה טובה למחשבה".</p>
      <p>הקריירה של רנד לאורך השנים הייתה למעשה קריירה של שחקן. אחרי החזרה בשאלה ולימודי המשחק בניסן נתיב, הוא השתתף במספר רב של הצגות <a href="https://www.ashdodnet.com/%d7%aa%d7%a8%d7%91%d7%95%d7%aa-%d7%95%d7%91%d7%99%d7%93%d7%95%d7%a8/%d7%a7%d7%95%d7%9c%d7%a0%d7%95%d7%a2-%d7%91%d7%90%d7%a9%d7%93%d7%95%d7%93">וסרטים</a>, בהם גם בתפקיד הראשי ב"החיים על פי אגפא" שזיכה אותו באוסקר הישראלי.</p>
      <p>עם חזרתו בתשובה הצטרף לחסידות ברסלב ויצר את הסרט "אושפיזין". ב-2008 הוציא את האלבום "נקודה טובה" באופן עצמאי ובתמיכת קרן קשת. לאלבום היו שותפים בין היתר אסף אמדורסקי, קרני פוסטל וניצן חן-רזאל, ומרבית הטקסטים בו הינם בעלי אופי דתי ומבוססים על תורתו של רבי נחמן מברסלב.</p>
      <figure>
        <img src="https://www.ashdodnet.com/dyncontent/2019/12/9/1ddd43a8-ad3b-4f5c-a89f-b73e162d5815.jpg"/>
        <figcaption>צילום: אוהד רומנו</figcaption>
      </figure>
      <p>כבר לאחר פחות מחמישה חודשים מצאתו לאור, חצה אלבומו "נקודה טובה" את קו ה-60,000 עותקים - הרבה מעבר לאלבום פלטינה בארץ. וזה עניין לא מבוטל לתקליט בכורה בישראל. הטקסטים של שולי רנד נהדרים וזו כתיבה שקשה שלא להתאהב בה.</p>
      <p>רנד נוגע בעדינות ובזהירות בקשר בין האדם למקום, ולא פחות בקשר בין אדם לחברו. הרצון לדייק במילים, אם להשתמש במילותיו של אביתר בנאי, הביא את היוצר להשתמש בשפה אחרת - בהרבה ענווה וכנות בורר רנד את דבריו, ומתנסח כפי שרק הוא מסוגל.</p>
      <p>אז נכון שהשירה קצת לוקה בחסר, והלחנים לרוב די פשוטים, אבל זה מתגמד בסופו של יום. האלבום עדיין מצליח לאתגר, לעורר מחשבה ולסקרן את המאזין, כשנקודת המבט של שולי חדשה ומיוחדת. כמו שיריו של מאיר אריאל, אין שום דרך לדעת מתחילתו של משפט איך הוא עומד להסתיים, וכמעט תמיד זה יוצא יותר מוצלח מכפי שאפשר היה להעלות על הדעת.</p>
      <p>במופעו "נקודה טובה למחשבה" רנד, יפליא בסיפורים ושירים כפי שרק הוא יודע - על סיפורו האישי והכל כך מיוחד מהבית הדתי שגדל בו בבני ברק, דרך החזרה בשאלה, <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%9C%D7%99%D7%9E%D7%95%D7%93%D7%99%D7%9D">הלימודים</a> בניסן נתיב, הקריירה בתיאטרון, היצירה המוזיקלית והחזרה לחזרה בתשובה.</p>
      <p><a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">האירוע</a> בחסות עיריית אשדוד, החברה העירונית לתרבות הפנאי, האגף לתרבות יהודית במשרד החינוך, ארגון 'אמונה' והגרעין הלאומי התורני.</p>
      <p>
        <b>יום שני, 16.12 בשעה 20:30 - מונארט-מרכז תרבות, דרך ארץ 6, אשדוד. 30 ש"ח בלבד. למידע והזמנות חייגו: 052-3323943 (נעמה), 053-4219174 (שפרה) ו-055-6850150 (רחלי)</b>
      </p>
      <p>אנו מכבדים זכויות יוצרים ועושים מאמץ לאתר את בעלי הזכויות בצילומים המגיעים לידינו. אם זיהיתים בפרסומינו צילום שיש לכם זכויות בו, אתם רשאים לפנות אלינו ולבקש לחדול מהשימוש באמצעות כתובת המייל: info@isnet.co.il</p>
      <p>
        <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A2%D7%95%D7%A8%D7%9B%D7%99-%D7%93%D7%99%D7%9F?utm_content=LinksUnderArticles">מחפשים עורכי דין לרשימה המלאה כנסו כאן</a>
      </p>
    </article>
  </body>
</html>