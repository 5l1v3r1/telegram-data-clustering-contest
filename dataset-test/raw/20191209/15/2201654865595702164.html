<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/tozsdek-piacok/volt_belugyes_ceget_nezte_ki_andy_vajna_egykori_vallalata.696528.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T15:15:00+00:00"/>
    <meta property="og:title" content="Volt belügyes cégét nézte ki Andy Vajna egykori vállalata"/>
    <meta property="og:description" content="Indikatív vételi szándéknyilatkozatot tett az Est Media Nyrt. a biztonságtechnológiai és kriminalisztikai megoldásokkal foglalkozó, az évet várhatóan 4,5 milliárd forintos árbevétellel és 1 milliárd forintos EBITDA-val záró Communication Technologies Kft. többségi üzletrészére. A társaság a nyáron jelentette be, hogy bevásárolja magát a Delta Systems Kft. informatikai társaságba, most pedig már a volt III/II-es és belügyi államtitkár Tasnádi László érdekeltsége felé nyitnak."/>
  </head>
  <body>
    <article>
      <h1>Volt belügyes cégét nézte ki Andy Vajna egykori vállalata</h1>
      <h2>Indikatív vételi szándéknyilatkozatot tett az Est Media Nyrt. a biztonságtechnológiai és kriminalisztikai megoldásokkal foglalkozó, az évet várhatóan 4,5 milliárd forintos árbevétellel és 1 milliárd forintos EBITDA-val záró Communication Technologies Kft. többségi üzletrészére. A társaság a nyáron jelentette be, hogy bevásárolja magát a Delta Systems Kft. informatikai társaságba, most pedig már a volt III/II-es és belügyi államtitkár Tasnádi László érdekeltsége felé nyitnak.</h2>
      <address><time datetime="2019-12-09T15:15:00+00:00">09 Dec 2019, 15:15</time> by <a rel="author" href="https://www.napi.hu/szerzo/Szab%C3%B3%20D%C3%A1niel" target="_blank">Szabó Dániel</a></address>
      <p>A tőzsdei társaság vezetése lehetőséget lát a Delta Systems Kft. infrastruktúra-építési és üzemeltetési képességei, valamint a Communication Technologies speciális, többek között a büntetés-végrehajtáshoz kötődő informatikai megoldásai között - indokolta <a href="https://bet.hu/site/newkib/hu/2019.12./Az_Est_Media_Nyrt._tajekoztatoja_veteli_szandeknyilatkozatrol_128333360">közleményében</a> lépését a társaság, hogy miért tettek indikatív ajánlatot az 51 százalékos üzletrész megvásárlására, amelyet a cég tulajdonosai hétfőn elfogadtak.</p>
      <p>Ennek fényében az Est Media Nyrt. a Communication Technologies Kft. teljes körű átvilágítását követően, annak eredményére is figyelemmel dönt majd a közeljövőben a kötelező vételi ajánlat megtételéről. A Communication Technologies Kft. a 2018-as üzleti évben 3,5 milliárd forintos árbevételt ért el, ami 2019-ben - a társaság szerint - közel 4,5 milliárd forintra emelkedhet. Mindehhez 1 milliárd forintot meghaladó EBITDA - azaz kamatok, adózás és értékcsökkenési leírás előtti eredmény - kapcsolódhat az idén.</p>
      <p>
        <b>Állami szektorban is érdekeltek</b>
      </p>
      <p>A cég az állami szektorban is érdekelt: az Országos Rendőr-főkapitányság (ORFK) és a Büntetés-végrehajtás Országos Parancsnoksága (BVOP) szervekkel több éves szerződése van.</p>
      <p>A Communication Technologies nemzetközi biztonságtechnológiai nagyvállalatok megoldásai, többek között egy piacvezető elektronikus nyomkövetési rendszer forgalmazásával, valamint kapcsolódó tanácsadási és üzemeltetési szolgáltatásokkal foglalkozik.</p>
      <p>A felvásárolandó társaság egyik tulajdonosa az a Hetényi László, aki jelenleg is az Est Media igazgatóságának tagja. A Communication Technologiesban szintén tulajdonos az a Neumann Péter, aki korábban a tőzsdei cég 5 százalékos tulajdonosa is volt - a hányada azóta ezen szint alá esett. Szintén érdekelt a cégben az a Tasnádi László, aki korábban a Belügyminisztérium rendészeti államtitkára volt, neve akkor lett ismert, amikor Áder János 2016. október 23-án állami kitüntetést adományozott neki, de kiderült, hogy a rendszerváltás előtt a III/II-es csoportfőnökségen jelentett.</p>
      <p>A belügyesek Est Media körüli térnyeréséről a múlt héten a <a href="https://hvg.hu/360/20191204_Rakattantak_ITben_nyomul_a_NER_belugyes_kapcsolatok_Est_Media">hvg.hu közölt részletes cikket</a>.</p>
      <p>
        <b>Különös szelek fújnak</b>
      </p>
      <p>Az Est Media Nyrt. egy hányatott sorsú társaság, az 1999-ben a tőzsdén megjelenő cég történetében jó pár vargabetű volt, amelyekről <a href="https://www.napi.hu/tozsdek-piacok/est-media-vajna-tozsde-delta-systems.689284.html">a Napi.hu korábban részletesen írt</a>. Az elmúlt időszakban több jelentős változáson ment át a cég:</p>
      <ul>
        <li>nyár elején az igazgatóság elnökének választották Papp Istvánt, a Microsoft Magyarország egykori vezetőjét, valamint a szoftveróriás Ázsia és Csendes-óceáni Térségének korábbi alelnökét. Pappot hírbe hozták az amerikai hatóságok (többek közt az FBI) által vizsgált és <a href="https://www.napi.hu/tech/microsoft-botrany-magyarorszag-sec-jelentes-birsag.688988.html">igazoltnak talált</a> magyarországi közigazgatási szoftverlicencek körüli korrupciós ügyben.</li>
        <li>a Delta Systems informatikai csoportba <a href="https://www.napi.hu/tozsdek-piacok/gvh-est-media-delta.696315.html">vásárolta magát</a> a társaság, ezután azt közölték, hogy a tőzsdei cég Ipar 4.0 megoldások fejlesztésével kíván foglalkozni,</li>
        <li>valamint összesen 20 százaléknyi tulajdonrészt szerzett benne Antal Kadosa Adorján közbeszerzési szakértő és az OTP Bank általános vezérigazgató-helyettese, Barna Zsolt a hónap elején. Előbbit hírbe is hozták Mészáros Lőrinccel a sajtóban, de a felcsúti milliárdos tőzsdei <a href="https://www.napi.hu/tozsdek-piacok/tozsde-meszaros-lorinc-antal-kadosa-est-media-tulajdonos.696364.html">vállalatcsoportja határozottan cáfolta ezt</a>.</li>
      </ul>
      <p>A tőzsdei társaság tavaly őszig felszámolás alatt volt, aztán később megjelent benne tulajdonosként <a href="https://www.napi.hu/tozsdek-piacok/tozsdere-lepett-andy-vajna.671565.html">Andy Vajna</a> néhai filmügyi biztos, kaszinómágnás milliárdos sztárproducer.</p>
      <p>Tájékoztatás<br/><br/>A jelen oldalon található információk és elemzések a szerzők magánvéleményét tükrözik. A jelen oldalon megjelenő írások nem valósítanak meg a 2007. évi CXXXVIII. törvény (Bszt.) 4. § (2). bek 8. pontja szerinti befektetési elemzést és a 9. pont szerinti befektetési tanácsadást. <br/>Bármely befektetési döntés meghozatala során az adott befektetés megfelelőségét csak az adott befektető személyére szabott vizsgálattal lehet megállapítani, melyre a jelen oldal nem vállalkozik és nem is alkalmas. Az egyes befektetési döntések előtt éppen ezért tájékozódjon részletesen és több forrásból, szükség esetén konzultáljon személyes befektetési tanácsadóval!</p>
    </article>
  </body>
</html>