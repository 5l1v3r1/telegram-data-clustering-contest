<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hurriyet.com.tr/sporarena/ispanyol-futbolunun-tarihi-sike-davasinda-beraat-karari-41393485"/>
    <meta property="og:site_name" content="Hürriyet"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Galatasaray'ın eski futbolcusu Leo Franco için şike kararı!"/>
    <meta property="og:description" content="La Liga tarihinin, 8 yıl sonra sonuçlanan en büyük şike davasında, 36 futbolcu hakkında beraat kararı çıktı - Mahkeme, Real Zaragoza'nın eski kulüp başkanı ve eski sportif direktörüne &quot;evrakta sahtecilikten&quot; 1 yıl 3'er ay hapis cezası verdi"/>
  </head>
  <body>
    <article>
      <h1>Galatasaray'ın eski futbolcusu Leo Franco için şike kararı!</h1>
      <address><time datetime="2019-12-09T15:40:00+00:00">09 Dec 2019, 15:40</time> by <a rel="author">aa-spor</a></address>
      <p>
        <b>La Liga tarihinin, 8 yıl sonra sonuçlanan en büyük şike davasında, 36 futbolcu hakkında beraat kararı çıktı - Mahkeme, Real Zaragoza'nın eski kulüp başkanı ve eski sportif direktörüne "evrakta sahtecilikten" 1 yıl 3'er ay hapis cezası verdi</b>
      </p>
      <p>İspanyol futbolunun en büyük şike davasında yargılanan 36 futbolcu hakkında beraat kararı verildi.<br/><br/><a href="http://www.hurriyet.com.tr/haberleri/la-liga">La Liga</a>'da 2010-2011 sezonunun son haftasında oynanan ve deplasmanda Levante'yi 2-1 yenen Real <a href="http://www.hurriyet.com.tr/haberleri/zaragoza">Zaragoza</a>'nın ligde kalmasıyla sonlanan maçta şike yapıldığı iddiasıyla açılan dava sonuçlandı.</p>
      <p>Valensiya Mahkemesi, savcılığın suçlamalarını yeterli bulmayarak sanık 36 futbolcu ile Real Zaragoza Kulübü hakkında beraat kararı açıkladı.</p>
      <p>Mahkeme, evrakta sahtecilik suçlamasıyla Real Zaragoza'nın eski kulüp başkanı Agapito Iglesias ve eski sportif direktörü Javier Porquera'ya ise 1 yıl 3'er ay hapis cezası verilmesini karara bağladı.</p>
      <p>Sanıklar arasında 2009-2010 sezonunda <a href="http://www.hurriyet.com.tr/haberleri/galatasaray">Galatasaray</a>'da forma giyen eski kaleci <a href="http://www.hurriyet.com.tr/haberleri/leo-franco">Leo Franco</a> ve 2004-2005 sezonunda Beşiktaş'ta oynayan eski futbolcu Juanfran Garcia da bulunuyordu.</p>
      <p>İspanyol savcı iddianamesinde, Real Zaragoza Kulübünün maçı kaybetmeleri karşılığında Levante'de forma giyen futbolculara 965 bin avro ödemeyi taahhüt ettiği öne sürülüyordu.</p>
      <p>La Liga'da 2010-2011 sezonunun son haftasında 21 Mayıs 2011 tarihinde oynanan karşılaşmada Real Zaragoza deplasmanda Levante'yi 2-1 yenerek ligde kalmış ve bu skordan dolayı düşen 3. takım Deportivo La Coruna olmuştu.</p>
      <figure>
        <a href="https://www.misli.com/uye-ol?a=1027&amp;utm_source=dp-hurriyet&amp;utm_medium=cpa&amp;utm_campaign=aff-lead-sporarena&amp;utm_content=haber-misli-banner">
          <img src="https://i4.hurimg.com/i/hurriyet/75/770x0/5dee23d0d3806c00bc87a37a"/>
        </a>
      </figure>
      <p>
        <b>Canlı Bahis kaybına %10'a varan iade sadece Misli.com'da, <a href="https://www.misli.com/uye-ol?a=1027&amp;utm_source=dp-hurriyet&amp;utm_medium=cpa&amp;utm_campaign=aff-lead-sporarena&amp;utm_content=haber-misli-link">katılmak için buraya tıklayın!</a></b>
      </p>
    </article>
  </body>
</html>