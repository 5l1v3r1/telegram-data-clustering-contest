<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553536.html/%d8%aa%d8%ae%d9%84%d9%81%d8%a7%d8%aa-%d8%a7%d9%86%d8%aa%d8%ae%d8%a7%d8%a8%d8%a7%d8%aa%db%8c-%d8%a8%d8%a7%db%8c%d8%af-%d8%af%d8%b1-%d8%ad%db%8c%d9%86-%d8%a8%d8%b1%da%af%d8%b2%d8%a7%d8%b1%db%8c-%d8%a7%d9%86%d8%aa%d8%ae%d8%a7%d8%a8%d8%a7%d8%aa-%d8%b1%d8%b3%db%8c%d8%af%da%af%db%8c-%d8%b4%d9%88%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T15:26:00+00:00"/>
    <meta property="og:title" content="تخلفات انتخاباتی باید در حین برگزاری انتخابات رسیدگی شود"/>
    <meta property="og:description" content="رئیس قوه قضائیه با اعلام آمادگی دستگاه قضایی برای همکاری با مجریان و ناظران انتخابات، تأکید کرد: جرایم و تخلفات انتخاباتی باید در زمان وقوع آن مورد رسیدگی قرار گیرد."/>
  </head>
  <body>
    <article>
      <h1>تخلفات انتخاباتی باید در حین برگزاری انتخابات رسیدگی شود</h1>
      <h2>آیت‌الله رئیسی:</h2>
      <address>
        <time datetime="2019-12-09T15:26:00+00:00">09 Dec 2019, 15:26</time>
      </address>
      <p>رئیس قوه قضائیه با اعلام آمادگی دستگاه قضایی برای همکاری با مجریان و ناظران انتخابات، تأکید کرد: جرایم و تخلفات انتخاباتی باید در زمان وقوع آن مورد رسیدگی قرار گیرد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ آیت الله سیدابراهیم رئیسی در جلسه شورای عالی قوه قضائیه، یکی از افتخارات بزرگ نظام اسلامی را ابتنا و اتکا بر رای مردم دانست و تصریح کرد: اینکه امام راحل فرمودند «میزان رای ملت است»، یک سخن تشریفاتی و سیاسی نبود بلکه حقیقتا و در عمل به رای و نظر مردم اعتقاد داشتند. مقام معظم رهبری نیز به اعتماد عمومی و باور به مردم به نظام، اعتقاد دارند و این متفاوت از بسیاری نگاههای سیاسی است که در دنیا به صورت مقطعی به مردم توجه می کنند و در میتینگ های سیاسی از مردم سخن می گویند اما بعد از رقابت های سیاسی و انتخاباتی، مردم را فراموش می کنند.</p>
      <p>رئیس قوه قضائیه، انتخابات را از جلوه های مهم توجه به رأی مردم دانست و گفت: انتخابات در کشور ما از نظر ظاهری تفاوتی با انتخابات در سایر نقاط دنیا ندارد اما از نظر ماهیت، تفاوتی اساسی دارد و این تفاوت در «تکلیف مداری» است. اساس اینکه کسی خود را در معرض رای مردم قرار می دهد و کسی که رای می دهد باید بر مبنای تکلیف باشد. تکلیف مداری، محور ماهیت و سیرت انتخابات در کشور ماست. البته شکل و صورت انتخابات اشکالاتی دارد که باید رفع شود و از جمله موضوعاتی است که باید در مجموعه الگوهای اسلامی - ایرانی پیشرفت، مورد توجه باشد و یک شکل متناسب با این الگوها برای آن تدوین شود.</p>
      <p>آیت الله رئیسی با بیان اینکه مجریان، ناظران، کاندیداها و همه مردم باید قانون انتخابات را مبنای عملکرد خود قرار دهند، افزود: باید از شعاری عمل کردن، سیاه نمایی، تخریب، اقدامات خلاف اخلاق و قانون و هر اقدامی که نوعی دوگانه سازی در جامعه و برخورد ناجوانمردانه به جای برخورد منصفانه و عادلانه به شمار می آید، پرهیز شود. بر این اساس مجریان، ناظران و عموم مردم که ناظران همیشگی هستند، باید به خوبی نظارت داشته باشند که اگر تخلفی صورت گرفت، فورا به وزارت کشور، شورای نگهبان و حسب مورد به دستگاه قضایی اعلام کنند.</p>
      <p>رئیس قوه قضائیه تاکید کرد: رسیدگی به تخلفات انتخاباتی باید به موقع و متناسب باشد و اقدام در خصوص این تخلفات بعد از برگزاری انتخابات، فایده ای ندارد. هر تخلف در هر زمانی که رخ داد باید همان موقع با آن برخورد شود. در ستاد پیشگیری از جرایم و تخلفات انتخاباتی نیز این موضوعات را پیش بینی کرده ایم. از همکاران خود در دستگاه قضایی می خواهم که ضمن همکاری با مجریان و ناظران، نسبت به رسیدگی به تخلفات انتخاباتی در زمان خود اقدام کنند.</p>
      <p>آیت الله رئیسی ابراز امیدواری کرد که با عمل به قانون، انتخابات خوبی با حضور مردم برگزار شود و نمایندگانی شایسته قانون گذاری انتخاب شوند تا گامی به سمت قانونگذاری بهتر و ایجاد مجلسی در تراز شورای اسلامی مرتبط با نظام مقدس جمهوری اسلامی برداریم.</p>
      <p>رئیس قوه قضائیه، در ادامه با اشاره به فصل تصویب بودجه در مجلس شورای اسلامی اظهار کرد: محوری ترین نکته ای که باید در این زمینه مورد توجه باشد، توجه به معیشت قشر محروم جامعه است. در همه تصمیم سازی ها و تصمیم گیری ها و با توجه به جنگ اقتصادی و مشکلات موجود باید توجه ویژه به این قشر وجود داشته باشد.</p>
      <p>آیت الله رئیسی با اشاره به آزادی دکتر مسعود سلیمانی دانشمند ایرانی از زندان های آمریکا با همکاری دولت، وزارت امور خارجه و قوه قضائیه، اقدام آمریکایی ها را کاری بسیار زشت و «دانشمندربایی» توصیف کرد و گفت: این کار زشت آمریکا در ربودن یک دانشمند باید مورد سرزنش دولت ها و نهادهای مدعی دفاع از حقوق بشر و همه کسانی باشد که به نوعی دغدغه های حقوق بشری دارند.</p>
      <p>براساس این گزارش، دادستان کل کشور نیز در این جلسه بر اقدام قوه قضائیه در جهت اجرای دستور اخیر مقام معظم رهبری مبنی بر تقویت شبکه ملی اطلاعات تاکید کرد.</p>
      <p>همچنین رئیس سازمان زندانها در اجرای رهنمود و مصوبه رئیس قوه قضاییه در سفر استان اصفهان در مورد رسیدگی به وضعیت زندانیان اعلام نمود از روز گذشته هیأتی متشکل از نمایندگان سازمان زندانها و دادگستری استان اصفهان مامور شده اند که در یک مرحله وضعیت تمامی زندانیان موجود را بررسی و زمینه اجرای دقیق تدابیر ابلاغی را فراهم نمایند.</p>
      <p>منبع: فارس</p>
      <p>انتهای پیام/</p>
      <p> </p>
    </article>
  </body>
</html>