<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/kraljevo-prodaje-6-hektara-zemljista-privrednicima-tog-grada/"/>
    <meta property="og:site_name" content="Krstarica"/>
    <meta property="article:published_time" content="2019-12-09T15:13:00+00:00"/>
    <meta property="og:title" content="Kraljevo prodaje 6 hektara zemljišta privrednicima tog grada"/>
    <meta property="og:description" content="KRALJEVO - Gradsko veće grada Kraljeva formiralo je stručnu komisiju za procenu i prodaju građevinskog zemljišta u svojini grada na lokaciji pored"/>
  </head>
  <body>
    <article>
      <h1>Kraljevo prodaje 6 hektara zemljišta privrednicima tog grada</h1>
      <address><time datetime="2019-12-09T15:13:00+00:00">09 Dec 2019, 15:13</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>KRALJEVO – Gradsko veće grada Kraljeva formiralo je stručnu komisiju za procenu i prodaju građevinskog zemljišta u svojini grada na lokaciji pored sportskog aerodroma u Kraljevu, koje će biti ponuđeno na prodaju kraljevačkim privrednim subjektima.</p>
      <p>Kako se navodi na portalu Glas zapadne Srbije, procenjena vrednost zemljišta je oko 66 miliona dinara.</p>
      <p>Gradonačelnik Kraljeva Predrag Terzić očekuje da će uskoro Kraljevo dobiti novog privrednika na toj teritoriji.</p>
      <p>„Ulaganjem sredstava, zajedno sa Ministarstvom privrede, učinili smo lokaciju atraktivnom i funkcionalnom i sada kraljevačke firme mogu ovde da grade nove proizvodne pogone, a grad da prodajom zemljišta ostvari novi prihod u budžetu“, rekao je Terzić za taj portal.</p>
      <p>On je najavio da će se regulacijom Zapadne Morave, kao sastavnog dela projeka izgradnje Moravskog koridora, obezbediti novih 100 hektara zemljišta na atraktivnoj lokaciji blizu grada i važnih saobraćajnica, što će, kaže, otvoriti mogućnost za još brži privredni razvoj Kraljeva.</p>
      <p>(Tanjug)</p>
    </article>
  </body>
</html>