<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/12/09/kiszamithato-helyzet-es-felelossegi-viszony-jon-letre-a-szinhazak-fenntartasaban"/>
    <meta property="og:site_name" content="hirado.hu"/>
    <meta property="article:published_time" content="2019-12-09T15:10:00+00:00"/>
    <meta property="og:title" content="Emmi: Kiszámítható helyzet és felelősségi viszony jön létre a színházak fenntartásában"/>
    <meta property="og:description" content="Az Emberi Erőforrások Minisztériuma (Emmi) szerint átlátható működési modellt, kristálytiszta, kiszámítható helyzetet és felelősségi viszonyokat teremt az Országgyűlés előtt lévő kulturális törvényjavaslat a színházak fenntartásában."/>
  </head>
  <body>
    <article>
      <h1>Emmi: Kiszámítható helyzet és felelősségi viszony jön létre a színházak fenntartásában</h1>
      <address><time datetime="2019-12-09T15:10:00+00:00">09 Dec 2019, 15:10</time> by <a rel="author">MTI</a></address>
      <p>
        <b>Az Emberi Erőforrások Minisztériuma (Emmi) szerint átlátható működési modellt, kristálytiszta, kiszámítható helyzetet és felelősségi viszonyokat teremt az Országgyűlés előtt lévő kulturális törvényjavaslat a színházak fenntartásában.</b>
      </p>
      <p>A tárca közleménye szerint az önkormányzatok ez után is szabadon dönthetnek arról, hogy önként vállalt feladatként fenntartanak-e saját színházat vagy sem, és ha igen, azt csak önkormányzati vagy vegyes (állami és önkormányzati) fenntartásban kívánják-e működtetni. Ez teljesen tiszta helyzetet teremt: a színház működéséért a fenntartó a felelős – szögezte le az Emmi.</p>
      <p>Mint ismertették, önkormányzati színház önkormányzati pénzből, állami színház állami pénzből, vegyes fenntartású színház állami és önkormányzati forrásból fog működni.</p>
      <p>A kommünikében egyúttal az Emmi határozott álláspontjának nevezte, hogy a Gothár-féle szexuális zaklatási ügy nem maradhat következmények nélkül.</p>
      <p>
        <b>Az ellenzék hangulatkeltése a szokásos álhírgyártásra épül</b>
      </p>
      <p>Álláspontjuk szerint az ellenzék hangulatkeltése a szokásos álhírgyártásra épül. A minisztérium hazugságnak minősítette, hogy meg kell szűnniük fővárosi színházaknak. A főváros, ha akar, teljesen önállóan működtethet saját színházakat, annak minden fenntartói jogával együtt. Fővárosi tulajdonban lévő színház csak akkor szűnne meg, ha a fővárosi közgyűlés úgy dönt, hogy nem kívánja tovább működtetni — részletezték.</p>
      <p>A központi költségvetés eddig is nagyvonalú és egyre emelkedő támogatást nyújtott a kulturális intézményeknek, különösen a színházaknak – áll a közleményben.</p>
      <p>Hangsúlyozták, a most benyújtott kulturális törvényjavaslat célja, hogy a közpénzeket átláthatóan használják fel, és ahhoz teljesen világos felelősségi viszonyok társuljanak. Önmagában az is indokolttá teszi a felelősségi viszonyok tisztázását, hogy az elmúlt időszakban köztörvényes, nem pénzügyi jellegű visszaélések gyanúja merült fel állami és önkormányzati forrásokból is működő színházakban – indokolt a tárca.</p>
      <p>
        <b>A mostani javaslat semmilyen módon nem változtat az önkormányzatok kötelező és önként vállalt feladatain</b>
      </p>
      <p>Kitértek arra is, hogy a mostani javaslat semmilyen módon nem változtat az önkormányzatok kötelező és önként vállalt feladatain. Az önkormányzati fenntartású színház működtetéséhez szükséges forrásokat az önkormányzat a saját költségvetéséből biztosítja.</p>
      <p>Amennyiben az önkormányzat az önkormányzati fenntartású színház részére a működéséhez szükséges forrásokat teljes körűen nem biztosítja, úgy az önkormányzat a kormányhoz közös működtetésre vonatkozó kérelmet terjeszthet elő.</p>
      <p>Ebben az esetben a közös működtetésről 30 napon belül a miniszter és az önkormányzat megállapodást köt. A vegyes működtetés keretében az állam kiszámíthatóbb módon, tervezhetően nyújt támogatást és biztosítja a színház munkatársainak bérfejlesztését – közölte az Emmi.</p>
      <p>
        <b>Az állami és vegyes fenntartású színházak ezután is kiszámítható pénzügyi támogatásokra számíthatnak</b>
      </p>
      <p>Az állami és vegyes fenntartású színházak, ahogy eddig, ezután is kiszámítható pénzügyi támogatásokra számíthatnak, amelyet megállapodásban rögzítenek majd. Ez garanciát ad a vegyes működtetésű színházak művészeti szabadságára is – fűzték hozzá.</p>
      <p>A tárca rögzítette azt is, hogy az állami fenntartású színházak működtetéséhez szükséges forrásokat a központi költségvetés biztosítja. Tehát egy, a fővárosi önkormányzat által fenntartott és finanszírozott fővárosi színház működésébe az állam, a minisztérium nem szól bele. Így nemhogy csökkenne az önkormányzatok önállósága ezen a téren, hanem nő – olvasható a tájékoztatóban.</p>
      <p>Emlékeztettek rá, a minisztérium már előzetesen nyilatkozott arról, hogy a Nemzeti Kulturális Alap (NKA) sem szűnik meg.</p>
      <p>Magyarország idén több mint 125 milliárd forintot költött az előadó-művészeti szféra támogatására. Az önkormányzati fenntartású színházak és az évek óta növekvő számú független színházak működésre fordítandó központi költségvetési támogatás folyamatosan nő – hívták fel a figyelmet.</p>
      <p>Egyúttal közölték, a napokban átutalják a fővárosi színházak számára az előadóművészeti többlettámogatás harmadik részletét, mintegy 1,2 milliárd forintot.</p>
      <p>A tavalyi évhez képest a fővárosi színházak az állami támogatáson felül összesen 526 millió forinttal kaptak nagyobb összegű előadóművészeti többlettámogatást, a többnyire vidéki nemzeti és kiemelt státuszú kőszínházak pedig 20 százalékkal magasabb forrásból gazdálkodhattak az előadó-művészeti többlettámogatási keretből – írta a minisztérium.</p>
      <p>Tweet</p>
    </article>
  </body>
</html>