<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/sport/individualni-sportovi/stoni-tenis-perjanica-srpskog-miletica-(audio)_1074432.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="Стони тенис перјаница Српског Милетића (АУДИО)"/>
    <meta property="og:description" content="У мањим војвођанским местима, кад је о развоју спорта реч, најзаслужнији су ентузијасти који то чине потпуно волонтерски и уз много труда. Таквих појединаца има и у Српском Милетићу, где су најбољи спортисти..."/>
  </head>
  <body>
    <article>
      <h1>Стони тенис перјаница Српског Милетића (АУДИО)</h1>
      <h2>ВОЈВОДИНА - У мањим војвођанским местима, кад је о развоју спорта реч, најзаслужнији су ентузијасти који то чине потпуно волонтерски и уз много труда. Таквих појединаца има и у Српском Милетићу, где су најбољи спортисти стонотенисери и стонотенисерке. Међу њима је председник Стонотениског клубу "Милетић" Душан Јовановић.</h2>
      <address>
        <time datetime="2019-12-09T15:02:00+00:00">09 Dec 2019, 15:02</time>
      </address>
      <p>"Клуб је основан 2008. године захваљујући вољи и жељи неколико ентузијаста и љубитеља стоног тениса", каже председник Јовановић и додаје да школа стоног тениса ради веома добро, с обзиром на то да се сваке године појављују добри играчи и играчице.</p>
      <p>"Клуб тренутно наступа са три такмичарске селекције: прва мушка екипа игра Другу савезну лигу, друга мушка екипа игра Војвођанску лигу, а од ове године у истом такмичењу наступа и женска екипа", објашњава Јовановић.</p>
      <p>Он истиче да клуб броји 25 такмичара од којих 12 чланова чине састав такмичарских екипа (свака има 4 регистрована играча), док је остало чланство подељено у две групе.</p>
      <figure>
        <img src="http://rtv.rs/sr_ci/sport/individualni-sportovi/slike/2019/12/04/stoni-tenis.jpg"/>
        <figcaption>Pixabay</figcaption>
      </figure>
      <p>"Једна група се састоји од оних који тренирају две или више година (деца од 8 до 12 година), док другу групу чини школа стоног тениса која уписује нове полазнике сваке јесени", објашњава председник Стонотениског клуба "Милетић".</p>
      <p>"Услови за рад су у складу са могућностима једне мале средине, а велику захвалност дугујемо Месној заједници Српски Милетић која нам је без накнаде уступила салу у којој тренирамо и играмо такмичарске мечеве," каже Јовановић и додаје да сала испуњава услове за такмичење до другог савезног ранга, те би наступ у вишем рангу захтевао одређене измене.</p>
      <p>"Сала има могућности да се у сваком моменту тренинг одржава на пет стонотениских столова, док за организацију мечева има само минималне услове", истиче Јовановић и додаје да Спортски савез општине Оџаци даје новац клубу за покривање трошкова такмичења.</p>
      <p>"Месна заједница Српски Милетић и Спортски савез општине Оџаци дају минимум неопходних услова за живот, рад и такмичење спортских клубова, док се остатак новца потребног за опрему и друге ствари неопходне за тренажни процес и такмичења надомешћује из донација", објашњава председник клуба и додаје да је рад у клубу волонтерски.</p>
      <p>Он истиче да Стонотениски клуб "Милетић" једини у општини наступа у савезном рангу такмичења, те је стога веома уважаван у локалној заједници.</p>
      <p>"Наши момци и девојке су често носиоци признања " Спортиста године" или "Најперспективнији спортиста", а прошле године је то био наш члан Јован Марковић", каже Јовановић и додаје да клуб због волонтерског рада има велико поштовање и признање у друштву.</p>
      <p>"Наш клуб окупља релативно велики број младих чланова, с обзиром на то да основна школа у месту има око 200 ученика, а 20-оро деце у клубу је показатељ доброг рада са најмлађима", истиче Јовановић и додаје да клуб у такмичењима наступа само са децом из Српског Милетића.</p>
      <p>Он истиче да су улазак деце у пубертет и одлазак из места ради школовања две критичне тачке бављења спортом у малим местима, те да стога клуб много полаже на школу стоног тениса и генерације деце од 8 до 12 година.</p>
      <p>"Ово је разлог због чега је и оформљен други клуб, а најважније је да деца стичу играчко искуство, а ту је и потреба да одлазак оформљених играча надоместимо из сопственог погона", објашњава Јовановић.</p>
      <figure>
        <audio src="http://rtv.rs/sr_ci/sport/individualni-sportovi/mp3/2019/12/09/09-12-stoni-tenis-srpski-miletic.mp3"/>
      </figure>
    </article>
  </body>
</html>