<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/siderov-se-nakhvrli-na-vmro-i-nfsb-za-subsidiite-408693.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T15:22:50+00:00"/>
    <meta property="og:title" content="Сидеров се нахвърли на ВМРО и НФСБ за субсидиите"/>
    <meta property="og:description" content="Красимир Каракачанов и Валери Симеонов са измамници и изнудвачи, каза лидерът на Атака"/>
  </head>
  <body>
    <article>
      <h1>Сидеров се нахвърли на ВМРО и НФСБ за субсидиите</h1>
      <address><time datetime="2019-12-09T15:22:50+00:00">09 Dec 2019, 15:22</time> by <a rel="author">Редактори</a></address>
      <p>Красимир Каракачанов и Валери Симеонов са измамници и изнудвачи. Те измамиха своите избиратели и изнудиха ГЕРБ и премиера Борисов да си върнат партийната субсидия, но не изнудиха минималната пенсия да стане 300 лв. Това заяви лидерът на АТАКА Волен Сидеров в предаването „Неделник” по АЛФА ТВ.</p>
      <p>Той подчерта, че представителите на АТАКА са гласували против вдигането на субсидията от 1 на 8 лв. и още преди години е предлагал 0 лв. за партиите.</p>
      <p>„Самият Борисов си призна, че коалиционните партньори (той няма предвид мен, мен не ме брои за такъв) са му извили ръцете и са казали, че няма да гласуват за Бюджет 2020, ако ГЕРБ не приемат връщането на субсидията. Т.е. да си осигурят партийния комфорт, но не и да гласуват 300 лв. минимална пенсия. ВМРО и НФСБ можеха да кажат на ГЕРБ, че няма да гласуват бюджета, ако не приемат минимум 300 лв. пенсии”, отсече Сидеров.</p>
      <p>„На тях не им пука за възрастните хора, на тях им пука партиите да си върнат субсидията, т.е. да получат пари от държавния бюджет”, заяви още председателят на АТАКА.</p>
      <p>Той е категоричен, че минималните пенсии можеше да станат 300 лв. „Отърваха се от мен, защото аз държа на това. АТАКА ще продължава да се бори за вдигане на доходите на българите”, подчерта още Сидеров.</p>
      <p>Лидерът на АТАКА е силно възмутен, че медиите не питаха ГЕРБ защо толкова лесно могат да бъдат изнудени от ВМРО и НФСБ за парите на партиите. „Те са заплашили, че ако не стане, ще сринат бюджета. 21 души от ВМРО и НФСБ си играят със съдбата на милиони българи и тяхното заплащане”, смята Сидеров.</p>
      <p>Припомняме, че журналистката от АЛФА ТВ, която попита представителите на ВМРО и НФСБ защо не гласуваха за предложението за 300 лв. минимална пенсия, както обещаха, вече няма достъп до сградата на Народното събрание, тъй като лично Цвета Караянчева й отне акредитацията, както и на оператора на телевизията.</p>
    </article>
  </body>
</html>