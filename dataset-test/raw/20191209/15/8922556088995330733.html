<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/riksrattsutredning-inne-pa-upploppet-5469959.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T15:27:38+00:00"/>
    <meta property="og:title" content="Riksrättsutredning inne på upploppet"/>
    <meta property="og:description" content="USA Finns det tillräckliga bevis för att ställa president Donald Trump inför riksrätt? Representanthusets justitieutskott lyssnar nu till vad som kan liknas vid &quot;slutpläderingar&quot; från både r"/>
  </head>
  <body>
    <article>
      <h1>Riksrättsutredning inne på upploppet</h1>
      <h2>USA Finns det tillräckliga bevis för att ställa president Donald Trump inför riksrätt? Representanthusets justitieutskott lyssnar nu till vad som kan liknas vid "slutpläderingar" från både republikanska och demokratiska företrädare.</h2>
      <address><time datetime="2019-12-09T15:27:38+00:00">09 Dec 2019, 15:27</time> by <a rel="author">Tina Magnergård Bjers/TT</a></address>
      <figure>
        <img src="https://img7.ntm.eu/unt/public/img/5469960/1209163005/new-yorkdemokraten-jerry-nadle?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Det är justitieutskottet som i slutändan formulerar eventuella riksrättsanklagelser och för det arbetet spelar de slutsatser som nu läggs fram en stor roll.</p>
      <blockquote>Bevisen visar att Donald Trump, USA:s president, har satt sina egna intressen framför landets. Han har brutit mot sitt mest grundläggande ansvar gentemot folket. Han har brutit mot sin ed, slog justitieutskottets demokratiske ordförande Jerry Nadler fast när mötet inleddes på måndagseftermiddagen (svensk tid).</blockquote>
      <h3>"Helt solitt"</h3>
      <figure>
        <img src="https://img8.ntm.eu/unt/public/img/5469961/1209163005/usas-president-donald-trump?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: Patrick Semansky/AP/TT | USA:s president Donald Trump.</figcaption>
      </figure>
      <p>Inför utskottets möte hade Jerry Nadler konstaterat att fallet är "helt solitt".</p>
      <p>De demokratiska företrädarnas linje är att president Trump satte sina personliga politiska intressen före landets när han i somras ringde upp sin ukrainske kollega och bad honom om en tjänst – parallellt med att Vita huset satt ett militärt biståndspaket till landet på paus. Tjänsten bestod i att dra igång en utredning gentemot sonen till demokraten Joe Biden, en potentiell politisk rival i nästa års presidentval.</p>
      <blockquote>Om man lade fram det för en jury skulle utslaget bli "skyldig" inom tre minuter, sade Nadler i helgen till nyhetskanalen CNN.</blockquote>
      <p>Men de flesta av kongressens republikaner står på presidentens sida och hävdar att det inte finns några bevis för påståendena. Någon utredning mot familjen Biden startades aldrig i Ukraina och den 11 september betalades det militära biståndet ut. Demokraterna måste därmed bevisa att president Trump hade i uppsåt att sätta press på Ukrainas president Volodymyr Zelenskyj, något som kan vara svårt.</p>
      <h3>Votering före jul?</h3>
      <p>Enligt grundlagen kan en president enbart avsättas genom ett riksrättsförfarande om han gjort sig skyldig till "förräderi, bestickning eller andra allvarliga brott och förseelser". Vad det egentligen betyder diskuteras nu i amerikanska medier. Enligt juridiska bedömare är maktmissbruk, mutbrott och försök att hindra rättvisans gång möjliga brottsrubriceringar i ett eventuellt åtal.</p>
      <p>Det demokratledda representanthusets talman Nancy Pelosi bad i förra veckan justitieutskottet gå vidare och formulera riksrättsanklagelser. Jerry Nadler har sagt att det kan ske under veckan, möjligen hinner även utskottet och kammaren i stort att rösta om skrivningen före jul.</p>
      <p>Sker det går frågan över till senaten som agerar domstol. Men där har republikanerna majoriteten och sannolikheten att de fäller och avsätter Donald Trump, något som kräver två tredjedelars majoritet, är minimal.</p>
      <p>Presidenten har kallat processen en "skamfläck" och "ett skämt".</p>
      <h3>Fakta</h3>
      <p>
        <b>Fakta: Riksrättsförfarandet i USA</b>
      </p>
      <p>Den amerikanska kongressen kan avsätta landets president genom ett riksrättsförfarande, om presidenten döms för "förräderi, bestickning eller andra allvarliga brott och förseelser".</p>
      <p>Representanthuset, underhuset, kan enligt grundlagen lägga fram formella riksrättsanklagelser mot presidenten. För att godkänna sådana krävs stöd från en enkel majoritet av de 435 ledamöterna.</p>
      <p>För att döma och avsätta presidenten krävs sedan att två tredjedelar av senatens 100 ledamöter röstar för det.</p>
      <p>Ingen amerikansk president har blivit avsatt på det här sättet, men Bill Clinton (1998) och Andrew Johnson (1868) blev formellt anklagade av representanthuset, innan de friades av senaten. I Richard Nixons fall, efter Watergateskandalen, hade riksrättsprocessen inletts men han avgick 1974, innan den hann bli klar.</p>
      <p>Källor: History.com, New York Times, Findlaw.com</p>
    </article>
  </body>
</html>