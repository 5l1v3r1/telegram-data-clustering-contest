<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/berni-pasztor-kiskutya/"/>
    <meta property="og:site_name" content="FEMINA"/>
    <meta property="article:published_time" content="2019-12-09T15:05:00+00:00"/>
    <meta property="og:title" content="Ilyen, amikor két díjnyertes berni pásztornak kölykei születnek - Elolvadsz a fotóktól"/>
    <meta property="og:description" content="A két berni pásztorkutya kölykei egyszerűen imádni valóak."/>
  </head>
  <body>
    <article>
      <h1>Ilyen, amikor két díjnyertes berni pásztornak kölykei születnek - Elolvadsz a fotóktól</h1>
      <h2>A két berni pásztorkutya kölykei egyszerűen imádni valóak.</h2>
      <address><time datetime="2019-12-09T15:05:00+00:00">09 Dec 2019, 15:05</time> by <a rel="author">Marton Adrienn</a></address>
      <p>A berni pásztorkutya igazán intelligens fajta, amely nemcsak barátságos, de rendkívül lojális és jó házőrző is egyben. Átlagon felüli értelmi képességeinek köszönhetően engedelmes, remek játszótárs, de ha bajt észlel, azonnal tudja, mi a teendő. Más háziállatokkal is gond nélkül kijön, fajtársaival és a macskákkal szintén békében él.</p>
      <p>Szimpatikus természete mellett a külleme is igencsak figyelemre méltó: mandulavágású szeme, erős alkata és dús, fekete-fehér bundája az egyik legimpozánsabb ebbé teszi.  Ez már egészen születésétől fogva igaz, hiszen a berni pásztor kölykei szinte tankönyvbe illő, tökéletes kiskutyák. Ezt az alábbi képek is bizonyítják.</p>
      <h3>Ilyen cukik a bernipásztor-kölykök</h3>
      <p>Nagy öröm érte a <a href="https://jacksandbears.hu/"><b>Jacks and Bears kennelt</b></a> november 24-én, ugyanis két gyönyörű kutyájuk, Daisy és Bond kiskutyákkal ajándékozta meg a gazdikat. A hét kölyök mindegyikét egy-egy színről nevezték el, és imádni való fotókat tettek közzé róluk a honlapon.</p>
      <figure>
        <img src="https://kep.cdn.indexvas.hu/1/0/3069/30693/306938/30693881_877edf006379c1b579903d350030ab20_wm.jpg"/>
        <figcaption>Pink, vagyis Rózsaszín.<cite>Fotó: Jacks and Bears</cite></figcaption>
      </figure>
      <p>Daisy és Bond mindketten díjnyertes ebek. Az anyakutya egyéb elismerései mellett volt már horvát, szerb, román, bolgár, macedón, montenegrói, osztrák és természetesen magyar bajnok is, nyert nemzetközi szépségversenyt, és 2018-ban az Év Kutyája versenyen is kategóriagyőztes lett.</p>
      <figure>
        <img src="https://kep.cdn.indexvas.hu/1/0/3069/30693/306938/30693883_69cc5a088cadb2920d75be9ba6b05eb0_wm.jpg"/>
        <figcaption>Yellow, vagyis Sárga.<cite>Fotó: Jacks and Bears</cite></figcaption>
      </figure>
      <p>Bond, az apakutya is hasonlóan sikeres, mint párja. Amellett, hogy magyar és horvát bajnok, háromszor kapta meg a rangos, nemzetközi CACIB-címet, és 2014-ben Derby-győztes is lett.</p>
      <figure>
        <img src="https://kep.cdn.indexvas.hu/1/0/3069/30693/306938/30693885_6452dffc7995d421be1e3ba68e66df14_wm.jpg"/>
        <figcaption>Light Purple, vagyis Világoslila.<cite>Fotó: Jacks and Bears</cite></figcaption>
      </figure>
      <p>A Jacks and Bears kennel tulajdonosai saját bevallásuk szerint sosem tervezték, hogy valaha egynél több kutyájuk lesz, ahogyan az sem szerepelt a terveik között, hogy kutyát tenyésszenek. Ám a kiállításokon, edzéseken eltöltött évek alatt ráébredtek, hogy kutyáik a legfontosabb dolgokká váltak az életükben, ezért létrehozták a kennelt.</p>
      <figure>
        <img src="https://kep.cdn.indexvas.hu/1/0/3069/30693/306939/30693943_ff91453056ab6c9dc1dc122b8f64f628_wm.jpg"/>
        <figcaption>Beige, vagyis Krém.<cite>Fotó: Jacks and Bears</cite></figcaption>
      </figure>
      <p>- Csodálatos érzés kutyáinkat generációról generációra fejlődni látni, így lettünk apránként szenvedélyes kutyásokból kutyatenyésztők. Azt az örömöt, amit naponta megélünk a kutyázás kapcsán, szeretnénk másokhoz is eljuttatni - fogalmaznak a tulajdonosok.</p>
      <figure>
        <img src="https://kep.cdn.indexvas.hu/1/0/3069/30693/306939/30693949_9f60a6761e9dbe7315d6542ffed06505_wm.jpg"/>
        <figcaption>Dark Blue, vagyis Sötétkék.<cite>Fotó: Jacks and Bears</cite></figcaption>
      </figure>
      <p>Számukra a törődés, a kutyákkal megélt közös munka, a játék és a szeretet a legfontosabb. Odafigyelnek az állatok lelki egyensúlyára és egészségére is, ezért a napi edzések sosem maradnak el.</p>
      <figure>
        <img src="https://kep.cdn.indexvas.hu/1/0/3069/30693/306939/30693977_37293410134bb829df6e13414873f202_wm.jpg"/>
        <figcaption>Light Green, vagyis Világoszöld.<cite>Fotó: Jacks and Bears</cite></figcaption>
      </figure>
      <p>A cuki képek láttán most még szinte hihetetlen, hogy ezek a tenyérnyi kiskutyák felnőve délceg kiállású ebekké cseperednek majd, amelyek akár a 45-50 kilogrammot is elérhetik, és ha megfelelő odafigyelést kapnak a jövendőbeli gazdiktól, akár szüleik nyomdokaiba is léphetnek, és díjnyertes berni pásztorok válhatnak belőlük.</p>
      <figure>
        <img src="https://kep.cdn.indexvas.hu/1/0/3069/30693/306939/30693987_b806fa42f959cc2eedb2494dcd7b2a2e_wm.jpg"/>
        <figcaption>Light Blue, vagyis Világoskék.<cite>Fotó: Jacks and Bears</cite></figcaption>
      </figure>
      <p>Ehhez megvannak az adottságaik, hiszen ahogyan a kennel weboldalán is látható, kifogástalan a családfájuk. Persze akkor is csodálatos társai lesznek a majdani gazdiknak, ha azok nem versenyekre szeretnének járni velük, csupán törődést és szeretetet akarnak adni egy értelmes és értékes élőlénynek, aki többszörösen viszonozza azt.</p>
      <aside>Ha <b><a href="https://jacksandbears.com/litters/299/">még több fotót szeretnél látni a kiskutyákról</a></b>, és kíváncsi vagy a kennelre is, látogass el <a href="https://jacksandbears.hu/"><b>a Jacks and Bears honlapjára</b></a>, vagy <a href="https://www.facebook.com/jacksandbears/"><b>kövesd őket a Facebookon</b></a>!</aside>
      <p>
        <i>A kiemelt képen Dark Blue látható. Fotók: <a href="https://jacksandbears.com/"><b>Jacks and Bears kennel</b></a></i>
      </p>
      <p>
        <b>Ez a spániel örökre kiskutya marad</b>
      </p>
      <p>Nessa, a Cavalier King Charles spániel szokatlan méretekkel rendelkezik: tömege alig több mint három kilogramm, annak ellenére, hogy már kétéves is elmúlt. Apró termete, ami valószínűleg már nem fog változni, szerencsére nem egy betegségnek vagy genetikai rendellenességnek köszönhető.</p>
      <figure>
        <img src="https://kep.index.hu/1/0/3062/30621/306217/30621717_2350967_69381bc1c144340e54b136cee82df11b_wm.jpg"/>
        <figcaption>
          <a href="https://femina.hu/terasz/cuki-kiskutya/">Nézegess képeket! 8 kép<br/><b>192 ezren követik az Instagramon a spánielt, aki örökre kiskutya marad</b></a>
        </figcaption>
      </figure>
    </article>
  </body>
</html>