<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/sts-aplicatia-apel-112-descarcata-de-287-000-persoane-precizia-cu-care-poate-fi-localizat-telefonul-unei-persoane-18660266"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="STS: Aplicaţia „APEL 112”, descărcată de 287.000 persoane. Precizia cu care poate fi localizat telefonul unei persoane"/>
    <meta property="og:description" content="Aplicaţia „APEL 112”, care poate localiza cu precizie de 10 metri telefonul unei persoane care apelează numărul unic de urgenţă, a fost descărcată de peste 287.000 de persoane, anunţă un comunicat al..."/>
  </head>
  <body>
    <article>
      <h1>STS: Aplicaţia „APEL 112”, descărcată de 287.000 persoane. Precizia cu care poate fi localizat telefonul unei persoane</h1>
      <h2>Aplicaţia „APEL 112”, care poate localiza cu precizie de 10 metri telefonul unei persoane care apelează numărul unic de urgenţă, a fost descărcată de peste 287.000 de persoane, anunţă un comunicat al Serviciului de Telecomunicaţii Speciale (STS).</h2>
      <address><time datetime="2019-12-09T15:02:00+00:00">09 Dec 2019, 15:02</time> by <a rel="author" href="https://www.mediafax.ro/autor/otilia-ciocan-serescu" target="_blank">Otilia Ciocan Serescu</a></address>
      <p>„De la lansarea aplicaţiei şi până în prezent, 3.172 de persoane au fost localizate doar printr-un singur touch pe ecranul telefonului mobil. Prin transmiterea coordonatelor telefonului de pe care se face apelul la numărul 112 este redus considerabil timpul de răspuns al agenţiilor de intervenţie şi salvare”, arată sursa menţionată.</p>
      <p>STS arată că, în ultima perioadă, aplicaţia APEL 112 are tot mai multă notorietate, fiind efectuate tot mai multe apeluri prin intermediul acestui soft.</p>
      <p>„Cetăţenii sună la 112 prin aplicaţia mobilă pentru a solicita sprijin în cazul unor accidente rutiere, pentru a semnala prezenţa unor focare de incendii la fonduri forestiere sau pentru a cere ajutor pentru persoane găsite inconştiente pe stradă”, conform Serviciului.</p>
      <p>Un caz important în care localizarea prin intermediul aplicaţiei a avut loc în judeţul Cluj, unde trei persoane au fost implicate într-un accident rutier şi nu cunoşteau zona în care se aflau. În mai puţin de un minut, Serviciul de Ambulanţă şi Poliţia au primit date importante de la faţa locului. Tot în judeţul Cluj, un conducător auto implicat într-un accident rutier a fost localizat cu ajutorul aplicaţiei STS, iar apelul a fost transferat către agenţiile de intervenţie în doar 62 de secunde, precizează sursa citată.</p>
      <p>În judeţul Prahova, datele de localizare transmise prin intermediul aplicaţiei mobile APEL 112 au condus la intervenţia rapidă şi promptă a pompierilor pentru lichidarea unui focar de incendiu, izbucnit la fondul forestier Sinaia. Acesta a fost semnalat de către un turist aflat pe un traseu montan din zonă şi, pentru a indica locaţia precisă, a folosit aplicaţia APEL 112.</p>
      <p>Având în vedere că, în acest moment, aplicaţia APEL 112 este cea mai facilă metodă de localizare în situaţii de urgenţă, STS a demarat o amplă campanie de promovare, la nivel naţional, pentru a încuraja persoanele să descarce, să instaleze aplicaţia şi să o folosească atunci când au o urgenţă.</p>
      <p>„Aplicaţia APEL 112 trebuie să existe permanent în telefoanele noastre şi să o folosim doar în cazuri de urgenţă, fiind asociată foarte simplu cu trusa de urgenţă din autovehicule. În campania noastră beneficiem atât de sprijinul autorităţilor statului, cât şi al partenerilor din societatea civilă. Această aplicaţie şi-a dovedit deja utilitatea, iar faptul că, într-un timp atât de scurt, un număr atât de mare de români au descărcat-o ne determină să continuăm eforturile de promovare şi de încurajare a populaţiei să o folosească”, a declarat prim-adjunctul directorului STS, general-maior Ionel-Sorin Bălan.</p>
      <p>Campania de promovare a aplicaţiei APEL 112 se derulează la nivel naţional prin difuzarea spoturilor radio şi TV, recomandate ca fiind de interes public de către Consiliul Naţional al Audiovizualului.</p>
      <p>Totodată, STS a identificat şi alte canale de promovare a aplicaţiei, prin afişarea materialelor pe panourile stradale din Bucureşti şi din ţară, precum şi pe monitoarele existente în mijloacele de transport în comun.</p>
      <p>STS a lansat, în data 15 februarie, aplicaţia de urgenţă Apel 112 pentru telefoane mobile, care permite transmiterea coordonatelor GPS la momentul iniţierii apelului către Sistemul naţional unic pentru apeluri de urgenţă 112.</p>
      <p>Aplicaţia este dezvoltată de către STS şi permite transmiterea coordonatelor atunci când apelul de urgenţă este generat dintr-o reţea naţională de telefonie mobilă. Utilizarea acesteia presupune activarea şi existenţa serviciilor de date (acces Internet) şi a serviciului de localizare (GPS) ale telefonului mobil.</p>
      <p>Chiar şi în lipsa serviciului de date, apelantul va putea să îi comunice operatorului 112 în timpul conversaţiei telefonice poziţia în care se află pentru că aplicaţia APEL 112 permite afişarea coordonatelor GPS.<br/>Aplicaţia APEL 112 se poate descărca gratuit din Magazin Google Play şi Apple Store.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>