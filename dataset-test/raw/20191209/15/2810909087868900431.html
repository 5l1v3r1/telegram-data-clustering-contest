<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361438"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T15:57:00+00:00"/>
    <meta property="og:title" content="Тривић: Резултати ПИСА тестирања путоказ за унапређење образовања"/>
    <meta property="og:description" content="Министарство просвјете и културе Републике Српске сматра да су веома корисни објављени резултати ПИСА тестирања јер могу да послуже као путоказ за унапређење образовног система, рекла је Срни министарка просвјете и културе Наталија Тривић."/>
  </head>
  <body>
    <article>
      <h1>Тривић: Резултати ПИСА тестирања путоказ за унапређење образовања</h1>
      <address>
        <time datetime="2019-12-09T15:57:00+00:00">09 Dec 2019, 15:57</time>
      </address>
      <p>
        <i>Министарство просвјете и културе Републике Српске сматра да су веома корисни објављени резултати ПИСА тестирања јер могу да послуже као путоказ за унапређење образовног система, рекла је Срни министарка просвјете и културе Наталија Тривић.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1438/143853.jpg"/>
        <figcaption>Наталија Тривић<br/>Фото: РТРС</figcaption>
      </figure>
      <p>- Посебно смо задовољни што ће Република Српска добити резултате тестирања који се односе само на Републику Српску и школе из Српске које су учествовале у тестирању јер је то валидан показатељ каквим знањем, вјештинама и компетенцијама располажу ученици из Републике Српске и шта можемо побољшати - истакла је Тривићева.</p>
      <p>Према њеним ријечима, такви показатељи олакшали би рад реформским тимовима задуженим за побољшање квалитета образовног система.</p>
      <p>Тривићева је додала да је занимљиво да су ученици у БиХ исказали висок проценат задовољства животом у срединама у којим живе и да је тај проценат знатно виши у односу на ученике из развијенијих земаља који имају далеко боље развијену функционалну писменост, али су незадовољни.</p>
      <p>Она је истакла да је Република Српска већ покренула реформски процес који ће развити "нову школу за ново доба".</p>
      <p>- То подразумијева иновиране наставне планове и програме, стручне едукације наставника и стручних сарадника, стимулативно окружење, а све с циљем остваривања исхода учења базираних на критичком размишљању ученика како би били оспособљени за примјену наученог знања и стечених компетенција - нагласила је министарка просвјете и културе Републике Српске.</p>
      <p>Тривићева сматра да ће све то пратити савремене учионице, те дигитализовани уџбеници.</p>
      <p>- Суштина реформи је да ученици добију примјењиво знање у даљем животу. Циљ нам је већа примјена нових технологија у образовању и дигитализација уџбеника те јачање креативности, иновативности и критичког промишљања што су неки од кључних сегмената који се вреднују кроз ПИСА тестирање - навела је Тривићева.</p>
      <p>БиХ је заузела 62. мјесто од 79 земаља свијета у највећем глобалном истраживању у образовању за 2018. годину, а сваки други тестирани ученик оцијењен је као функционално неписмен, објавили су раније представници Агенције за предшколско, основно и средње образовање БиХ.</p>
    </article>
  </body>
</html>