<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/auto/zparintele-loganului-gerard-detourbet-a-murit.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T15:05:00+00:00"/>
    <meta property="og:title" content="„Părintele Loganului”, Gérard Detourbet, a murit"/>
    <meta property="og:description" content="Gerard Detourbet, cel care a stat la baza conceptului low-cost în cadrul grupului francez Renault, a încetat din viaţă săptămână trecută la vârsta de 73 de ani, informează portalul francez Caradisiac, specializat în industria auto."/>
  </head>
  <body>
    <article>
      <h1>„Părintele Loganului”, Gérard Detourbet, a murit</h1>
      <h2>Gerard Detourbet, cel care a stat la baza conceptului low-cost în cadrul grupului francez Renault, a încetat din viaţă săptămână trecută la vârsta de 73 de ani, informează portalul francez Caradisiac, specializat în industria auto.</h2>
      <address>
        <time datetime="2019-12-09T15:05:00+00:00">09 Dec 2019, 15:05</time>
      </address>
      <p>Fostul matematician a devenit la începutul anilor 1990 un pion important la Renault, atât de important încât creaţia sa a devenit astăzi un element important al grupului Renault, care profită de creşterea mărcii Dacia în ultimii ani, atât în termeni de volume de vânzări, dar şi de profit.</p>
      <p>"În 1995, cucerirea Europei era terminată şi am propus comitetului director să ne reformulăm axa strategică prin "internaţionalizarea Renault", a declarat directorul de atunci al Renault, Louis Schweitzer.</p>
      <p>În acest sens, o echipă specială compusă din Gérard Detourbet şi alţi membri ai Renault s-au ocupat de proiectul X90, care a devenit ulterior Dacia Logan. Detourbet era renumit pentru faptul că este un om care spunea ceea ce gândea şi care nu avea nimic de pierdut. După ce a preluat dosarul Dacia, acesta a devenit ceea ce este în prezent: o marcă care reprezintă 40% din vânzările grupului Renault. Uzina de la Mioveni a fost relansată odată cu introducerea în producţie a modelului Logan, cel care la începutul anilor 2000 a iniţiat noul concept "design to cost", care plasează pe prima prioritate "costurile" în dezvoltarea unui automobil.</p>
      <p>Ulterior, Gérard Detourbet ar fi dorit să demisioneze însă Carlos Ghosn l-a convins să rămână. O decizie bună, în condiţiile în care Detourbet a supervizat proiectul Kwid în India şi a reuşit, încă o dată, să lanseze un automobil cu costuri reduse şi să cucerească noi pieţe internaţionale.</p>
      <p>Compania Dacia a fost preluată de Renault în anul 1999. Relansată în 2004 cu modelul Logan, Dacia a devenit un jucător de notorietate pe piaţa auto europeană.</p>
      <p>În primele nouă luni, un număr de 563.268 de autoturisme şi utilitare marca Dacia au fost vândute la nivel mondial.</p>
      <p>Sursa: Agerpres</p>
    </article>
  </body>
</html>