<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SVENE/ucpana-pariz-kvuli-stavce-zaziva-mesto-rekordni-dopravni-zacpy"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T15:08:00+00:00"/>
    <meta property="og:title" content="Ucpaná Paříž. Kvůli stávce zažívá město rekordní dopravní zácpy"/>
    <meta property="og:description" content="Pátý den časově neomezené stávky v dopravě ve Francii kvůli vládnímu plánu reformy důchodového systému přinesl nebývalé zácpy v okolí Paříže, které ráno přesáhly 600 kilometrů. To je dvojnásobek oproti běžnému stavu a rekord pro letošní rok, informují francouzská média. Podle nich v zemi jezdí jen 15 až 20 procent vlaků, v metropoli pak pouze deset linek metra ze 16 a polovina autobusů a tramvají."/>
  </head>
  <body>
    <article>
      <h6 class="kicker">Stávka v Paříži</h6>
      <h1>Ucpaná Paříž. Kvůli stávce zažívá město rekordní dopravní zácpy</h1>
      <address><time datetime="2019-12-09T15:08:00+00:00">09 Dec 2019, 15:08</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Pátý den časově neomezené stávky v dopravě ve Francii kvůli vládnímu plánu reformy důchodového systému přinesl nebývalé zácpy v okolí Paříže, které ráno přesáhly 600 kilometrů. To je dvojnásobek oproti běžnému stavu a rekord pro letošní rok, informují francouzská média. Podle nich v zemi jezdí jen 15 až 20 procent vlaků, v metropoli pak pouze deset linek metra ze 16 a polovina autobusů a tramvají.</b>
      </p>
      <p>Stávku tak pociťují především obyvatelé Paříže a jejího okolí. „Žádné metro a jen málo autobusů. Velká část obyvatel východu Paříže tak neměla jinou možnost, než se vydat do práce pěšky,“ hlásila z místa zpravodajka deníku Le Figaro. Dodala, že v hlavním městě ráno vydatně pršelo, což odradilo i cyklisty. V Paříži bylo podle ní oproti minulým dnům k dispozici méně sdílených elektrických koloběžek, a tak ulice metropole zaplavily davy lidí s deštníky, kteří kličkovali mezi kalužemi.</p>
      <p>Zaměstnanci státní železnice SNCF a pařížského dopravního podniku RATP tak od čtvrtka protestují proti záměru vlády prezidenta Emmanuela Macrona zavést jednotný důchodový systém se stejnými právy pro všechny. Železničáři a příslušníci dalších profesí by tak například přišli o výhodu předčasného odchodu do penze.</p>
      <p>Macron a premiér Édouard Philippe měli o záležitosti opět jednat se členy kabinetu, kteří mají reformu na starosti, schůzka ale byla přesunuta na úterý. Na tento den odbory svolaly další velkou demonstraci. Minulý čtvrtek Paříží pochodovalo 65 000 lidí a protestů po celé zemi se podle policie zúčastnilo 806 000 lidí. Byli mezi nimi například i členové baletu pařížské Opery, kteří dosud chodili do důchodu ve 42 letech. Nově by to mělo být po šedesátce, napsal server 20minutes.fr.</p>
      <p>Sdružení zastupující obchodníky a firmy podnikající v cestovním ruchu už vyjádřila obavy z dopadů potenciálně dlouhé stávky na tyto sektory, napsal server francetvinfo.fr. Státní tajemnice na ministerstvu hospodářství a financí Agnés Pannierová-Runacherová dnes uvedla, že vláda zvažuje daňové kompenzace a další opatření pro postižené podnikatele. Nyní je podle ní nejdůležitější ujistit turisty, že do země stále mohou přijet.</p>
      <p>Nový evropský komisař pro vnitřní trh, Francouz Thierry Breton, řekl, že reforma důchodů ve Francii je nezbytná i s ohledem na prodlužující se délku života. „Je také třeba mít vyvážený systém penzí,“ řekl Breton rádiu Europe 1.</p>
      <p>Podrobný plán důchodové reformy chce vláda představit ve středu.</p>
      <related>
        <a href="https://echo24.cz/a/SUrqZ/vyroci-zlutych-vest-se-zvrhlo-v-nasilnosti-v-parizi-demonstrace-zakazali"/>
      </related>
    </article>
  </body>
</html>