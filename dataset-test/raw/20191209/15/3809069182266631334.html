<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/news/article/1423294/audi-ttrs-vazei-ta-gyalia-sto-r8-vid"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-12-09T15:26:02+00:00"/>
    <meta property="og:title" content="To Audi TTRS «βάζει τα γυαλιά» στο R8! (vid) "/>
    <meta property="og:description" content="Στην πίστα του Χόκενχαϊμ, το νέο TTRS των 400 ίππων κατάφερε να θέσει καλύτερο χρόνο από το R8 προηγούμενης γενιάς με τον ατμοσφαιρικό οκτακύλινδρο κινητήρα 4.2 FSI. "/>
  </head>
  <body>
    <article>
      <h1>To Audi TTRS «βάζει τα γυαλιά» στο R8! (vid) </h1>
      <h2>Στην πίστα του Χόκενχαϊμ, το νέο TTRS των 400 ίππων κατάφερε να θέσει καλύτερο χρόνο από το R8 προηγούμενης γενιάς με τον ατμοσφαιρικό οκτακύλινδρο κινητήρα 4.2 FSI. </h2>
      <address><time datetime="2019-12-09T15:26:02+00:00">09 Dec 2019, 15:26</time> by <a rel="author" href="http://www.gazzetta.gr/taxonomy/term/56503" target="_blank">Πέτρος Σηφαλάκης</a></address>
      <p>Η Audi Sport κάνει φοβερή δουλειά με τα νέα RS μοντέλα και η εξέλιξη είναι αλματώδης. Πιο συγκεκριμένα, το νέο TTRS που φοράει τον πεντακύλινδρο 2.5 TFSI κινητήρα των 400 ίππων, μπήκε στο Χόκενχαϊμ και έκανε... πάρτι, ολοκληρώνοντας γύρο σε 1 λεπτό και 57,7 δευτερόλεπτα. Για να καταλάβουμε τι σημαίνει αυτό, το supercar της Audi, το R8, στην προηγούμενη γενιά του με τον «μικρό» V8 ατμοσφαιρικό κινητήρα 4.2 FSI των 420 ίππων, είχε χρειαστεί 2 λεπτά και 0,6 δευτερόλεπτα. </p>
      <p>Συνεχίζοντας με τις συγκρίσεις, μια ακόμη «ξαδέλφη» του TTRS, η Porsche 911 GT3 RS (997) ήθελε 1 λεπτό και 59,1 δευτερόλεπτα. Άλλωστε δεν είναι νέο ότι οι επιδόσεις, έχουν γίνει πλέον μια πολύ πιο εύκολη υπόθεση σε σχέση με το παρελθόν. Το TTRS για παράδειγμα, με τους 400 ίππους και τα 480 Nm ροπής, ολοκληρώνει τα 0-100 χλμ./ώρα σε χρόνο μόλις 3,8 δευτερολέπτων! </p>
      <p>Κάποτε, για να έχεις αυτοκίνητο με τέτοιες καταιγιστικές επιδόσεις, έπρεπε να επιλέξεις μια Ferrari ή μια Lamborghini. Ακόμη κι αυτά τα εξωτικά supercars, πριν 10 με 15 χρόνια, ήθελαν πάνω από 4 δευτερόλεπτα για την ίδια διαδικασία (0-100 χλμ./ώρα) και μόνο οι ναυαρχίδες «έσπαγαν» το τεσσάρι. Το TTRS διοχετεύει την ισχύ του 2.5 TFSI και στους τέσσερις τροχούς, μέσω ενός αυτόματου σασμάν S-Tronic διπλού συμπλέκτη των επτά σχέσεων. </p>
      <figure>
        <iframe src="https://www.youtube.com/embed/TjWWoz2nkHE" width="640" height="360" data-service="Youtube" scrolling="no"/>
      </figure>
    </article>
  </body>
</html>