<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/12/09/la-piazza-di-appignano-accoglie-il-natale/1335747/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-12-09T15:21:55+00:00"/>
    <meta property="og:title" content="La piazza di Appignano accoglie il Natale"/>
    <meta property="og:description" content="FESTE - Accese le luci in centro con l'albero alto quasi dieci metri. Prossimi appuntamenti il 14 dicembre con lo spettacolo di Gospel e il 15 con i mercatini a tema"/>
  </head>
  <body>
    <article>
      <h1>La piazza di Appignano accoglie il Natale</h1>
      <h2>FESTE - Accese le luci in centro con l'albero alto quasi dieci metri. Prossimi appuntamenti il 14 dicembre con lo spettacolo di Gospel e il 15 con i mercatini a tema</h2>
      <address><time datetime="2019-12-09T15:21:55+00:00">09 Dec 2019, 15:21</time> by <a rel="author">Federica Nardi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F12%2F09%2Fla-piazza-di-appignano-accoglie-il-natale%2F1335747%2F">Condividi131</a><a href="https://twitter.com/intent/tweet?text=La+piazza+di+Appignano++accoglie+il+Natale&amp;url=https%3A%2F%2Fwww.cronachemaceratesi.it%2F2019%2F12%2F09%2Fla-piazza-di-appignano-accoglie-il-natale%2F1335747%2F">Tweet</a>Email131 Condivisioni</p>
      <p> </p>
      <p> </p>
      <p><b>Un albero alto quasi dieci metri, castagne e vin brulé. Ecco gli ingredienti delle festività ad Appignano, che ha dato il via ieri in piazza al “Magico Natale”. </b>Una giornata che ha visto un susseguirsi di appuntamenti: al mattino c’è stata l’inaugurazione della mostra dei presepi in ceramica realizzati dagli artisti ceramisti locali, allestiti nella chiesa dell’Addolorata nell’antica via dei Vasai. La mostra rimarrà aperta e sarà visitabile gratuitamente per tutto il periodo natalizio.</p>
      <figure>
        <img src="https://cdn.cronachemaceratesi.it/wp-content/uploads/2019/12/palazzo-8-dicembre-300x400.jpg"/>
      </figure>
      <p><b>La giornata è proseguita con l’apertura della casa di Babbo Natale in piazza Umberto I° dove i bambini hanno avuto l’occasione di incontrare Babbo Natale mentre l’elfo aiutante distribuiva letterine e leggeva storie.</b> La regista e attrice Lucia De Luca insieme all’associazione “Equilibri” ha messo in scena nei locali del Circolo cittadino “Crazy Cristhmas”, una divertente storia in cui le favole si mischiano e bisogna andare alla ricerca del Babbo Natale perduto, e c’è stato anche un momento dedicato alla solidarietà con “Natale in Bancarella”: il gruppo Raffaello e Bartone Libri (con la partecipazione per Appignano dell’Ic Luca Della Robbia) ha venduto libri il cui ricavato (sempre in libri) andrà alla biblioteca scolastica e ai reparti di Pediatria di Ascoli Piceno, Fermo e Macerata. <b>Il culmine si è avuto nel pomeriggio alle 18, con l’accensione del grande albero di Natale alto quasi 10 metri, abbellito con tante piccole luci. Il tutto accompagnato dai canti del gruppo parrocchiale “Gen”. Grande soddisfazione dell’amministrazione che ha ringraziato la Pro loco, i tanti volontari che hanno reso possibile l’evento e gli operai comunali che con estrema pazienza hanno collocato le tantissime luci in ogni singolo ramo dell’albero.</b> Ora l’appuntamento è per il 14 dicembre con lo spettacolo Gospel al teatro Gasparrini e per il il 15 dicembre con i mercatini Natalizi in piazza Umberto I° e con tante attrazioni per i piu’ piccoli (e non solo) che potranno entrare nella casa di Babbo Natale, fare un giro con il carrettino trainato dai pony, giocare lungo le vie del centro con tanti giochi in legno e tanto altro. Non mancheranno le caldarroste, il vin brulè offerto per tutti, gli zampognari, il baraccone dei burattini e altre sorprese.</p>
    </article>
  </body>
</html>