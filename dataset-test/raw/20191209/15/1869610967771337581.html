<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/orban-astazi-demaram-procedura-angajarii-raspunderii-guvernului-pe-cele-trei-proiecte-18661781"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Orban: Astăzi demarăm procedura angajării răspunderii Guvernului pe cele trei proiecte"/>
    <meta property="og:description" content="Premierul Ludovic Orban a anunţat, luni, că Guvernul demarează procedura de asumare a răspunderii pe trei proiecte, respectiv pentru modificarea legilor justiţiei şi a OUG 51 privind transportul judeţean şi..."/>
  </head>
  <body>
    <article>
      <h1>Orban: Astăzi demarăm procedura angajării răspunderii Guvernului pe cele trei proiecte</h1>
      <h2>Premierul Ludovic Orban a anunţat, luni, că Guvernul demarează procedura de asumare a răspunderii pe trei proiecte, respectiv pentru modificarea legilor justiţiei şi a OUG 51 privind transportul judeţean şi pentru adoptarea Legii plafoanelor.</h2>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author" href="https://www.mediafax.ro/autor/diana-grigore" target="_blank">Diana Grigore</a></address>
      <p>„Avem un calendar foarte ambiţios. Astăzi trebuie să demarăm procedura angajării răspunderii Guvernului pe cele trei proiecte, resoectiv pe modificarea legilor justiţiei prin prorogarea termenului de intrare în vigoare pentru cele trei articole care dacă nu le prorogăm este aruncat în aer sistemul de justiţie. E vorba de pensionarea anticipată a magistraţilor, de creşterea vechimii de intrare în magistratură de la doi la patru ani şi de creşterea numărului de judecători care formează completele, de la doi la trei. Aceste prevederi din legile justiţiei trebuie în mod obligatoriu prorogate, iar în cursul anului viitor trebuie să ne asumăm să le modificăm”, a declarat Ludovic Orban, la începutul şedinţei de Guvern.</p>
      <p>Un alt proiect pe care Guvernul îşi va asuma luni răspunderea vizează Legea plafoanelor.</p>
      <p>„Al doilea proiect pe care ne vom asuma răspunderea este proiectul de lege privind pafoanele, proiect iniţiat de ministrul Finanţelor. Legea bugetului de stat nu o putem adopta în Guvern, să o înaintăm spre dezbatere şi aprobare parlamentului decât după aprobarea şi intrarea în vigoare a Legii plafoanelor”, a completat Orban.</p>
      <p>Totodată, şeful Executivului a precizat că al treilea proiect pe care Guvernul şi-l va asuma vizează OUG 51 privind transportul judeţean.</p>
      <p>„Al treilea subiect pe care ne vom asuma răspunderea este OUG 51 care se referă la transportul intrajudeţean în mod special. Vreau să vă semnalez că am primit extrem de multe sesizări din partea multor părinţi că mulţi copii sunt în situaţia nu pot să se ducă la lcoală, pentru că nu se asigură transportul, decât dacă plătesc contravaloarea cursei dus-întors, chiar sunt multe familii care nu pot să îşi permită să suporte acest cost. Nu putem accepta o astfel de situaţie, să restrângem accesul la educaţie a unor copii care vor şi au dreptul să înveţe şi să se ducă la şcoală. Va trebui să soluţionăm această problemă”, a mai spus Orban.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>