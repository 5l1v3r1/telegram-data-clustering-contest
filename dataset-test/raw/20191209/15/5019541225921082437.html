<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/cronache/sedriano-colpo-spranga-e-furto-lincubo-24enne-sotto-casa-1796607.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T15:50:00+00:00"/>
    <meta property="og:title" content="Trascinata per i capelli, presa a sprangate e derubata: incubo per la 24enne"/>
    <meta property="og:description" content="Sedriano, colpi di spranga e furto dell'auto, incubo di una 24enne sotto casa: nel veicolo sangue e siringhe. Il responsabile sarebbe un albanese"/>
  </head>
  <body>
    <article>
      <h1>Trascinata per i capelli, presa a sprangate e derubata: incubo per la 24enne</h1>
      <h2>L'auto rubata è stata rinvenuta a breve distanza dalla zona del furto: all'interno evidenti tracce di sangue e siringhe abbandonate sui tappetini: il responsabile potrebbe essere un pregiudicato albanese</h2>
      <address><time datetime="2019-12-09T15:50:00+00:00">09 Dec 2019, 15:50</time> by <a rel="author" href="http://www.ilgiornale.it/autore/federico-garau-142698.html" target="_blank">Federico Garau</a></address>
      <p>È stata aggredita con brutale violenza a Sedriano (Milano) mentre faceva ritorno alla propria abitazione, tirata fuori dall'automobile e colpita con una spranga dal <b>rapinatore</b>, poi fuggito a bordo del veicolo appena sottratto.</p>
      <p>Vittima della terribile esperienza, come riportato dalla <a href="http://liberastampa.net/cronaca-aggredita-con-spranga-di-ferro-caccia-al-ladro/">stampa locale</a>, una <b>ragazza </b>di 24 anni, che ha avuto necessità di ricorrere alle cure del pronto soccorso dopo il pesante colpo ricevuto all'altezza dello stomaco.</p>
      <p>L'episodio della rapina si è verificato durante la notte tra il 29 ed il 30 di novembre, intorno alle 4, quando la vittima, al volante della propria vettura, stava ritornando a casa dopo una serata trascorsa in compagnia di un gruppo di amici. Una volta giunta a destinazione, nelle vicinanze delle scuole elementari in via Matteotti, è scattata la trappola.</p>
      <p>In modo repentino, un uomo l'ha sorpresa spalancando la portiera del veicolo e prima ancora che potesse rendersi conto di cosa le stava accadendo si è vista afferrare per i <b>capelli </b>e trascinare fuori dall'abitacolo. Minacciata con una <b>spranga </b>di ferro brandita dall'aggressore, la 24enne è stata colpita al ventre e si è accasciata a terra a causa del dolore prodotto dal colpo subito.</p>
      <figure>
        <img src="http://www.ilgiornale.it/sites/all/themes/ilgiornaledefault05/img/v4_ico_video_gallery.png"/>
      </figure>
      <p>
        <a href="http://www.ilgiornale.it/video/cronache/aggredita-sprangate-e-rapinata-dellauto-sotto-casa-paura-1796605.html">
          <b>Aggredita a sprangate e rapinata dell'auto sotto casa: paura per una 24enne</b>
        </a>
      </p>
      <p>Approfittando della situazione, quindi, il malvivente è salito a bordo della vettura ed ha messo in moto, allontanandosi rapidamente dal posto ed impossessandosi anche della borsetta della vittima, che era appoggiata su un sedile all'interno dell'abitacolo.</p>
      <p>Dopo aver ricevuto le dovute cure in ospedale, la giovane si è recata presso i carabinieri della stazione di Sedriano per denunciare quanto accaduto e dare avvio il prima possibile alle ricerche del responsabile e della propria autovettura.</p>
      <p>Gli uomini dell'Arma sono riusciti in poco tempo a reperire il mezzo sottratto, che era stato abbandonato dal malvivente proprio nelle vicinanze dei parcheggi della vicina scuola elementare. All'interno sarebbero state rinvenute evidenti tracce di <b>sangue</b>, sia sui sedili che sul cruscotto, mentre a terra, lasciate sui tappetini delle sedute anteriori, gli inquirenti avrebbero rinvenuto delle siringhe di sicuro utilizzate.</p>
      <p>Il quadro ha fatto supporre immediatamente ai carabinieri che l'autore del furto potesse essere un tossico alla ricerca di un facile guadagno da reinvestire nell'acquisto di una dose di stupefacente, probabilmente <b>eroina</b>. È dunque in quella direzione che si sono mosse le indagini da parte dei militari per risalire al responsabile, identificato proprio nelle ultime ore.</p>
      <p>Si tratterebbe di un uomo di nazionalità albanese, personaggio già noto alle forze dell'ordine: le verifiche sono ancora in corso.</p>
    </article>
  </body>
</html>