<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625692/%DB%B2-%D8%A8%DB%8C%D9%85%D8%A7%D8%B1-%D8%AF%DB%8C%DA%AF%D8%B1-%D9%85%D8%A8%D8%AA%D9%84%D8%A7-%D8%A8%D9%87-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%AC%D8%A7%D9%86-%D8%A8%D8%A7%D8%AE%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T15:34:00+00:00"/>
    <meta property="og:title" content="۲ بیمار دیگر مبتلا به آنفلوآنزا در کردستان جان باختند"/>
    <meta property="og:description" content="مدیر روابط عمومی دانشگاه علوم پزشکی کردستان با اشاره به اینکه ۲ نفر دیگر از بیماران مبتلا به آنفلوآنزا در این استان جا خود را از دست دادند، گفت: اکنون تعداد قربانیان این بیماری در استان به هفت نفر رسیده است."/>
  </head>
  <body>
    <article>
      <h1>۲ بیمار دیگر مبتلا به آنفلوآنزا در کردستان جان باختند</h1>
      <address>
        <time datetime="2019-12-09T15:34:00+00:00">09 Dec 2019, 15:34</time>
      </address>
      <p>
        <i>مدیر روابط عمومی دانشگاه علوم پزشکی کردستان با اشاره به اینکه ۲ نفر دیگر از بیماران مبتلا به آنفلوآنزا در این استان جا خود را از دست دادند، گفت: اکنون تعداد قربانیان این بیماری در استان به هفت نفر رسیده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>شهرام شریفی اظهار داشت: تاکنون ۲۱۹ نفر در استان با دارا بودن علایم بیماری آنفلوآنزا به بیمارستان‌ها و مراکز درمانی مراجعه کرده‌اند که پس از نمونه گیری، بیماری ۵۰ نفر مثبت اعلام و در مراکز درمانی و بیمارستان‌های زیر نظر دانشگاه علوم پزشکی کردستان بستری هستند.</p>
      <p>وی افزود: تا روز شنبه هفته جاری فوت پنج نفر بر اثر ابتلا به این بیماری تایید شده بود که طی ۲ روز گذشته و با بررسی‌های انجام شده و اخذ جواب آزمایشات و نمونه گیری‌ها، فوت ۲ نفر دیگر بر اثر این بیماری تایید شد تا تعداد قربانیان به هفت نفر برسد.</p>
      <p>مدیر روابط عمومی دانشگاه علوم پزشکی کردستان یادآور شد: از مجموع قربانیان این بیماری در این استان ۲ نفر مربوط به شهرستان مریوان، سه نفر قروه، یک نفر بانه و یک نفر نیز مربوط به شهرستان سنندج است.</p>
      <p>وی با اشاره به اینکه افراد دارای بیماری‌های قلبی، آسم، دیابت، بیماری‌های مزمن و افراد سالمند بیشتر در معرض مبتلا به آنفلوآنزا هستند، گفت: اقدامات لازم برای درمان بیماران بستری انجام شده و تمام بیمارستان‌های استان از آمادگی کامل برای پذیرش این بیماران برخوردار هستند.</p>
      <p>شریفی سردرد شدید، افزایش ناگهانی دمای بدن، درد شدید عضلانی، ضعف، کوفتگی و خستگی طولانی مدت، سرفه دائمی خشک و شدید و اسهال و استفراغ بویژه در کودکان را از علایم این بیماری اعلام کرد.</p>
      <p>بیماری آنفلوآنزا یک عفونت حاد ویروسی دستگاه تنفسی است که در صورت سالم و فعال بودن سیستم ایمنی فرد مبتلا، عوارض بیماری بعد از طی دوره چند روزه تخفیف یافته و بهبودی حاصل می‌شود که در افراد مبتلا به بیماری های مزمن و نقص ایمنی و در موارد همه‌گیری، عوارض بیماری شدیدتر و مرگ‌ و میر بیشتری دارد.</p>
      <p>آنفلوآنزا معمولا در فصول سرد سال بخصوص دی ‌و بهمن‌ ماه به دلیل ازدحام بیشتر شیوع و احتمال انتقال آن افزایش می‌ یابد زیرا در زمستان و پاییز مردم تمایل بیشتری دارند که در فضاهای سرپوشیده بمانند، همین مساله عامل تسریع انتقال ویروس از فردی به فرد دیگر است.</p>
    </article>
  </body>
</html>