<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%ac%ce%b3%ce%b9%ce%bf%ce%b9-%ce%b8%ce%b5%cf%8c%ce%b4%cf%89%cf%81%ce%bf%ce%b9-%ce%b1%cf%85%cf%84%cf%8c-%ce%b5%ce%af%ce%bd%ce%b1%ce%b9-%cf%84%ce%bf-%ce%b1%cf%85%cf%84%ce%bf%ce%ba%ce%af%ce%bd%ce%b7.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T15:58:58+00:00"/>
    <meta property="og:title" content="Άγιοι Θεόδωροι: Αυτό είναι το αυτοκίνητο με το οποίο πάτησαν την ηλικιωμένη"/>
    <meta property="og:description" content="Οι αστυνομικοί θεωρούν ότι το ασημί αυτοκίνητο -με το οποίο κινούνταν οι δράστες – ήταν κλεμμένο"/>
  </head>
  <body>
    <article>
      <h1>Άγιοι Θεόδωροι: Αυτό είναι το αυτοκίνητο με το οποίο πάτησαν την ηλικιωμένη</h1>
      <address>
        <time datetime="2019-12-09T15:58:58+00:00">09 Dec 2019, 15:58</time>
      </address>
      <p>Οι αστυνομικοί θεωρούν ότι το ασημί αυτοκίνητο -με το οποίο κινούνταν οι δράστες – ήταν κλεμμένο</p>
      <p>
        <b>Την ώρα που είναι σε εξέλιξη ανθρωποκυνηγητό για τον εντοπισμό και τη σύλληψη των δραστών που πάτησαν την ηλικιωμένη, έρχεται στο φως της δημοσιότητας μια νέα φωτογραφία που δείχνει το ασημί αυτοκίνητο με το οποίο οι δύο δράστες πάτησαν και έσυραν την 73χρονη στους Αγίους Θεοδώρους.</b>
      </p>
      <p>Σύμφωνα με τα μέχρι τώρα στοιχεία, με αυτό <a href="https://www.pentapostagma.gr/2019/12/%CE%AC%CE%B3%CE%B9%CE%BF%CE%B9-%CE%B8%CE%B5%CF%8C%CE%B4%CF%89%CF%81%CE%BF%CE%B9-%CE%BF%CF%81%CE%B3%CE%AE-%CE%B3%CE%B9%CE%B1-%CF%84%CE%BF%CF%85%CF%82-%CE%B4%CE%BF%CE%BB%CE%BF%CF%86%CF%8C%CE%BD%CE%BF.html">το αυτοκίνητο οι δύο Ρομά</a> που αναζητούνται σε καταυλισμούς ανά την Αττική και όχι μόνο, φαίνεται πως πάτησαν την ηλικιωμένη για μια αλυσίδα που ήθελαν να της αρπάξουν.</p>
      <p>Σχεδόν βέβαιο θεωρείται ότι το όχημα αυτό ήταν κλεμμένο. Το πιο πιθανό είναι οι δράστες να «μετακόμισαν» στους Αγίους Θεοδώρους για να διαπράξουν ληστείες και διαρρήξεις, χωρίς να είναι εκεί η «έδρα» τους.</p>
      <p>Πηγές της ΕΛ.ΑΣ. σημειώνουν ότι ο κύκλος των υπόπτων έχει κλείσει σε τέτοιον βαθμό, που η σύλληψή τους θεωρείται θέμα χρόνου. Οι Αρχές έχουν στοιχεία βάσει των οποίων οι κακοποιοί χρησιμοποίησαν αυτοκίνητο μάρκας Hyundai.</p>
      <h3>Το χρονικό</h3>
      <p>Η 73χρονη μαζί με την οικογένειά της (τον σύζυγο και τον γιο της) είχαν πάει στο εξοχικό τους στους Αγίους Θεοδώρους από την Αθήνα για να περάσουν το τριήμερο.</p>
      <p>Το πρωί του Σαββάτου σταμάτησε ένα ασημί Hyundai έξω από την οικία της οικογένειας. Ένας από τους κακοποιούς άρχισε να φωνάζει στη γυναίκα που ήταν στην αυλή να βγει έξω. Πληροφορίες αναφέρουν ότι χρησιμοποίησε κάποιο πρόσχημα για να την πείσει.</p>
      <p>Η 73χρονη τον πλησίασε και τότε εκείνος άρπαξε την αλυσίδα με τον σταυρό που φορούσε στον λαιμό της. Η γυναίκα έβαλε τις φωνές. Οι δράστες πήγαν να φύγουν και τότε η γυναίκα προσπάθησε να τους σταματήσει.</p>
      <p>Οι δράστες έβαλαν μπροστά, πάτησαν γκάζι και παρέσυραν την άτυχη γυναίκα. Μάλιστα, πέρασαν πάνω από τη γυναίκα και τη συνέθλιψαν με τις ρόδες.</p>
    </article>
  </body>
</html>