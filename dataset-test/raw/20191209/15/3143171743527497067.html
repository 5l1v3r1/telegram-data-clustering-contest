<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/riflettori-sulle-isole-minori-nasce-lufficio-di-coordinamento-regionale.html"/>
    <meta property="og:site_name" content="Tempostretto"/>
    <meta property="article:published_time" content="2019-12-09T15:33:13+00:00"/>
    <meta property="og:title" content="Riflettori sulle isole minori. Nasce l’ufficio di coordinamento regionale"/>
    <meta property="og:description" content="Tra i principali obiettivi dell’ufficio, migliorare e garantire i servizi essenziali come sanità, istruzione e accessibilità."/>
  </head>
  <body>
    <article>
      <h1>Riflettori sulle isole minori. Nasce l’ufficio di coordinamento regionale</h1>
      <address><time datetime="2019-12-09T15:33:13+00:00">09 Dec 2019, 15:33</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Tra i principali obiettivi dell’ufficio, migliorare e garantire i servizi essenziali come sanità, istruzione e accessibilità.</i>
      </p>
      <p>Ancora riflettori puntati sulle <b>isole minori</b>. Negli ultimi giorni sono stati diversi gli interventi annunciati dalla regione, che ha posto l’attenzione sulle criticità delle isole minori. Dopo aver destinato oltre 2 milioni di euro per la messa in sicurezza della <b>strada provinciale di Filicudi</b>, si parla adesso di istituire un vero e proprio piano di crescita per le isole minori.</p>
      <h3>Una struttura per le isole minori</h3>
      <p>È stato istituito presso l’assessorato alle autonomie locali, l’<b>ufficio di coordinamento regionale per le isole minori</b>. Si tratta di una nuova struttura, le cui finalità principali saranno garantire e migliorare servizi essenziali come la sanità, l’istruzione e l’accessibilità.</p>
      <p>Tra le competenze dell’ufficio vi sarà anche lo sviluppo economico e sociale delle isole, la promozione dell’efficientamento energetico, le politiche di gestione dei rifiuti, delle acque, della mobilità e il recupero del patrimonio edilizio esistente. L’ufficio si occuperà anche della protezione degli habitat prioritari e delle specie protette, della valorizzazione dei prodotti tipici e della certificazione ambientale dei servizi.</p>
      <p><i>“Abbiamo mantenuto l’impegno assunto nel corso del vertice con gli amministratori locali, qualche settimana a Palazzo Orleans </i>–dichiara il presidente della regione, Nello Musumeci- <i>Un ufficio di questo tipo non può che agevolare la programmazione delle attività, ci consentirà infatti di avere un quadro generale delle cose da realizzare. Uno degli obiettivi del mio governo</i> –aggiunge- <i>è quello di poter dare ai cittadini che abitano nelle isole minori gli stessi servizi e beni di cui usufruiscono coloro che vivono nell’Isola maggiore. Alcuni problemi si trascinano da decenni e per questo motivo va trovata una soluzione”.</i></p>
      <h3>Sinergia con gli amministratori</h3>
      <p>L’ufficio avrà anche il compito di reperire fondi europei e strumenti finanziari, così da favorire la programmazione della crescita economica e sociale delle isole. Importante, inoltre, la <b>sinergia con gli amministratori locali</b> per i quali si costituirà una “<i>cabina di regia</i>” dalla quale sindaci e amministratori, con il supporto di referenti regionali e ministeriali competenti per materia, avranno il compito di analizzare le esigenze del territorio così da studiare interventi mirati.</p>
      <h4>Articoli correlati</h4>
    </article>
  </body>
</html>