<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/es/sedem-drzhavi-ot-es-otpuskat-32-mlrd-evro-za-razvitie-na-sektora-za-elektricheski-baterii"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T15:02:01+00:00"/>
    <meta property="og:title" content="7 държави от ЕС дават 3,2 млрд. евро за развитие на сектора за електрически батерии"/>
    <meta property="og:description" content="Европейската комисия разреши на седем страни-членки на ЕС, сред които Германия и Франция, да отпуснат държавна помощ в размер на 3,2 милиарда евро за развитие на сектора за електрически батерии, информира Франс прес."/>
  </head>
  <body>
    <article>
      <h1>7 държави от ЕС дават 3,2 млрд. евро за развитие на сектора за електрически батерии</h1>
      <address>
        <time datetime="2019-12-09T15:02:01+00:00">09 Dec 2019, 15:02</time>
      </address>
      <p>Европейската комисия разреши на седем страни-членки на ЕС, сред които Германия и Франция, да отпуснат държавна помощ в размер на 3,2 милиарда евро за развитие на сектора за електрически батерии, информира Франс прес.</p>
      <p>Този важен проект от общ европейски интерес ще включва 17 преки участници от целия сектор, като производителя на автомобили Бе Ем Ве (BMW) или на химикали БАСФ (BASF) и Солвей (Solvay), нo и малки и средни предприятия (МСП), някои от които са представени в няколко държави членки. Тези компании ще си сътрудничат тясно помежду си и с над 70 външни партньора, включително и публични изследователски организации от цяла Европа. Те ще имат за цел да разработят литиево-йонни батерии, които имат по-дълъг живот, презареждат се по-бързо и са по-безопасни и по-екологични от батериите, които се предлагат на пазара.</p>
      <p>Очаква се инвестициите на Германия, Франция, Италия, Полша, Белгия, Швеция и Финландия да позволят да се мобилизират допълнително 5 млрд. евро частни инвестиции, уточняват от Брюксел. Комисията намира тези субсидии за съвместими с правилата за държавните помощи в ЕС.</p>
      <p>„Одобрената помощ ще позволи да се гарантира, че този важен проект ще върви напред без да нарушава прекомерно конкуренцията“, подчерта еврокомисарят за конкуренцията Маргрете Вестагер.</p>
      <p>Германия е получила зелена светлина да инвестира до 1,25 млрд. евро. Следват Франция (960 млн. евро), Италия (570 млн. евро), Полша (240 млн. евро), Белгия (80 млн. евро), Швеция (50 млн. евро) и Финландия (30 млн. евро). </p>
      <related>
        <h4>още по темата</h4>
        <a href="https://www.manager.bg/biznes/franciya-i-germaniya-s-obshch-proekt-za-proizvodstvo-na-baterii-za-elektromobili-ot-novo"/>
        <a href="https://www.manager.bg/tehnologii/britanski-miliarder-shche-stroi-po-golyama-bateriya-ot-tazi-na-ilon-msk"/>
        <a href="https://www.manager.bg/tehnologii/apple-prizna-che-umishleno-ogranichava-proizvoditelnostta-na-starite-modeli-iphone"/>
        <a href="https://www.manager.bg/tehnologii/samsung-obyavi-che-galaxy-note-7-grmyat-zaradi-bateriite"/>
        <a href="https://www.manager.bg/biznes/i-novata-bateriya-na-galaxy-note-7-izpushi"/>
        <a href="https://www.manager.bg/%D1%82%D0%B5%D1%85%D0%BD%D0%BE%D0%BB%D0%BE%D0%B3%D0%B8%D0%B8/%D0%BD%D0%B0%D0%B9-%D0%B4%D0%BE%D0%B1%D1%80%D0%B8%D1%8F%D1%82-%D0%BD%D0%B0%D1%87%D0%B8%D0%BD-%D0%B4%D0%B0-%D0%B7%D0%B0%D1%80%D0%B5%D0%B6%D0%B4%D0%B0%D1%82%D0%B5-%D1%81%D0%B2%D0%BE%D1%8F-%D1%81%D0%BC%D0%B0%D1%80%D1%82%D1%84%D0%BE%D0%BD"/>
      </related>
    </article>
  </body>
</html>