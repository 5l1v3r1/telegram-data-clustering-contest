<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2598422/posadovec-lvivskoi-miskradi-rozpoviv-naskilki-dostupnou-e-plosa-dvirceva-foto-video"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="Посадовець Львівської міськради розповів, наскільки доступною є площа Двірцева, - ФОТО, ВІДЕО"/>
    <meta property="og:description" content="Керівник ЛКП &quot;Інститут просторового розвитку&quot; Олег Шмід про доступність площі Двірцевої для людей з інвалідністю"/>
  </head>
  <body>
    <article>
      <h1>Посадовець Львівської міськради розповів, наскільки доступною є площа Двірцева, - ФОТО, ВІДЕО</h1>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author">Юлія Лавришин</a></address>
      <p>
        <i>Нещодавно у Львові відкрили першу і найбільшу частину капітально відремонтованої площі Двірцевої. За 9 місяців реконструкції її не просто оновили, а повністю переформатували, кардинально змінивши підхід до організації простору. Якщо раніше вона була більш орієнтованою на приватні автомобілі та ущент запаркованою ними, то тепер стала зручнішою для громадського транспорту і пішоходів. Для останніх тут зробили </i>
        <i>мощення, пандуси з посадкових платформ, лавки та висадили молоді дерева.</i>
      </p>
      <p>
        <i>Тотальні зміни завжди викликають жваві обговорення і суперечки. І цей випадок – не виняток. Ми уже публікували <a href="https://www.032.ua/news/2593495/pri-rekonstrukcii-dvircevoi-porusili-normi-dostupnosti-ludej-z-invalidnistu-dokument">зауваження</a> представника Національної асамблеї інвалідів України Ярослава Грибальського та <a href="https://www.032.ua/news/2598075/ci-dostupna-onovlena-plosa-dvirceva-dla-ludej-z-invalidnistu-pozicia-aktivista-foto-video">реакцію на ці зауваження</a> від активіста та представника ГО "Зручне місто" Юрія Тер-Арутюняна. Тепер ми публікуємо позицію щодо доступності площі Двірцевої керівника ЛКП "Інститут просторового розвитку" Олега Шміда, адже саме очолювана ним організація проєктувала площу.</i>
      </p>
      <figure>
        <img src="https://s.032.ua/section/newsInText/upload/images/news/intext/000/051/538/shmid_5dee57f6ddb9d.png"/>
      </figure>
      <p>"На площі Двірцевій ми, проєктанти, дотрималися всіх державних будівельних норм, які регламентують задоволення потреб людей з інвалідністю. Однак, як і в будь-якому процесі, завжди знаходяться невдоволені, ті, хто висловлюють свої індивідуальні побажання, та охочі заробити дивіденди на необґрунтованому критиканстві. Але нічого спільного з дотриманням державних будівельних норм це не має.</p>
      <p>Тому цілком зрозуміло, що з усіх висловлених закидів і звинувачень на адресу порушень прав інвалідів на площі Державна архітектурно-будівельна інспекція змогла хоч якось обґрунтувати лише одне. Та й це ми будемо оскаржувати в суді.</p>
      <p>Тепер по суті висловлених проєктантам претензій. Нас звинувачують в тому, що ми не запроєктували парковку для людей з інвалідністю біля кожного з входів до вокзалу, а лише з його лівого крила — це єдине місце на вокзалі, де є ліфт на перон і вихід до поїздів (принагідно нагадаю, що також це є єдиний шлях до міста для людей на візках, що прибули поїздом). Натомість висувається абсолютно необґрунтована вимога, щоб парковка була біля кожного входу до вокзалу, обладнаного пандусом, не зважаючи на те, що кількість таких входів не регламентується державними будівельними нормами. І це попри те, що з приміщення адміністративної будівлі вокзалу немає ліфтів на перони.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva2_5dee3ccf8e736.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva25debbab17424e_5dee3cd061e97.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva1_5dee3cc7ced61.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva15debbab26d85e_5dee3cc8c054b.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva3_5dee3cd155935.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva35debbaaf827a3_5dee3cd1eefa5.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/537/dvirtseva105debbaa7d1c08_5dee3cd68ffec.jpg"/>
        </figure>
      </slideshow>
      <p>А також не враховуючи те, що з правого боку за проєктом взагалі немає дороги для індивідуального транспорту, тому що там передбачені впритул до вокзалу платформи для трамваїв і автобусів. І не зважаючи на те, що проєкт ще триває і в лівій частині площі за інвестиційним конкурсом передбачено будівництво підземного паркінгу, який буде мати і місця для автомобілів інвалідів, і ліфти до всіх входів до вокзалу.</p>
      <p>Ті, хто висловлюють претензії, чомусь не рахуються з тим, що проєктант просто зобов’язаний передбачати це все в комплексі, а вважають, що проєкт повинен задовольнити чиєсь бажання вже і негайно мати не тільки під’їзд на індивідуальному транспорті до кожного з п‘яти входів на вокзал, а й парковку під кожним.</p>
      <p>Для того, щоб відрізняти норми від фантазій, перш за все треба згадати суть Конвенції про права людей з інвалідністю. Вона полягає в тому, що особи з інвалідністю повинні мати доступ до всіх аспектів суспільного життя нарівні з іншими. Нарівні з іншими! Не пріоритет чи надможливості, а такі, як у всіх. Тому коли на місці трамвайної зупинки, максимально наближеної до входу вокзалу, де взагалі немає автомобільної дороги, хтось собі всерйоз уявляє автомобільну стоянку під приводом захисту прав осіб з інвалідністю, то ніяк інакше, як виклик іншим користувачам площі і вимагання надзвичайних прав це назвати не можна.</p>
      <p>Адже особи з інвалідністю прибувають на вокзал і трамваєм. Така конфігурація площі, коли всі повинні були пробиратися до вокзалу через численні парковки, у нас уже була. Не хочемо її повторювати.</p>
      <p>Люди, які працюють в «Інституті просторового розвитку», одними з перших почали впроваджувати у Львові засоби доступності для осіб з інвалідністю. Тому ми йдемо далі вперед, незважаючи на те, що завжди в когось знайдеться привід звинувачувати нас в порушенні чи то норм, чи то закону".</p>
      <p>***</p>
      <p>Редакція 032.ua започаткувала рубрику “Голос міста”, у якій будь-хто може вільно висловити свою думку про те, що його чи її хвилює, цікавить або розчаровує у Львові. У цій колонці забороняється політична агітація та комерційна реклама; категорично заборонені заклики до насилля, дискримінації, повалення державного ладу та інші порушення Закону України; а текст повинен стосуватися міста Львова або Львівської області.</p>
      <p>Блог у рубриці “Голос міста” відображає лише позицію автора та може не збігатися з позицією редакції 032.ua. Якщо ви маєте протилежну думку до тієї, що висловлює автор блогу, редакція нашого сайту готова оприлюднити вашу аргументовану відповідь.</p>
      <p>***</p>
      <p>Додамо, нещодавно заступник директора департаменту житлово-комунального господарства та інфраструктури Андрій Білий опублікував відео того, як площу Двірцеву на доступність випробовує людина на інвалідному візку.</p>
      <figure>
        <iframe src="https://www.youtube.com/embed/EWFZpJR8OIU" width="560" height="314" data-service="Youtube" scrolling="no"/>
      </figure>
      <p>
        <b>
          <i>Повне або часткове копіювання матеріалу без письмової згоди редакції забороняється і вважається порушенням авторських прав.</i>
        </b>
      </p>
    </article>
  </body>
</html>