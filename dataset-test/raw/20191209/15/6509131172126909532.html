<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/322637/Almeloer-verliest-permanent-gevoel-in-kaak-na-vechtpartij-afgelopen-zomer"/>
    <meta property="og:site_name" content="RTV Oost"/>
    <meta property="article:published_time" content="2019-12-09T15:48:26+00:00"/>
    <meta property="og:title" content="Almeloër verliest permanent gevoel in kaak na vechtpartij afgelopen zomer"/>
    <meta property="og:description" content="Ze liepen ernstig letsel op, twee Almelo&amp;euml;rs die afgelopen zomer betrokken raakten bij een vechtpartij in hun woonplaats. E&amp;eacute;n werd neergestoken, de ander zal nooit meer normaal kunnen drinken. Tegen een 52-jarige plaatsgenoot, de vermeende dader, is vanmiddag twee&amp;euml;nhalfjaar cel ge&amp;euml;ist."/>
  </head>
  <body>
    <article>
      <h1>Almeloër verliest permanent gevoel in kaak na vechtpartij afgelopen zomer</h1>
      <address>
        <time datetime="2019-12-09T15:48:26+00:00">09 Dec 2019, 15:48</time>
      </address>
      <slideshow>
        <figure>
          <img src="https://imgo.rgcdn.nl/bc524ad0cf594827873c62e12a6dc1df/opener/Afbeelding-ter-illustratie-Foto-Getty-Images-stevanovicigor.jpg?v=evxb9QGLVg5cmZSB9Gw28w2"/>
        </figure>
        <figure>
          <img src="https://imgo.rgcdn.nl/bc524ad0cf594827873c62e12a6dc1df/opener/Afbeelding-ter-illustratie-Foto-Getty-Images-stevanovicigor.jpg?v=evxb9QGLVg5cmZSB9Gw28w2"/>
        </figure>
        <figcaption>Afbeelding ter illustratie (Foto: Getty Images / stevanovicigor)</figcaption>
      </slideshow>
      <p>Ze liepen ernstig letsel op, twee Almeloërs die afgelopen zomer betrokken raakten bij een vechtpartij in hun woonplaats. Eén werd neergestoken, de ander zal nooit meer normaal kunnen drinken. Tegen een 52-jarige plaatsgenoot, de vermeende dader, is vanmiddag tweeënhalfjaar cel geëist.</p>
      <p>Het incident was in de nacht van 25 op 26 juli aan de Grotestraat. Het oudste slachtoffer zou de verdachte 'longlijer' hebben genoemd, waarna de beledigde Almeloër een 'corrigerende tik' uitdeelde.</p>
      <p>
        <b>Snee in borst</b>
      </p>
      <p>Bij de vechtpartij die volgde raakte het andere slachtoffer, de schoonzoon van de geslagen man, gewond door een messteek. Het slachtoffer liep een forse snee in zijn borst op.</p>
      <p>De schoonvader van de gestoken man meldde zich met een forse zwelling in zijn gezicht op de eerste hulp. Daar werd hij naar huis gestuurd met de mededeling dat de zwellingen wel zouden afnemen, maar het tegendeel bleek waar.</p>
      <p>
        <b>Permanent verlamd</b>
      </p>
      <p>De man bleek meerdere breuken in zijn gezicht te hebben, waardoor ook zenuwen beschadigd raakten. Toen hij zich voor de tweede keer op de eerste hulp meldde, bleek het te laat voor behandeling. Hierdoor is een deel van zijn kaak permanent gevoelloos, waardoor drinken altijd moeilijk zal blijven. </p>
      <p>De officier van justitie eist dat de 52-jarige zijn slachtoffers ruim zevenduizend euro schadevergoeding betaalt. De rechtbank doet op 23 december uitspraak.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Almelo%C3%ABr+verliest+permanent+gevoel+in+kaak+na+vechtpartij+afgelopen+zomer">06 - 57 03 33 33</a>.</aside>
    </article>
  </body>
</html>