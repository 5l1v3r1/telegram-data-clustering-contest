<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/news/2019/12/09/rosiya_vtratyt_vsemero_bilshe_ukrayiny_yakscho_kontraktu_na_tranzyt_gazu_ne_bude_doslidzhennya"/>
    <meta property="og:site_name" content="espreso.tv"/>
    <meta property="article:published_time" content="2019-12-09T15:08:00+00:00"/>
    <meta property="og:title" content="Росія втратить всемеро більше України, якщо контракту на транзит газу не буде - дослідження"/>
    <meta property="og:description" content="У разі припинення транзиту російського газу через газотранспортну систему України з 1 січня 2020 року, втрати Росії можуть сягнути 3,4 млрд євро за перший квартал 2020 року. Україна втратить дохід від транзиту на суму близько 0,5 млрд євро"/>
  </head>
  <body>
    <article>
      <h1>Росія втратить всемеро більше України, якщо контракту на транзит газу не буде - дослідження</h1>
      <address>
        <time datetime="2019-12-09T15:08:00+00:00">09 Dec 2019, 15:08</time>
      </address>
      <p>У разі припинення транзиту російського газу через газотранспортну систему України з 1 січня 2020 року, втрати Росії можуть сягнути 3,4 млрд євро за перший квартал 2020 року. Україна втратить дохід від транзиту на суму близько 0,5 млрд євро</p>
      <p>Такий висновок <a href="https://www.ewi.uni-koeln.de/cms/wp-content/uploads/2019/12/Trilateral_Gas_talks_final.pdf">наведено</a> у дослідженні, проведеному німецьким Інститутом з вивчення економіки енергетики при Кельнському університеті (EWI).</p>
      <p>Таким чином, російська економіка може втратити майже у 7 разів більше коштів, аніж українська у випадку так званого “нульового” транзиту.</p>
      <p>Втрати Росії у дослідженні пов'язують з тим, що країна не зможе у повній мірі отримати свою експортну виручку від експорту газу. Втрати України - з тим, що вона не отримає плати за транзит, яка щороку приносить до $3 млрд доходів.</p>
      <p>Економічних втрат, у разі неукладення нової угоди про транзит газу, зазнає і ЄС. Зокрема, у разі відсутності транзиту російського газу через Україну, ціни на газ у Європі можуть значно зрости, через що економіка країн ЄС може зазнати близько 1,5 млрд євро втрат. У разі ж, якщо зима буде холодною, то ця сума може зрости до 2,1 млрд євро.</p>
      <p> </p>
    </article>
  </body>
</html>