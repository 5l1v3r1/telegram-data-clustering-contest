<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/balgarski-konstitucionen-sadija-vleze-v-rakovodstvoto-na-venecianskata-komisija.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T15:30:00+00:00"/>
    <meta property="og:title" content="Филип Димитров стана зам.-председател на Венецианската комисия"/>
    <meta property="og:description" content="Той влиза в ръководството на Комисията за демокрация към Съвета на Европа"/>
  </head>
  <body>
    <article>
      <h1>Филип Димитров стана зам.-председател на Венецианската комисия</h1>
      <h2>Той влиза в ръководството на Комисията за демокрация към Съвета на Европа</h2>
      <address><time datetime="2019-12-09T15:30:00+00:00">09 Dec 2019, 15:30</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Конституционният съдия Филип Димитров е избран за зам.-председател на Комисията за демокрация чрез право (известна като Венецианската комисия) към Съвета на Европа. За това съобщава юридическият портал „Лекс.бг”.</p>
      <p>Магистратът и бивш министър-председател е представител на България в комисията от началото на 2017 г. на мястото на проф. Евгени Танчев.</p>
      <p>Днес от Венецианската комисия съобщиха, че за председател е преизбран италианецът Джани Букикио</p>
      <p>Изборите за ново ръководство са били проведени на 6-7 декември във Венеция, като са избрани и още двама нови зам.-председатели – Клер Бази-Малаури, член на френския Конституционен съвет и Реджина Кинер от Швейцария, който професор на Конституционно и административно право в университета в Цюрих.</p>
      <p>Венецианската комисия е избрала още Хердис Керулф Торгейсдотир от Исландия, Вероника Билкова от Чехия, Майкъл Френдо от Малта и Талия Хабриева от Руската федерация за членове на Бюрото. Комисията предоставя правни съвети на държавите-членки и им помага да приведат своите правни и институционални структури в съответствие с европейските стандарти.</p>
      <p>Новината за избора на Филип Димитров за зам.-председател идва дни, след като Венецианската комисия обяви препоръките си за промени в законодателството у нас, с които да се осигури възможност за ефективно и независимо разследване срещу главния прокурор, в случай, че той извърши престъпление.</p>
      <p>Премиерът Бойко Борисов обяви, че България ще изпълни всички препоръки и още в събота Министерският съвет прие на извънредно заседание промени в НПК. Те предвиждат шефът на отдел „Инспекторат“ към Върховната касационна прокуратура да разследва главния прокурор и заместниците му.</p>
    </article>
  </body>
</html>