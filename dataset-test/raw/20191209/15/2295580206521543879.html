<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/news/esteri/sanna-marin-finlandese-premier-giovane-mondo/"/>
    <meta property="og:site_name" content="Panorama"/>
    <meta property="article:published_time" content="2019-12-09T15:59:09+00:00"/>
    <meta property="og:title" content="Sanna Marin, il premier finlandese più giovane del mondo"/>
    <meta property="og:description" content="A 34 anni Sanna Marin è primo ministro della Finlandia felix, il Paese delle donne"/>
  </head>
  <body>
    <article>
      <h1>Sanna Marin, il premier finlandese più giovane del mondo</h1>
      <h2>A 34 anni Sanna Marin è primo ministro della Finlandia felix, il Paese delle donne</h2>
      <address><time datetime="2019-12-09T15:59:09+00:00">09 Dec 2019, 15:59</time> by <a rel="author">Redazione</a></address>
      <p>Non è solo i<b>l più giovane</b> primo ministro al mondo. È anche il primo ad avere due <b>genitori dello stesso sesso</b>, due madri per la precisione. Ed è pure una donna. La socialdemocratica finlandese <b>Sanna Marin</b>, 34 anni, ha infranto vari tetti di cristallo, non solo quello dell'età. <br/><br/>Dopo le dimissioni del premier <b>Antti Rinne</b>, il 3 dicembre, Sanna è stata chiamata al comando di una <b>coalizione di centro-sinistra</b> con altri quattro partiti, <b>tutti e quattro guidati da donne</b> (di cui tre sotto i 35 anni). E non è finita. Quando questa settimana entrerà in carica, la neopremier avrà un ministro delle Finanze<b> due anni più giovane di lei</b>. Il suo nome è Katri Kulmuni: <b>anch'essa donna</b>, ça va sans dire. <br/><br/>Nel Paese nordico, che conta <b>5,5 milioni di abitanti</b>, avere un premier donna non è una novità. Sanna sarà la terza ad accedere alla carica di primo ministro. Ma sarà la più giovane. E non solo in Finlandia, visto che la premier neozelandese Jacinda Ardern ha 39 anni e il primo ministro ucraino Oleksiy Honcharuk e il leader supremo nord-coreano Kim Jong-un ne hanno 35.<br/><br/>Cresciuta con la <b>madre e la partner di sua madre</b>, Sanna non ha vissuto un'infanzia facile. Nel 2015 ha dichiarato al sito finlandese <i>Menaiset</i> che, quand'era bambina, si sentiva <b>«invisibile»</b> perché non era in grado di parlare apertamente della sua famiglia.</p>
      <p>Ma Sanna non è stata privilegiata neanche dal punto di vista economico: cresciuta in un <b>appartamento in affitto</b>, è stata il <b>primo membro della sua famiglia</b> a frequentare l'università. Ma è sempre stata incoraggiata a credere che avrebbe potuto fare quello che desiderava. E così è stato.<br/><br/>Entrata giovanissima nel partito socialdemocratico, è diventata <b>sindaco della sua città natale Tampere</b> (la terza della Finlandia, con 220 mila abitanti) a 27 anni, deputato a 30 anni e ministro dei Trasporti a 33 anni. A 32 anni ha anche avuto con il suo partner Markus Räikkönen una bambina, <b>Amalia, che ora ha 22 mesi</b>. <br/><br/>Anche adesso Sanna dovrà correre. Fino alla fine dell'anno, la Finlandia deterrà la <b>presidenza dell'Unione europea</b>. Per questo motivo, dovendo rappresentare il suo Paese al <b>Consiglio europeo</b> del 12 e del 13 dicembre a Bruxelles, entrerà in carica a brevissimo. <br/><br/>Al rientro in patria, dovrà affrontare la crisi che ha portato il suo predecessore alle dimissioni. Antti Rinne se ne è dovuto andare a causa della cattiva gestione dello sciopero dei dipendenti delle Poste, ma in Finlandia i problemi sindacali sono tutt'altro che risolti.</p>
      <p>Nei prossimi mesi nel Paese nordico scadranno molti contratti collettivi e i <b>potenti sindacati</b> locali sono già sul <b>piede di guerr</b>a. Anche perché sono molti irritati: in seguito a un «<b>patto di competitività</b>», fra il 2016 e il 2019 in Finlandia le ore di lavoro sono aumentate di tre giorni l'anno, ma i <b>salari sono rimasti fermi</b>. La strada, per Sanna, si fa in salita.</p>
      <p>© Riproduzione Riservata</p>
    </article>
  </body>
</html>