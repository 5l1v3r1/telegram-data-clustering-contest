<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156787/%D9%86%D8%B4%D8%B3%D8%AA-%D9%87%D9%85%DA%A9%D8%A7%D8%B1%DB%8C-%D9%87%D8%A7%DB%8C-%D8%B1%D8%B3%D8%A7%D9%86%D9%87-%D8%A7%DB%8C-%D8%A7%DB%8C%D8%B1%D8%A7%D9%86-%D9%88-%D8%B1%D9%88%D8%B3%DB%8C%D9%87-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%AA%D8%B3%D9%86%DB%8C%D9%85-%D8%A7%DB%8C%D8%B1%D8%A7%D9%86-%D9%88-%D8%B1%D9%88%D8%B3%DB%8C%D9%87-%D9%86%D8%A8%D8%A7%DB%8C%D8%AF-%D8%A7%D8%B2-%D8%AF%D8%B1%DB%8C%DA%86%D9%87-%D8%B1%D8%B3%D8%A7%D9%86%D9%87-%D9%87%D8%A7%DB%8C-%D8%BA%D8%B1%D8%A8-%D9%87%D9%85%D8%AF%DB%8C%DA%AF%D8%B1-%D8%B1%D8%A7-%D8%A8%D8%B4%D9%86%D8%A7%D8%B3%D9%86%D8%AF"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T15:21:00+00:00"/>
    <meta property="og:title" content="نشست همکاری‌های رسانه‌ای ایران و روسیه| مدیرعامل تسنیم: ایران و روسیه نباید از دریچه رسانه‌های غرب همدیگر را بشناسند"/>
    <meta property="og:description" content="به گزارش خبرنگار سیاسی خبرگزاری تسنیم، دومین نشست دوروزه کمیته همکاری‌های رسانه‌ای ایران و روسیه به‌میزبانی وزارت مخابرات، توسعه دیجیتال و ارتباطات جمعی روسیه و به‌ریاست آلکسی وولین معاون وزارت مخابرات، توسعه دیجیتال و ارتباطات جمعی روسیه و محمد خدادی معاون وزیر فرهنگ و ارشاد اسلامی در شهر مسکو برگزار شد."/>
  </head>
  <body>
    <article>
      <h1>نشست همکاری‌های رسانه‌ای ایران و روسیه| مدیرعامل تسنیم: ایران و روسیه نباید از دریچه رسانه‌های غرب همدیگر را بشناسند</h1>
      <h2>مدیرعامل خبرگزاری تسنیم گفت: رسانه‌های کشورهایی نظیر روسیه و ایران می‌توانند با یک ائتلاف و تشکیل نهادهایی مانند اتحادیه به شکل‌گیری یک عصر جدید در دوران پساسلطه کمک جدی کنند.</h2>
      <address>
        <time datetime="2019-12-09T15:21:00+00:00">09 Dec 2019, 15:21</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/09/18/139809181851076719083864.jpg"/>
      </figure>
      <p>
        <a href="https://www.tasnimnews.com/fa/service/1/%D8%B3%DB%8C%D8%A7%D8%B3%DB%8C">- اخبار سیاسی -</a>
      </p>
      <p>به گزارش خبرنگار سیاسی <a href="https://www.tasnimnews.com/">خبرگزاری تسنیم</a>، دومین نشست دوروزه کمیته همکاری‌های رسانه‌ای ایران و روسیه به‌میزبانی وزارت مخابرات، توسعه دیجیتال و ارتباطات جمعی روسیه و به‌ریاست آلکسی وولین معاون وزارت مخابرات، توسعه دیجیتال و ارتباطات جمعی روسیه و محمد خدادی معاون وزیر فرهنگ و ارشاد اسلامی در شهر مسکو برگزار شد.</p>
      <p>بر اساس این گزارش، در این دور از گفتگوها زمینه‌های همکاری و هم‌افزایی در حوزه رسانه بین دو کشور در راستای تقویت مناسبات سیاسی، اقتصادی و فرهنگی و پیگیری توافقات و تفاهمات اولین دور گفتگوها که سال گذشته در تهران برگزار شد، توسط نمایندگان رسانه‌های دو کشور مورد بحث و بررسی قرار گرفت.</p>
      <p>مجید قلی‌زاده مدیرعامل <a href="https://www.tasnimnews.com/">خبرگزاری تسنیم</a> طی سخنانی در این نشست اظهار داشت: هرچند که روابط ایران و روسیه در سال‌های اخیر با توجه به وقایعی همچون برنامه هسته‌ای ایران، همکاری برای مبارزه با گروهکهای تروریستی در عراق و سوریه، آغاز جدی‌تر همکاری‌های اقتصادی در قالب اتحاد اقتصادی اوراسیا و... قدری گسترش یافته است اما هنوز هم با بررسی دقیق‌تر این روابط به‌راحتی می‌توان به این نتیجه رسید که ظرفیت‌های زیادی در این بین وجود دارد که به هیچ عنوان فعال نشده است.</p>
      <p>وی افزود:‌ متأسفانه حتی می‌توان بر این نکته تأکید کرد که بخش زیادی از شناختی که دو کشور از یکدیگر دارند تا حد زیادی تحت تأثیر منابع غربی و به‌واسطه و از زاویه عینک غربی بوده است، چرا که متأسفانه این زبان و منابع غربی و انگلیسی هستند که با قدرتی بیشتر از زبان فارسی و روسی در حال شکل دادن این شناخت برای طرفین هستند، چه اینکه در سال‌های گذشته هم دو کشور عموماً همدیگر را از طریق رسانه‌های غربی رصد می‌کردند. در حال حاضر هم فارغ از تعامل مسئولان دو کشور که قدری بهبود یافته است باز هم به‌نظر می‌رسد که مردم دو کشور یا بالکل شناختی از یکدیگر ندارند یا اگر دارند باز هم متأثر از همان مسأله بالاست.</p>
      <p>قلی‌زاده ادامه داد: با تکیه بر این مقدمه کوتاه من فکر می‌کنم که راه‌اندازی رسانه‌ها و زیردامین‌هایی به‌زبان روسی و فارسی در دو کشور به‌عنوان یک فعالیت حداقلی و ابتدایی، می‌تواند سرآغاز یک همکاری مبارک در شناساندن ظرفیت‌های دو ملت به یکدیگر باشد. ایران در زمینه‌های گوناگون فرهنگی، اجتماعی، گردشگری، تاریخی، اقتصادی و علمی ــ آکادمیک ظرفیت‌های متعددی دارد که می‌تواند برای اهالی هنر، ادب، تجار و فعالان اقتصادی روس جذاب باشد و حالا که مسئولان دو کشور همکاری‌های سیاسی، امنیتی و نظامی ارزشمندی با یکدیگر دارند، بهتر است دامنه این فعالیت‌ها در حوزه‌های دیگر نیز گسترش یابد و فکر می‌کنم پیش‌برنده و آوانگارد ایجاد این شناخت قطع به یقین رسانه‌ها هستند.</p>
      <p>مدیرعامل <a href="https://www.tasnimnews.com/">خبرگزاری تسنیم</a> در ادامه سخنان خود با بیان اینکه تقریباً‌ یک اجماع نسبی میان اندیشمندان و صاحب‌نظران در دنیا مبنی بر اینکه جهان «در حال گذار» است وجود دارد، اظهار داشت:با عنایت به افول جدی هیمنه و قدرت آمریکا که اخیراً مقامات غربی مانند امانوئل ماکرون رئیس‌جمهور فرانسه نیز به آن اذعان پررنگی کرده‌اند، این گذار به‌سمت «عصر پساسلطه» است. با توجه به تجربه‌ ملت‌ها و همچنین فضایی که در دنیا به‌لحاظ ظهور قدرتهای گوناگون به‌لحاظ مادی و معنوی مانند چین و روسیه و ایران و... وجود دارد، بعید است که دنیا به‌سمت سلطه‌ دیگری حرکت کند و سلطه‌ آمریکا نیز آن‌چنان که گفته شد چه به‌لحاظ هژمونی «ارزشی»، چه به‌لحاظ «امنیت» و چه از منظر «اقتصاد» به‌شدت رو به افول است.</p>
      <p>وی ادامه داد: رسانه‌های دنیا و به‌ویژه رسانه‌های کشورهایی نظیر روسیه و ایران می‌توانند با یک ائتلاف و تشکیل نهادهایی مانند اتحادیه به شکل‌گیری یک عصر جدید در دوران پساسلطه کمک جدی کنند. افراد رسانه‌ای به این دلیل که اولاً بیش از دیگران با «واقعیت» سروکار دارند و آن را از نزدیک لمس می‌کنند و ثانیاً به‌طور معمول افراد فرهیخته‌ای در میانشان هست، می‌توانند مشاوران و مباشران بسیار خوبی برای سیاستمداران به‌منظور کمک به شکل‌گیری دنیای بهتری در عصر پساسلطه باشند.</p>
      <p>قلی‌زاده با اشاره به ضعف‌هایی که در دنیای غرب وجود دارد، عنوان کرد: در شرایطی که دنیای غربی به‌لحاظ ارزشی، امنیتی و اقتصادی دچار لرزشهای جدی شده امّا به‌واسطه دوپینگ «رسانه‌ای» همچنان قدرت خود را بیش از آنچه هست اعمال می‌کنند. رسانه‌های ایران و روسیه می‌توانند با یک سینرژی و هم‌افزایی، تأمین منافع ملی ایران و روسیه را به‌صورت «تصاعدی» پیگیری کنند چرا که محصول این هم‌افزایی ضرورتاً جمع جبری قدرتهای رسانه‌ای این دو کشور نیست بلکه آن را می‌تواند به‌نحو جهشی ارتقا دهد.</p>
      <p>مدیرعامل <a href="https://www.tasnimnews.com/">خبرگزاری تسنیم</a> در پایان مطرح کرد: پیشنهاد مشخص تشکیل اتحادیه‌ای از رسانه‌های برخی کشورهای منطقه به‌ویژه ایران و روسیه است که به دنیای بهتری در عصر پساسلطه فکر می‌کنند.</p>
      <p>انتهای پیام/+</p>
    </article>
  </body>
</html>