<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/wydarzenia/artykuly/615055,netflix-obozy-patria-nostra.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="Stowarzyszenie Patria Nostra kontra Netflix. &quot;Mapa wpisuje się w trend fałszowania historii&quot;"/>
    <meta property="og:description" content="Stowarzyszenie Patria Nostra wezwało Netflixa, by w serialu historycznym usunął błędy dotyczące lokalizacji niemieckich nazistowskich obozów koncentracyjnych i zagłady. Stowarzyszenie żąda, by Netflix zamieścił informację, iż wspomniane obozy zakładane były przez Niemców na terenie okupowanej Polski."/>
  </head>
  <body>
    <article>
      <h1>Stowarzyszenie Patria Nostra kontra Netflix. "Mapa wpisuje się w trend fałszowania historii"</h1>
      <h2>Stowarzyszenie Patria Nostra wezwało Netflixa, by w serialu historycznym usunął błędy dotyczące lokalizacji niemieckich nazistowskich obozów koncentracyjnych i zagłady. Stowarzyszenie żąda, by Netflix zamieścił informację, iż wspomniane obozy zakładane były przez Niemców na terenie okupowanej Polski.</h2>
      <address>
        <time datetime="2019-12-09T15:45:00+00:00">09 Dec 2019, 15:45</time>
      </address>
      <figure>
        <img src="https://s2.dziennik.pl/pliki/10821000/10821736-netflix-900-557.jpg"/>
        <figcaption>Netflix / Shutterstock</figcaption>
      </figure>
      <p>Redakcja Dziennik.pl</p>
      <p><b>Mec. Lech Obara</b>, <a href="https://www.dziennik.pl/tagi/prezes">prezes</a> Stowarzyszenia Patria Nostra, poinformował PAP w poniedziałek, że stowarzyszenie wysłało wezwanie przedsądowe do Netflixa, amerykańskiej platformy oferującej dostęp do filmów i seriali.</p>
      <p>Miniserial dokumentalny <b>"Iwan Groźny z Treblinki"</b> (oryginalny tytuł: "The Devil Next Door") opowiada o Iwanie Demianiuku, ukraińskim zbrodniarzu wojennym, strażniku obozu zagłady w Treblince podczas II wojny światowej. W pierwszym odcinku serialu pokazano mapę <a href="https://www.dziennik.pl/tagi/polska">Polski</a> w dzisiejszych granicach z zaznaczonymi obozami zagłady, m.in. Auschwitz, Sobiborem, Treblinką i Płaszowem. Na amerykańską produkcję zareagował m.in. premier <a href="https://www.dziennik.pl/tagi/mateusz-morawiecki">Mateusz Morawiecki</a> i polski MSZ.</p>
      <p>Jak argumentowało w poniedziałek <b>stowarzyszenie Patria Nostra</b>, "14 listopada 2019 r. na <a href="https://www.dziennik.pl/tagi/twitter">Twitterze</a> - po apelach polskiego Ministerstwa Spraw Zagranicznych, Instytutu Pamięci Narodowej i samego Premiera RP Mateusza Morawieckiego, a także wielu stowarzyszeń i fundacji, Netflix zapewniał, że do map przedstawionych w serialu dokumentalnym +Iwan Groźny z Treblinki+ dodany zostanie tekst, wyjaśniający, że +obozy zagłady i koncentracyjne były zbudowane i prowadzone przez okupujący Polskę niemiecki reżim nazistowski+". "To zobowiązanie nie zostało do tej pory wykonane" - wskazało stowarzyszenie.</p>
      <p>W wezwaniu przedsądowym stowarzyszenie Patria Nostra napisało, iż "od lat walczy o dobre imię Polski za granicą, m. in. monitorując <a href="https://www.dziennik.pl/tagi/media">media</a> i prowadząc kampanię informacyjną". "Nie sposób nie zauważyć, że wspomniana nieprawdziwa mapa w serialu <b>Netflixa</b> wpisuje się w trend fałszowania historii. (...)Sugeruje, że <a href="https://www.dziennik.pl/tagi/polska">Polska</a> była odpowiedzialna za założenie i prowadzenie obozów. Stanowi to fałszywy kod pamięci, który wdrukowuje z gruntu nieprawdziwe twierdzenia w świadomość tych, którzy takie treści zobaczyli. Jest to bardzo krzywdzące dla naszego kraju, który przecież tak bardzo ucierpiał podczas II Wojny Światowej. W niemieckich obozach koncentracyjnych najliczniej – po Żydach – ginęli właśnie Polacy"- napisano.</p>
      <p>Stowarzyszenie żąda usunięcia mapy pojawiającej się w serialu, a przedstawiającej lokalizację niemieckich nazistowskich obozów koncentracyjnych i obozów zagłady w Auschwitz, Sobiborze, Treblince i Płaszowie w ramach obecnej granicy Polski.</p>
      <p>Chce także zamieszczenia w materiale filmowym jednoznacznej informacji, że wspomniane wyżej obozy były zakładane i prowadzone przez Niemców na terenach okupowanej Polski oraz przeprosin i wpłaty na rzecz Polskiego Związku Byłych Więźniów Politycznych Hitlerowskich Więzień i Obozów Koncentracyjnych. </p>
    </article>
  </body>
</html>