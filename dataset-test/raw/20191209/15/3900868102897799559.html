<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1565159/boyli-epikairi-eperwtisi-syriza-gia-synechi-fainomena-astynomikis-bias-kai-ayxisi-tis-egklimatikotitas"/>
    <meta property="og:site_name" content="NOOZ."/>
    <meta property="article:published_time" content="2019-12-09T15:07:00+00:00"/>
    <meta property="og:title" content="Βουλή: Επίκαιρη επερώτηση ΣΥΡΙΖΑ για συνεχή φαινόμενα αστυνομικής βίας και αύξηση της εγκληματικότητας"/>
    <meta property="og:description" content="Επίκαιρη επερώτηση προς τον υπουργό Προστασίας του Πολίτη, Μιχάλη Χρυσοχοΐδη, με θέμα «Συνεχή φαινόμενα αστυνομικής βίας και αύξηση της εγκληματικότητας» κατέθεσαν 68 βουλευτές του ΣΥΡΙΖΑ, οι οποίοι τονίζουν ότι η έξαρση των φαινομένων «δεν είναι καθόλου τυχαία, αλλά αποτελεί σκόπιμη κυβερνητική επιλογή για την εμπέδωση του φόβου στους δημοκρατικούς πολίτες και την καταστολή κάθε αντίστασης στα αντικοινωνικά σχέδια της κυβέρνησης»."/>
  </head>
  <body>
    <article>
      <h1>Βουλή: Επίκαιρη επερώτηση ΣΥΡΙΖΑ για συνεχή φαινόμενα αστυνομικής βίας και αύξηση της εγκληματικότητας</h1>
      <address>
        <time datetime="2019-12-09T15:07:00+00:00">09 Dec 2019, 15:07</time>
      </address>
      <p>
        <b>Επίκαιρη επερώτηση προς τον υπουργό Προστασίας του Πολίτη, Μιχάλη Χρυσοχοΐδη, με θέμα «Συνεχή φαινόμενα αστυνομικής βίας και αύξηση της εγκληματικότητας» κατέθεσαν 68 βουλευτές του ΣΥΡΙΖΑ, οι οποίοι τονίζουν ότι η έξαρση των φαινομένων «δεν είναι καθόλου τυχαία, αλλά αποτελεί σκόπιμη κυβερνητική επιλογή για την εμπέδωση του φόβου στους δημοκρατικούς πολίτες και την καταστολή κάθε αντίστασης στα αντικοινωνικά σχέδια της κυβέρνησης».</b>
      </p>
      <p>«Το δόγμα τους δεν είναι "νόμος και τάξη" αλλά "τρόμος και πάταξη". Σκοπός τους δεν είναι η ασφάλεια, αλλά η ανασφάλεια και η δημιουργία μιας υπερσυντηρητικής κοινωνίας τρομαγμένων πολιτών που θα παρακολουθούν παθητικά την απροσχημάτιστη εξυπηρέτηση της παρασιτικής ολιγαρχίας από την κυβέρνηση Μητσοτάκη», τονίζουν οι βουλευτές στην επερώτηση τους.</p>
      <p>Αναφερόμενοι στα πρόσφατα «πολλαπλά περιστατικά βάναυσης και έκνομης συμπεριφοράς από την πλευρά της Αστυνομίας», οι βουλευτές της αξιωματικής αντιπολίτευσης, τονίζουν ότι «ο πρωθυπουργός πυροδοτεί διαρκώς συνθήκες κοινωνικής αναταραχής. Ήδη, η Ελλάδα στοχοποιείται διεθνώς από τα ΜΜΕ ως μια χώρα διαρκών ταραχών κι επεισοδίων, επομένως, ανασφάλειας για επισκέπτες» σημειώνουν οι βουλευτές του ΣΥΡΙΖΑ.</p>
      <p>Συγκεκριμένα λένε ότι «η κυβέρνηση συνειδητά επιλέγει την αστυνομοκρατία αντί για την αστυνόμευση. Αντί να κυνηγήσει τους διακινητές ναρκωτικών, επιτίθεται σε φοιτητές και πρόσφυγες. Αντί να εξαρθρώσει τις εγκληματικές οργανώσεις, βάζει κοριούς σε οχήματα ανύποπτων πολιτών. Αντί να πατάξει το έγκλημα, καταπατά ατομικά δικαιώματα και ελευθερίες.</p>
      <p>Πρόκειται για πολιτικές επιλογές που εκθέτουν πρώτα απ' όλους την ίδια την αστυνομία και ήδη προκαλούν αντιδράσεις στο εσωτερικό της ΕΛΑΣ από τη μεγάλη πλειοψηφία των αστυνομικών. Πολιτικές επιλογές που όχι μόνο υπονομεύουν τη δημοκρατία, την ασφάλεια και την κοινωνική ειρήνη, αλλά, σε μεγάλο βαθμό, κλονίζουν τη σχέση εμπιστοσύνης που πρέπει να έχει η αστυνομία με τους πολίτες σε ένα σύγχρονο κι ευρωπαϊκό κράτους δικαίου, σε μια σύγχρονη δημοκρατική πολιτεία».</p>
      <hr/>
      <p>
        <b>Με βάση τα παραπάνω, οι βουλευτές του ΣΥΡΙΖΑ, με πρώτους υπογράφοντες τους Ιωάννη Ραγκούση και Όλγα Γεροβασίλη, επερωτούν τον κ. Χρυσοχοΐδη:</b>
      </p>
      <p>«1. Η Κυβέρνηση έχει συναίσθηση για τις συνέπειες που προκαλεί στο πεδίο της κοινωνικής ειρήνης η πρωτοφανής χρήση αστυνομικής βίας και αγριότητας που η ίδια έχει επιλέξει;</p>
      <p>2. Γιατί την ώρα που το ίδιο το Αρχηγείο της ΕΛΑΣ διαβιβάζει στον Εθνικό Μηχανισμό Διερεύνησης Περιστατικών Αυθαιρεσίας αδιαμφισβήτητο οπτικοακουστικό υλικό από τα πρόσφατα περιστατικά, με εντολή, μάλιστα, να διερευνηθεί κατά προτεραιότητα, ο κος υπουργός σπεύδει να βγάλει απαράδεκτα θεσμικά και πολιτικά πορίσματα πως δήθεν τίποτα δεν συνέβη; Πέρα από το να προσβάλει τη νοημοσύνη όλων των Ελλήνων πολιτών, με ποιο δικαίωμα καταργεί το συνταγματικά κατοχυρωμένο και ανεξάρτητο ρόλο του Συνηγόρου του Πολίτη;</p>
      <p>3. Ποια ουσιαστικά μέτρα θα πάρει η κυβέρνηση για την εξάλειψη της αστυνομικής αυθαιρεσίας και την τιμωρία των λίγων παρανομούντων αστυνομικών;</p>
      <p>4. Με ποιο τρόπο προτίθεται να αντιμετωπίσει την καταγγελλόμενη αύξηση της εγκληματικότητας, την υποστελέχωση των αστυνομικών τμημάτων, τα προβλήματα των εργαζομένων αστυνομικών;».</p>
      <related>
        <a href="https://www.nooz.gr/greece/1565128/astynomiki-bia-sta-exarcheia-prospathei-na-mazepsei-ta-asymmazeyta-o-michalis-chrysochoidis"/>
        <a href="https://www.nooz.gr/greece/1565087/astynomiki-bia-sta-exarcheia-erwtisi-sti-boyli-katathetei-o-syriza"/>
        <a href="https://www.nooz.gr/greece/1565081/astynomiki-bia-sta-exarcheia-i-anartisi-tis-synigoroy-tis-oikogeneias-toy-zak-gia-toys-xylodarmoys"/>
        <a href="https://www.nooz.gr/greece/1565048/gerobasili-gia-astynomiki-bia-ayto-ennooysan-oti-den-mporoysan-na-kanoyn-epeidi-den-eichan-kalypsi-epi-kybernisis-syriza"/>
        <a href="https://www.nooz.gr/greece/1565046/diethnis-amnistia-gia-tin-astynomiki-bia-oi-ellinikes-arches-na-steiloyn-xekatharo-minyma-tetoia-peristatika-den-tha-ginoyn-anekta"/>
      </related>
    </article>
  </body>
</html>