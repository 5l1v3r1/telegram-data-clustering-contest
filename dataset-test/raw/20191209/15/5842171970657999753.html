<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362104-latgale-pie-cigaresu-kontrabandista-atrod-nelikumigi-glabatus-ierocus-un-municiju"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T15:33:00+00:00"/>
    <meta property="og:title" content="Latgalē pie cigarešu kontrabandista atrod nelikumīgi glabātus ieročus un munīciju"/>
    <meta property="og:description" content="Valsts robežsardze Krāslavas novadā aizturējusi cigarešu kontrabandistus, un kratīšanā pie viena no vīriešiem atradusi nelikumīgi glabātus ieročus un munīciju, informēja Valsts robežsardze."/>
  </head>
  <body>
    <article>
      <h1>Latgalē pie cigarešu kontrabandista atrod nelikumīgi glabātus ieročus un munīciju</h1>
      <address><time datetime="2019-12-09T15:33:00+00:00">09 Dec 2019, 15:33</time> by <a rel="author">Jauns.lv / LETA</a></address>
      <p>
        <b>Valsts robežsardze Krāslavas novadā aizturējusi cigarešu kontrabandistus, un kratīšanā pie viena no vīriešiem atradusi nelikumīgi glabātus ieročus un munīciju, informēja Valsts robežsardze.</b>
      </p>
      <p>7.decembrī robežsargi Piedrujas pagastā aizturēja divus vīriešus, kuri pārvietoja vairākus melnā polietilēna plēvē ietītus saiņus. Saiņos atradās 100 000 cigarešu ar Baltkrievijas akcīzes markām.</p>
      <p>Veicot kratīšanu pie viena no aizturētajiem - 1956.gadā dzimušā vīrieša dzīvesvietā, robežsargi izņēma vairākus nelikumīgi glabātus ieročus - trīs pistoles, vienstobra medību bisi, paštaisītu šaujamieroci, mašīnpistoli "Sudajeva", kā arī 73 medību, 286 pistoļu un automātu kaujas patronas.</p>
      <p>Pret abiem likumpārkāpējiem sākts kriminālprocess par tabakas izstrādājumu nelikumīgu pārvietošanu personu grupā pēc iepriekšējas vienošanās, savukārt pret 1956.gadā dzimušo vīrieti arī par ieroču un munīcijas nelikumīgu glabāšanu.</p>
      <p>1956.gadā dzimušais Latvijas pilsonis ievietots Valsts policijas izolatorā, bet otram likumpārkāpējam piemērots ar brīvības atņemšanu nesaistīts drošības līdzeklis.</p>
    </article>
  </body>
</html>