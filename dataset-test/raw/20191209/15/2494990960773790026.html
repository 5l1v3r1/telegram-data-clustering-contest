<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/12/09/news/ostia-ospedale-grassi-nome-sant-agostino-1252959/"/>
    <meta property="og:site_name" content="Il Tempo"/>
    <meta property="article:published_time" content="2019-12-09T15:37:00+00:00"/>
    <meta property="og:title" content="Ostia, crociata per cambiare il nome all'ospedale Grassi"/>
    <meta property="og:description" content="&quot;Ospedale di Ostia santo subito nel nome di Sant'Agostino&quot;. Riparte la battaglia per cambiare il nome all'ospedale di via Passeroni, da quello del medico comasco Giovanni Battista Grassi a Sant’Agostino». Ovvero: dallo scienziato (1854-1925) che a cavallo tra i due secoli ..."/>
  </head>
  <body>
    <article>
      <h6 class="kicker">LA BATTAGLIA PER SANT'AGOSTINO</h6>
      <h1>Ostia, crociata per cambiare il nome all'ospedale Grassi</h1>
      <address><time datetime="2019-12-09T15:37:00+00:00">09 Dec 2019, 15:37</time> by <a rel="author">Grazia Maria Coletti</a></address>
      <p>"Ospedale di Ostia santo subito nel nome di <b>Sant'Agostino</b>". Riparte la battaglia per<b> cambiare il nome all'ospedale di via Passeroni, </b>da quello del medico comasco<b> Giovanni Battista Grassi</b> a <b>Sant’Agostino</b>». Ovvero: dallo scienziato (1854-1925) che a cavallo tra i due secoli individuò la zanzara anofele portatrice della malaria che appestava l’Agro Romano, al Dottore della Chiesa (354-430 d.C.) che con la madre dimorò a Ostia Antica e morì vescovo d’Ippona (attuale Algeria).</p>
      <p>A rilanciare è <b>Rinaldo Raganato</b>, oggi 87 anni, che perse la battaglia all'epoca del pentapartito.  E a 41 anni dall’inizio di quell’impresa - era il 1978 e l’ospedale non era ancora nato - oggi si moltiplicano i sostenitori del funzionario del ministero della Sanità in pensione, figlio dell’archeologo Giuseppe (tra i responsabili degli scavi di Ostia Antica), ex consigliere missino della XIII Circoscrizione (l’attuale X Municipio), tra i primi animatori del "Certamen Augustinianum" (gara di latino al liceo classico Anco Marzio) nonché storico presidente dell’associazione "Sant’Agostino" (attiva dal 1960).<br/>«Al mio fianco ho tutti gli abitanti di Ostia, di cui Sant’Agostino è patrono - assicura Raganato - l’idea è quella del baratto: trasferire il nome Grassi al Poliambulatorio di Fiumicino in via Coni Zugna, ancora oggi senza nome. E ribattezzare l’ospedale di Ostia "Sant’Agostino"».</p>
      <p>«Grassi non era cittadino di Ostia, Agostino sì - sottolinea Raganato - Per un anno il Santo ha vissuto qui assieme alla madre Monica (celebre la sua estasi, ndr). Dal 2004 è stato innalzato a patrono della cittadina lidense (quasi dimenticata la ricorrenza il 28 agosto). Una sua statua - continua - è nei giardinetti davanti alla sede del X Municipio. E nel giugno 2017 è stata inaugurata la chiesa di Sant’Agostino Vescovo».</p>
      <p>utto riparte nel 2001 col voto unanime della risoluzione "urgente" del X Municipio, che allora era circoscrizione XIII. Da allora una valanga di consensi. Al Comune di Fiumicino c’è stata la mozione del capogruppo di Autonomia e libertà, Maurizio Ferreri (e altri). Le firme sostenitrici di Asl RmD, Forza Italia al Comune di Roma, Pro loco di Fiumicino, Associazione Polo di Ostia Antica, Comitato Repubbliche Marinare-Duca di Genova, Lions, il Consorzio Fiumara Grande, Gruppo Avis ospedale Grassi, Consorzio Idroscalo, Ostia in Musica, Associazione nazionale Carabinieri, Pro loco Roma Litorale, RistOstia, Associazione Torre San Michele e la onlus Noi e Voi Insieme. E don Salvatore Tantillo, parroco della chiesa Sant’Agostino Vescovo in località Stagni, a Ostia.</p>
      <p>Anche tutte le otto parrocchie del X Municipio. «In prima linea - racconta Raganato - padre Giovanni, parroco di Regina Pacis e monsignor Falbo, di Santa Monica. E le suore Immacolatine, in corso Duca di Genova, le suore del Santissimo e tutti gli istituti religiosi tifano per Sant’Agostino».</p>
      <p>Pare che la questione si sia incagliata in Regione. Ma se oggi cambiare nome all’ospedale sembra questione di vita o di morte perché sin da subito non è stato intitolato al vescovo d’Ippona? «Per ragioni di opportunità politica - ammette Raganato - Dagli anni ’60 mi sono adoperato perché Ostia disponesse di una struttura sanitaria sul lungomare Paolo Toscanelli (oggi anonima Casa della Salute). Venne chiamata Sant’Agostino. I patti erano che il presidio sarebbe stato annesso al nuovo ospedale (inaugurato nell’’85) cui sarebbe stato trasferita l’intitolazione. Invece si giocò una brutta partita ideologica. A quei tempi - rievoca - le vecchie Usl (Unità sanitarie locali, ndr) erano dirette da un Comitato di gestione espressione del pentapartito, che decise che l’ospedale dovesse essere dedicato a un laico, Giovanni Battista Grassi. Col chinino il grande medico salvò la vita dei ravennati mandati a bonificare le terre da Isola Sacra a Maccarese. Però - sibila Raganato - quelle zone rientrano nel Comune di Fiumicino, dov’è sepolto Grassi». Come finirà?<br/>&lt;QM&gt;&lt;SC169&gt;&lt;/CF&gt;riproduzione riservata</p>
    </article>
  </body>
</html>