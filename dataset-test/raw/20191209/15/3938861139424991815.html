<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/celebrities/_nazvali-pershih-dvoh-treneriv-yuvilejnogo-golosu-krayini/942161"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T15:22:00+00:00"/>
    <meta property="og:title" content="Назвали перших двох тренерів ювілейного Голосу країни"/>
    <meta property="og:description" content="Розсекретили імена перших зіркових тренерів ювілейного десятого сезону &quot;Голосу країни&quot;. Ними стали співачка Тіна Кароль, яка перемагала у вокальному проекті чотири рази, та міжнародний артист, минулорічний тренер-переможець Dan Balan, пише ТСН. Їхні прізвища назвали під час зйомок ..."/>
  </head>
  <body>
    <article>
      <h1>Назвали перших двох тренерів ювілейного Голосу країни</h1>
      <address><time datetime="2019-12-09T15:22:00+00:00">09 Dec 2019, 15:22</time> by <a rel="author">Gazeta.ua</a></address>
      <p>Розсекретили імена перших зіркових тренерів ювілейного десятого сезону "Голосу країни".</p>
      <figure>
        <img src="https://static2.gazeta.ua/img2/cache/gallery/942/942161_1_w_1200.jpg?v=1"/>
        <figcaption>Дан Балан та Тіна Кароль знову стануть суддями 10-го "Голосу країни"<cite>Автор: ТСН</cite></figcaption>
      </figure>
      <p>Ними стали співачка Тіна Кароль, яка перемагала у вокальному проекті чотири рази, та міжнародний артист, минулорічний тренер-переможець Dan Balan, пише <a href="https://1plus1.ua/golos-krainy/novyny/tina-karol-ta-dan-balan-stali-trenerami-golosu-kraini-10">ТСН.</a></p>
      <p>Їхні прізвища назвали під час зйомок "Ночі Cуперхітів" ведучі святкового концерту – Руслан Сенічкін та Людмила Барбір.</p>
      <p>Прихильників дуже порадувала новина, адже за розвитком їхніх стосунків під час "Голосу країни-9" стежила вся країна. Зіркам неодноразово приписували роман.</p>
      <figure>
        <img src="https://static2.gazeta.ua/img2/cache/gallery/942/942161_2_w_1200.jpg?v=0"/>
        <figcaption>Дан Балан та Тіна Кароль знову стануть суддями 10-го "Голосу країни"<cite>Автор: ТСН</cite></figcaption>
      </figure>
      <p>Раніше співачка жартома говорила, що своїми компліментами та подарунками Dan Balan намагається її обеззброїти, як суперницю, але харизматичний артист не відступав й продовжував завойовувати серце артистки.</p>
      <p>Під час одного ефіру він подарував їй маленьку м'яку іграшку і назвав Тіну Кароль своїм "кенгурушем", який відтоді став символом їхніх стосунків.</p>
      <p>Днями артисти вперше разом прокоментували свої стосунки. Співак зізнався, що між ними "роман, написаний рукою генія", — і змусив Кароль ніяковіти від почутого.</p>
      <p>Під час концерту "Ніч Суперхітів" зірки за святковим столом приєдналися до гарної традиції обміну подарунками. Dan Balan вирішив натякнути Тіні Кароль на продовження їхньої історії та початок вокального проекту, знову подарувавши їй маленького іграшкового кенгуру.</p>
      <p>"У наших стосунках є особливий символ, це "кенгуруш". Він виник на "Голосі країни". Цим подарунком я хочу нам побажати, щоб ми в новому році нарешті знайшли з тобою те, що так давно шукали", — сказав артист, а ведучі додали, що це було найромантичніше побажання.</p>
      <p>Тіна Кароль теж підготувала для співака сюрприз — маленьку коробочку, на кшталт тих, у яких дарують ювелірні прикраси. Співак пожартував і сказав, що він згоден, вирішивши, що всередині каблучка, яка символізує якусь пропозицію. Втім у коробочці була прикраса у вигляді ключика.</p>
      <p>"Можливо це ключ від серця Тіни, тоді я на нього довго чекав. Це багато що значить для мене", — прокоментував подарунок Dan Balan.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/celebrities/_tina-karol-i-dan-balan-zijshlisya-razom-chim-potishila-para/935096"/>
      </related>
      <p>Телеглядачі каналу 1+1 побачать перші випуски "Голосу країни-10" вже 19 січня.</p>
      <p>Імена інших тренерів поки що тримаються в секреті, але продюсери інтригують змінами, адже ювілейний сезон обіцяє бути особливо потужним. "Голос країни-10" стане головною битвою епохи за найкращих вокалістів.</p>
      <blockquote>Кароль та Балан були суддями на проекті "Голос країни" та <a href="https://gazeta.ua/articles/celebrities/_mriyi-fanativ-zbulis-tina-karol-i-dan-balan-zijdutsya-razom/934687">викликали багато обговорень глядачів</a>. Фанати припускали, що у співаків роман.</blockquote>
    </article>
  </body>
</html>