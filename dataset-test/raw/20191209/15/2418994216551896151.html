<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/koinwnia/article/diki-29xronis-gia-to-foniko-sto-korwpi--min-skotwneis-ti-mama-mas"/>
    <meta property="og:site_name" content="The TOC"/>
    <meta property="article:published_time" content="2019-12-09T15:46:53+00:00"/>
    <meta property="og:title" content="Δίκη 29χρονης για το φονικό στο Κορωπί- Μην σκοτώνεις τη μαμά μας"/>
    <meta property="og:description" content="Ξεκίνησε η δίκη της 29χρονης για το φονικό στο Κορωπί- Μην σκοτώνεις τη μαμά μας φώναζαν τα παιδιά"/>
  </head>
  <body>
    <article>
      <h1>Δίκη 29χρονης για το φονικό στο Κορωπί- Μην σκοτώνεις τη μαμά μας</h1>
      <h2>Ξεκίνησε η δίκη της 29χρονης για το φονικό στο Κορωπί- Μην σκοτώνεις τη μαμά μας φώναζαν τα παιδιά</h2>
      <address>
        <time datetime="2019-12-09T15:46:53+00:00">09 Dec 2019, 15:46</time>
      </address>
      <p>Ξεκίνησε ενώπιον του Μικτού Ορκωτού Εφετείου η δίκη της 29χρονης που σκότωσε το 2016 την 35χρονη σύζυγο του εραστή της στο σπίτι του θύματος στο Κορωπί, υπόθεση για την οποία σε πρώτο βαθμό έχει καταδικαστεί σε ισόβια κάθειρξη.</p>
      <p>Η 29χρονη είχε μακροχρόνια σχέση με τον σύζυγο της 35χρονης και είχε αποκτήσει μαζί του δύο παιδιά .Σύμφωνα με την κατηγορία στις 3 Αυγούστου 2016 είχε πάει στο σπίτι της 35χρονης, στην αυλή του οποίου της επιτέθηκε με μαχαίρι, χτυπώντας την έξι φορές, επίθεση που έγινε μπροστά στα δύο ανήλικα παιδιά του θύματος.</p>
      <p>Η κατηγορουμένη ανακοίνωσε στο δικαστήριο δια του δικηγόρου της ότι αποδέχεται την πράξη της ανθρωποκτονίας πλην όμως αρνείται πως τελέστηκε σε ήρεμη ψυχική κατάσταση.</p>
      <p>Η διαδικασία ξεκίνησε με την κατάθεση της αδελφής του θύματος , που δήλωσε παράσταση Πολιτικής Αγωγής, η οποία αναφερόμενη στην 29χρονη είπε πως της είχε γίνει εμμονή όχι μόνο να χωρίσει ο εραστής της από την γυναίκα του αλλά και να "εξαφανίσει" την 35χρονη αντίζηλο της. Επεσήμανε πως "Η κατηγορουμένη από το 2014 ενοχλούσε την αδελφή μου" και αναφέρθηκε στην επίμαχη ημέρα:</p>
      <p>"Χτύπησε το τηλέφωνό μου και άκουσα την αδελφή μου να εκλιπαρεί για βοήθεια. Τα παιδιά ακούγονταν να φωνάζουν από μέσα: «μην σκοτώνεις τη μαμά μας»". Το πρώτο πρόσωπο, το οποίο σκεφτήκαμε εγώ και άνδρας μου, ήταν η κατηγορουμένη γιατί γνωρίζαμε ότι αδελφή μου δεχόταν απειλές. Τα παιδιά είδαν την αδελφή μου κάτω και από πάνω της την κατηγορουμένη να την μαχαιρώνει".</p>
      <p>Σύμφωνα με την μάρτυρα, το θύμα είχε πάει πολλές φορές στο Αστυνομικό Τμήμα προκειμένου να διαμαρτυρηθεί για τη συμπεριφορά της κατηγορουμένης, φοβούμενη για την ίδια αλλά και για τα παιδιά της.</p>
      <p>Άλλη εικόνα για όσα προηγήθηκαν της δολοφονίας, έδωσε με την κατάθεση του ο πατέρας της 29χρονης, ο οποίος είπε πως το θύμα ήταν αυτό που ενοχλούσε την κόρη του. Ο μάρτυρας αναφέρθηκε σε περιστατικό όπου το θύμα είχε πάει στο σπίτι τους φωνάζοντας και βρίζοντας και υποστήριξε πως η κόρη του φοβόταν. Είπε επίσης πως θεωρεί ότι την επίμαχη μέρα έγινε "μαλλιοτράβηγμα" των δύο γυναικών και πως η κόρη του μέσα στον πανικό της χρησιμοποίησε το μαχαίρι.</p>
      <p>Ο μάρτυρας είπε πως ο πρώην σύζυγος του θύματος είναι πλέον ζευγάρι με την κόρη του "πηγαίνει και την βλέπει στην φυλακή… έρχεται και στο σπίτι και βλέπει τα παιδάκια".</p>
      <p>Οι γιατροί του Κέντρου Υγείας που είχε μεταφερθεί το θύμα μετά την επίθεση, κατέθεσαν πως η 35χρονη ήταν ήδη νεκρή με τραύματα και στους δύο πνεύμονες όταν την δέχθηκαν στο νοσοκομείο.</p>
    </article>
  </body>
</html>