<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/uzsienyje/35536-prancuzijoje-streikas-toliau-paralyziuoja-transporto-sistema"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:30:31+00:00"/>
    <meta property="og:title" content="Prancūzijoje streikas toliau paralyžiuoja transporto sistemą"/>
    <meta property="og:description" content="Sumaištis Prancūzijos transporto sistemoje pirmadienį dar labiau padidėjo, profesinėms sąjungoms penktą dieną tęsiant streiką prieš prezidentą Emmanuelį Macroną (Emanuelį Makroną) ir jo pensijų reformos planus, kuriuos vyriausybė turėtų paskelbti vėliau šią savaitę."/>
  </head>
  <body>
    <article>
      <h1>Prancūzijoje streikas toliau paralyžiuoja transporto sistemą</h1>
      <address>
        <time datetime="2019-12-09T15:30:31+00:00">09 Dec 2019, 15:30</time>
      </address>
      <figure>
        <img src="http://budas.lt/images/gruodis/sistem.jpg"/>
      </figure>
      <p>Sumaištis Prancūzijos transporto sistemoje pirmadienį dar labiau padidėjo, profesinėms sąjungoms penktą dieną tęsiant streiką prieš prezidentą Emmanuelį Macroną (Emanuelį Makroną) ir jo pensijų reformos planus, kuriuos vyriausybė turėtų paskelbti vėliau šią savaitę.</p>
      <p>Prisidėjęs autobusų vairuotojų streikas dar labiau apsunkino susisiekimą Paryžiuje, kur įprastu režimu veikė vos dvi iš 16 metropoliteno linijų ir susidarė į darbą skubančių žmonių automobilių spūstys.</p>
      <p>Paryžiaus rajone pirmadienį susidariusios spūstys iš viso nusidriekė per daugiau nei 600 kilometrų – daugiau nei dvigubai daugiau nei paprastai, skelbia eismo spūstis rodanti svetainė „Sytadin“.</p>
      <p>Praėjusią savaitę daugelis žmonių buvo nusprendę dirbti iš namų ir į darbo vietą turėjo sugrįžti tik šią savaitę, turinčią parodyti, kaip visuomenė palaiko streikuojančiuosius.</p>
      <p>Laikraštyje „Journal du Dimanche“ sekmadienį paskelbtos apklausos rezultatai rodo, kad 53 procentai prancūzų palaiko streiką arba supranta streikuojančiųjų reikalavimus. Per savaitę šis skaičius išaugo šešiais procentiniais punktais.</p>
      <p>Profesinės sąjungos antradienį organizuoja antrą masinių protestų dieną. Trečiadienį vyriausybė turėtų atskleisti savo siūlomos reformos detales. Jos siūloma vienintelė taškais grįsta pensijų schema panaikins dešimtis darbuotojams palankesnių pensijų planų, kuriais naudojosi, traukinių mašinistai, jūrininkai, teisininkai ir kitų profesijų atstovai.</p>
      <p>Pasak reformos kritikų, dėl šios reformos milijonai žmonių privačiame ir viešajame sektoriuje bus priversti dirbti gerokai ilgiau nei iki 62 metų – oficialaus pensinio amžiaus – arba neteks anksčiau turėtų privilegijų. Nors E. Macronas žada, kad oficialus 62 metų pensinis amžius liks nepakitęs.</p>
      <p>Spaudimą vyriausybei dar labiau padidino pirmadienį pasirodęs pranešimas, kad deryboms su profesinėmis sąjungomis vadovaujantis Jeanas-Paulis Delevoye (Žanas Polis Delvua) savo vėliausioje pajamų deklaracijoje nenurodė, kad priklauso vieno draudimo specialistų mokymų instituto tarybai.</p>
      <p>Pirmadienį J.-P. Delevoye prisipažino padaręs klaidą ir sakė, jog jau atsisakė neatlygintinų pareigų taryboje, kad „užbaigtų šią diskusiją“.</p>
      <p>Redaktorius: Raimondas Čiuplys</p>
      <footer>Paryžius, gruodžio 9 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>