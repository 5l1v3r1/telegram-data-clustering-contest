<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_demontuyut_fontan_pered_opernym_teatrom_332715.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="У Львові демонтують фонтан перед Оперним театром"/>
    <meta property="og:description" content="У Львові на площі перед Оперним театром проведуть ремонт площі та облаштують новий сухий фонтан. Вже розпочалися роботи з демонтажу старого фонтану. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>У Львові демонтують фонтан перед Оперним театром</h1>
      <h2>У Львові на площі перед Оперним театром проведуть ремонт площі та облаштують новий сухий фонтан. Вже розпочалися роботи з демонтажу старого фонтану. Про це Гал-інфо повідомили у прес-службі ЛМР.</h2>
      <address>
        <time datetime="2019-12-09T15:39:00+00:00">09 Dec 2019, 15:39</time>
      </address>
      <figure>
        <img src="https://galinfo.com.ua/media/gallery/intxt/d/e/demontazfontan.jpg"/>
        <figcaption>У Львові демонтують фонтан перед Оперним театром</figcaption>
      </figure>
      <p>Демонтаж виконує підрядна організація на замовлення Галицької РА. Натомість проект облаштування нового фонтану виконаний на замовлення управління архітектури та урбаністики ЛМР, а профінансує роботи благодійний фонд ʺСокар Благоʺ.</p>
      <p>ʺВідбувався архітектурний конкурс і рішення, якою має бути площа перед Оперним театром, було знайдено в рамках конкурсу. Вся площа символічно буде оформлена у вигляді скрипки. Після робіт площа набуде цілісного вигляду, де основним об’єктом є театр. На площі облаштують новий фонтан. Існуючий демонтують. Особлива увага буде приділена місцям для перебування людей — буде облаштовано лавки вздовж пр. Свободи, а інтенсивний рух буде мінімізовано за допомогою нових елементів благоустрою та додаткових зелених насаджень.</p>
      <p>Повністю площа буде завершена до кінця наступного року. Тобто наступного року взимку ми вже по-іншому зможемо використовувати цю площу. Впродовж року на площі діятиме фонтан, а взимку, коли він буде відключений, площу можна використовувати для різного роду подій.</p>
      <p>Ми бачимо наскільки добре працює фонтан на пл. Митній, діти завжди там бігають, тому передбачаємо такий самий ефект і тутʺ, — розповів Антон Коломєйцев, начальник управління архітектури та урбаністики ЛМР.</p>
      <p>За його словами замовником проектних робіт є управління архітектури та урбаністики ЛМР, а фінансуватиме проведення робіт благодійний фонд ʺСокар-Благоʺ.<br/><br/>ʺЦей проект ми задумали ще у 2015 р, але в силу певних обставин його призупинили, і приступаємо до його реалізації саме зараз. Ми повністю фінансуємо цей проект. Це буде приблизно 1,5 млн. доларів. Сподіваємо, що наступного року зробимо подарунок для міста — новий фонтан і оновлену площу.</p>
      <p>Відзначу, що політика ʺСокарʺ не просто вести бізнес в країні, але й бути присутнім у цій країні і в соціальних проектах. Тому це вже не перший проект в Україні, який ми робимоʺ, — наголосив Азі Асланов, голова благодійного фонду ʺСокар-Благоʺ.</p>
      <p>Проект реконструкції фонтану та площі розробили київські архітектори. Автори: Іван Юнаков, Андрій Карпов, Ярослав Катрич, Максим Астрейко, Володимир Томіленко.</p>
      <p>При розробці проекту реконструкції площі навпроти оперного театру автори поставили перед собою 3 основні завдання:</p>
      <p>1) Зробити її сучасною та цікавою в контексті навколишньої забудови і підкреслити архітектуру головного фасаду оперного театру, який є бездоганним акцентом площі.</p>
      <p> 2) Змінити філософію фонтану, зробивши його сухим, щоб нічого не перешкоджало огляду театру з протилежного боку площі. У холодну пору року фонтан відключать, і він перетвориться на пішохідну зону, яка може бути також використана для встановлення ялинки або сцени для проведення міських заходів.</p>
      <p>3) Створити новий імідж площі шляхом залучення творчої еліти. Для цього пропонується повністю звільнити її від атракціонів і МАФів, встановити зручні лавочки, вбудовані в парапети зелених зон, з розетками для зарядки ноутбуків і телефонів. Велика кількість посаджених дерев і чагарників візуально відмежує площу від галасливих доріг і вітру, дозволить комфортно провести вільний час. З'являться також безкоштовний wi-fi з онлайн бібліотекою, інформаційні бокси, будуть встановлені велопарковки.</p>
      <p> Обрис площі — силует скрипки, гриф якої примикає до оперного театру. Струни виконані азбукою Морзе з RGB LED підсвічуванням і читаються, як ʺМісце можливостей. Відкритий для світу. Львів — місто кохання. Місто вільних людей.</p>
      <p>Міні-метеостанція, розроблена інженерами, буде регулювати напір і висоту струменя фонтану залежно від погоди і сили вітру. Синхронізація фонтану з оперним театром дозволить насолодитися виставою не тільки всередині театру, а й ззовні. Фонтан стане частиною сценічної опери, завдяки тому, що струмені води з форсунок паралельно ʺзаграютьʺ як еквалайзери. У темний час доби фонтан буде підсвічуватися RGB LED підсвічуванням малого споживання. У гранітному мощенні, виконаному в двох кольорах: сірому і темно-сірому, також будуть встановлені лінійні LED підсвічування, які будуть висвітлювати площу в темний час доби.</p>
      <p>Зараз на площі перед Оперним театром розпочалися роботи з встановлення огорожі довкола існуючого фонтану та його демонтаж.</p>
      <p>ʺГалицька районна адміністрація та благодійний фонд ʺСокар Благоʺ уклали Меморандум про співпрацю щодо спорудження ʺсухогоʺ фонтану на площі перед Оперним театром.</p>
      <p>Зараз триває обгородження території будівельного майданчика і розпочаті роботи з демонтажу старого фонтану. До кінця сьогоднішнього дня обгородження має бути встановлено і наступного тижня демонтаж основних елементів фонтану плануємо завершити. Існуючий фонтан буде передано у Стрийський парк.</p>
      <p>Коли ми демонтуємо існуючий фонтан, тоді до робіт приступить компанія, на замовлення ʺСокар-Благоʺ. Найперше вони розпочнуть земляні роботи по облаштуванню інженерних мереж, облаштуванню технологічних приміщень для нового фонтануʺ, — розповів Андрій Зозуля, голова Галицької РА.</p>
      <p>Нагадаємо, існуючий фонтан біля Оперного театру було облаштовано у 2008 році.</p>
      <p>17.03.2016 р сесія Львівської міської ради прийняла № 350 ʺПро спорудження „сухого“ фонтану перед Львівським національним академічним театром опери та балету ім. С. Крушельницької на пр. Свободиʺ. 20.06 2019 р в ухвалу внесли зміни.</p>
      <p>Нагадаємо, як писало Гал-інфо,  з 20 листопада у Львові <a href="https://galinfo.com.ua/news/vid_zavtra_u_lvovi_prypynyat_robotu_fontaniv_331083.html">призупинили роботу фонтанів</a>.<br/><br/> </p>
    </article>
  </body>
</html>