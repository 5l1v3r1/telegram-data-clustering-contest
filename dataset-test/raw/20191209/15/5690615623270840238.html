<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840313-noviy-golovniy-diplomat-yes-vvazhaye-scho-yevropi-treba-chastishe-govoriti-movoyu-sili"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T15:32:00+00:00"/>
    <meta property="og:title" content="Новий головний дипломат ЄС вважає, що Європі треба частіше говорити мовою сили"/>
    <meta property="og:description" content="КИЇВ. 9 грудня. УНН. Новий верховний представник ЄС із зовнішньої та безпекової політики Жозеп Боррель виступає за діалог Європи з позиції сили. Він вважає …"/>
  </head>
  <body>
    <article>
      <h1>Новий головний дипломат ЄС вважає, що Європі треба частіше говорити мовою сили</h1>
      <address><time datetime="2019-12-09T15:32:00+00:00">09 Dec 2019, 15:32</time> by <a rel="author">Наталія Рябцева</a></address>
      <p><b>КИЇВ. 9 грудня. УНН.</b> Новий верховний представник ЄС із зовнішньої та безпекової політики Жозеп Боррель виступає за діалог Європи з позиції сили. Він вважає, що Євросоюз має обрати - бути гравцем чи майданчиком для ігор. Про це повідомляє <b>УНН</b> із посиланням на <a href="https://www.dw.com/uk/%D0%B3%D0%BE%D0%BB%D0%BE%D0%B2%D0%BD%D0%B0/s-9874">DW</a>.</p>
      <p>Так, напередодні зустрічі міністрів закордонних справ ЄС у понеділок, Боррель заявив, що Європі треба частіше говорити мовою сили.</p>
      <p>"Нам треба частіше говорити мовою сили - не для завойовування, а для сприяння більш мирному, а також заможнішому і справедливішому світу", - сказав Боррель.</p>
      <p>За його словами, наразі світ переживає відродження геостратегічної конкуренції між Китаєм, Росією та США у розпал великої гри з позиції сили. Тож Євросоюз тепер має обрати, чи "він хоче бути гравцем чи радше майданчиком для гри".</p>
      <p>Він також зазначив, що ЄС справедливо претендує на роль зразкової "м'якої сили". Водночас його союзники робили спроби перетворити його із моделі "м'якої на жорстку силу".</p>
      <p>"Торгівля, технології, гроші та дані використовуються як зброя", - розповів Боррель.</p>
      <p>На його думку, у цю гру не можна грати, але й ігнорувати її не можна.</p>
      <p>"Тому нам потрібно вміти не тільки реагувати, але діяти і протидіяти за необхідності", - наголосив новий головний дипломат ЄС.</p>
      <p>Зазначається, що основною передумовою для цього повинна бути співпраця та згуртованість.</p>
      <p>Боррель наголосив, що для досягнення успіху потрібно прагнути до внутрішньої єдності та згуртовано боротися за успіх, адже поодинці жодна країна ЄС не зможе досягти своїх цілей.</p>
      <p>Як повідомлялося раніше в <b>УНН</b>, кандидат на посаду Високого представника ЄС із закордонних справ і політики безпеки Жозеп Боррель <a href="https://www.unn.com.ua/ru/news/1829857-borrel-pidtverdiv-nezminnist-pidkhodiv-yes-schodo-zastosuvannya-sanktsiy-do-rosiyi-mzs">підтвердив незмінність підходів ЄС</a> щодо застосування санкцій щодо Росії з метою повного виконання Мінських домовленостей, а також відновлення суверенітету і територіальної цілісності України.</p>
    </article>
  </body>
</html>