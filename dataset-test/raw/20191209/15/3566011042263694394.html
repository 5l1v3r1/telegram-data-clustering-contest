<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553398.html/%d9%82%d8%b7%d8%b9-%d8%af%d8%b3%d8%aa-%d9%87%d8%a7%db%8c-%d9%be%d8%b4%d8%aa-%d9%be%d8%b1%d8%af%d9%87-%d8%a7%d9%82%d8%aa%d8%b5%d8%a7%d8%af--%d8%a7%d8%b5%d9%84%db%8c-%d8%aa%d8%b1%db%8c%d9%86-%d8%b1%d8%a7%d9%87%da%a9%d8%a7%d8%b1-%d8%b1%d9%81%d8%b9-%d8%b1%da%a9%d9%88%d8%af-%d8%aa%d9%88%d8%b1%d9%85%db%8c-%d8%a7%d8%b3%d8%aa"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T15:27:00+00:00"/>
    <meta property="og:title" content="قطع دست‌های پشت پرده اقتصاد، اصلی‌ترین راهکار رفع رکود تورمی است"/>
    <meta property="og:description" content="نماینده ادوار گذشته مجلس گفت: بودجه کشور باید وابسته به مدیریت اقتصادی و اجرایی باشد که متاسفانه دولت دوازدهم توان اجرای آن را ندارد."/>
  </head>
  <body>
    <article>
      <h1>قطع دست‌های پشت پرده اقتصاد، اصلی‌ترین راهکار رفع رکود تورمی است</h1>
      <h2>نماینده ادوار گذشته مجلس:</h2>
      <address>
        <time datetime="2019-12-09T15:27:00+00:00">09 Dec 2019, 15:27</time>
      </address>
      <p>نماینده ادوار گذشته مجلس گفت: بودجه کشور باید وابسته به مدیریت اقتصادی و اجرایی باشد که متاسفانه دولت دوازدهم توان اجرای آن را ندارد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>؛ روز گذشته دولت بودجه سال 99 را به مجلس تقدیم کرد و حسن روحانی رئیس جمهور در دفاع از کلیات بودجه به غیر وابسته بودن آن به نفت اشاره و بودجه سال 99 را ایستادگی و استقامت در برابر تحریم ها خواند.</p>
      <p>محسن صرامی فروشانی نماینده ادوار گذشته مجلس در این خصوص به خبرنگار راه آرمان گفت: جای تاسف دارد که در بودجه سال آینده 50 هزار میلیارد تومان از درآمدها، از طریق فروش اموال دولتی به بودجه تزریق می شود.</p>
      <p>وی افزود: می توان گفت در نظر گرفتن چنین بودجه ای بسیار بدتر از بودجه وابسته به نفت است، در حالیکه امروز کشور ما نیازمند نگارش بودجه ای وابسته به مدیریت است و نه بودجه های عدم وابسته به نفت و درآمدهایی که از راه فروش املاک دولت حاصل می شود.</p>
      <p>این کارشناس مسائل اقتصادی مطرح کرد: این بودجه یک بودجه ضد تحریم نیست و کسری بودجه در همان ماه های ابتدایی سال 99 آشکار خواهد شد.</p>
      <p>صرامی فروشانی بیان داشت: زمانی که کشور در حالت رکود تورمی قرار دارد، گردش پول وجود ندارد و عواملی همچون تغییرات بسیار شدید نرخ ارز و تغییر سریع سیاست های کلان اقتصادی پایه های اقتصاد را تحت تاثیر قرار می دهد، در نتیجه مردم پولی ندارد که املاک دولت را خریداری کنند و در نهایت 50 هزار میلیارد تومان از درآمدهای دولت احصا نمی شود.</p>
      <p>نماینده ادوار گذشته مجلس ادامه داد: از سوی دیگر اختصاص 48 هزار میلیارد تومان به درآمدهای نفتی بدین معنی است که دولت تصمیم ندارد بودجه را از سیطره نفت نجات دهد و تنها 2 هزار میلیارد تومان در بودجه تفاوت بین وابستگی و عدم وابستگی به نفت قائل شده است.</p>
      <p>
        <b>بودجه سال 99 تنها دور زدن افکار اقتصادی جامعه توسط دولت است</b>
      </p>
      <p>وی یادآور شد: این اقدام دولت تنها دور زدن افکار اقتصادی جامعه است و محتمل است که بودجه کشور باید وابسته به مدیریت اقتصادی و اجرایی باشد که متاسفانه دولت دوازدهم توان اجرای آن را ندارد.</p>
      <p>این کارشناس مسائل اقتصادی با اشاره به افزایش ناگهانی نرخ بنزین و تاثیر آن بر اقتصاد، عنوان کرد: اقتصاد کشور ما نیازمند اجرای دو برنامه مدون است، در ابتدا باید حداقل به مدت 6 ماه در زمینه از بین بردن رکود حاکم بر اقتصاد تحقیق و بررسی صورت گیرد تا بتوانیم رکود را از بین برده و در نتیجه، گردش پول پر قدرت در چرخه اقتصاد کشور انجام شود.</p>
      <p>صرامی فروشانی ابراز داشت: در صورت انجام این اقدام اقتصاد رونق پیدا می کند و تورم از جامعه رخت بر می بندد و کمرنگ می شود.</p>
      <p>
        <b>قطع دست های پنهان دخیل در اقتصاد راهکار دولت برای رفع رکود تورمی</b>
      </p>
      <p>نماینده ادوار گذشته مجلس تاکید کرد: مسئولان امر اقداماتی در کشور انجام می دهند اما غافل از این هستند که در حال حاضر کشور ما در بدترین نوع شرایط اقتصادی یعنی رکود تورمی قرار دارد و تا زمانی که این رکود و تورم از بین نرود همه شعارهای دولت دست نیافتنی خواهد بود.</p>
      <p>وی افزود: یکی از راه حل های از بین بردن رکود این است که به بازار اجازه داده شود تا قدرت خود به همراه پول قدرتمند را وارد سیستم اقتصادی کلان کشور کند و خصوصی سازی را کمتر به سمت خصولتی سوق دهد.</p>
      <p>این کارشناس اقتصادی تصریح کرد: دولت باید دست های پنهان در اقتصاد کشور که به وفور وجود دارند را شناسایی کرده و آن ها را از سیاست گذاری های کلان کشور کوتاه کند تا زمینه برطرف کردن شرایط رکود تورمی مهیا شود.</p>
      <p>صرامی فروشانی یادآور شد: در این زمان است که می توان گفت تحریم ها هیچ اثری بر بدنه اقتصادی کشور و خانوارها ندارد.</p>
      <p>نماینده ادوار گذشته مجلس اظهار داشت: در شرایطی که سیاست کلان کشور ما استکبار ستیزی و مقابله با سیاست های خصمانه آمریکا و اروپا است، به صورت ناخودآگاه تحریم های آن ها در بدنه اقتصاد ما ریشه می کند از این رو مجبور به اتخاذ برنامه های کوتاه مدت و بلند مدت برای اقتصاد هستیم.</p>
      <p>وی ادامه داد: متاسقانه در کشور ما مدیری که این برنامه ها را اتخاذ کند و سیاست گذاری کلان و قوی باشد نداریم، زمانی که رهبر معظم انقلاب سیاست های اقتصادی کلان کشور را مبتنی بر اقتصاد مقاومتی می دانند و ریز فاکتورهای این نوع از اقتصاد را بیان می کنند دولت موظف است سیاست گذاری هایی که مبتنی بر ابلاغ های رهبر انقلاب و منطبق با اصول قانون اساسی است، اتخاذ کند.</p>
      <p>
        <b>هیچ یک از سیاست‌های اتخاذ شده توسط دولت مبتنی بر سیاست‌های کلان و ابلاغی نیست</b>
      </p>
      <p>این کارشناس اقتصادی بیان کرد: متاسفانه هیچ یک از سیاست های دولت مبتنی بر این سیاست های کلان و ابلاغی نیست از این رو تفکرات چندگانه، تضادها و تعارض های ایجاد شده در نحوه اداره اقتصاد کشور، ما را به قهقرا می کشاند.</p>
      <p>صرامی فروشانی خاطرنشان کرد: اگر همه ما فارغ از احزاب و گروه ها سر یک میز بنشینیم و از تفکرات دانشگاهی و حوزوی آشکار به علم اقتصاد  برای ارائه پیشنهاد دعوت شود قطعا قادر به دور زدن تحریم ها هستیم.</p>
      <p>نماینده ادوار گذشته مجلس در پایان ابراز داشت: در این صورت است که تحریم ها قادر به آسیب بر بدنه اقتصاد کشور نیستند، دشمنان پول خواهی و زندگی خواهی ایرانیان را هدف قرار نداده اند بلکه با سو استفاده از خلا مدیریتی به دنبال تحقق اهداف خود هستند.</p>
      <p>انتهای پیام/</p>
    </article>
  </body>
</html>