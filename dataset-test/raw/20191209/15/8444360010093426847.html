<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/mitsotakis-kalesma-se-amerikanous-ependytes-nea-epoxi-eykairion-anatellei-stin-ellada/2932793/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T15:26:49+00:00"/>
    <meta property="og:title" content="Μητσοτάκης: Κάλεσμα σε Αμερικανούς επενδυτές! “Νέα εποχή ευκαιριών ανατέλλει στην Ελλάδα”"/>
    <meta property="og:description" content="Κάλεσμα στους επενδυτές που συμμετείχαν στο 21o «Annual Capital Link Invest in Greece Forum» στη Νέα Υόρκη έστειλε μέσω video ο πρωθυπουργός Κυριάκος Μητσοτάκης. «Στην Ελλάδα ανατέλλει μία νέα εποχή οικονομικών ευκαιριώ» είπε σε βιντεοσκοπημένο μήνυμά του και ζήτησε από τους επενδυτές να βάλουν στην «ατζέντα» τους την ελληνική οικονομία, εξετάζοντας «τις ευκαιρίες που εμφανίζονται υπό το πρίσμα της πληθώρας των μεταρρυθμίσεων που λαμβάνουν χώρα»."/>
  </head>
  <body>
    <article>
      <h1>Μητσοτάκης: Κάλεσμα σε Αμερικανούς επενδυτές! “Νέα εποχή ευκαιριών ανατέλλει στην Ελλάδα”</h1>
      <h2>Κάλεσμα στους επενδυτές που συμμετείχαν στο 21o «Annual Capital Link Invest in Greece Forum» στη Νέα Υόρκη έστειλε μέσω video ο πρωθυπουργός Κυριάκος Μητσοτάκης. «Στην Ελλάδα ανατέλλει μία νέα εποχή οικονομικών ευκαιριώ» είπε σε βιντεοσκοπημένο μήνυμά του και ζήτησε από τους επενδυτές να βάλουν στην «ατζέντα» τους την ελληνική οικονομία, εξετάζοντας «τις ευκαιρίες που εμφανίζονται υπό το πρίσμα της πληθώρας των μεταρρυθμίσεων που λαμβάνουν χώρα».</h2>
      <address><time datetime="2019-12-09T15:26:49+00:00">09 Dec 2019, 15:26</time> by <a rel="author">Newsit Newsroom</a></address>
      <p>Κατά τη διάρκεια του μηνύματός του, ο Κυριάκος Μητσοτάκης αναφέρθηκε στην ταχεία υλοποίηση ενός προγράμματος διαθρωτικών αλλαγών που αποσκοπεί στη βελτίωση της ευκολίας του επιχειρείν στη χώρα. Παράλληλα, στάθηκε στο γεγονός ότι υπάρχει η απαραίτητη κοινωνική συναίνεση για αυτό το πρόγραμμα, καθώς για πρώτη φορά παρατηρείται μία μεταστροφή της ελληνικής κοινής γνώμης απέναντι στις επενδύσεις και τις μεταρρυθμίσεις γενικότερα.</p>
      <p>«Κατά τα χρόνια της οικονομικής κρίσης, οι Έλληνες πολίτες συνειδητοποίησαν ότι οι πολιτικές που εμποδίζουν τις επενδύσεις και υπονομεύουν τις προοπτικές της ανάπτυξης οδηγούν τελικά σε αδιέξοδο. Το σημερινό επιχειρηματικό κλίμα στην Ελλάδα χαρακτηρίζεται από μία συντριπτική υποστήριξη για τις ξένες επενδύσεις. Η εξέλιξη αυτή αντικατοπτρίζεται σε πολυάριθμες έρευνες, που εντοπίζουν υψηλά ποσοστά έγκρισης για τις πρωτοβουλίες της κυβέρνησης που συνδέονται με τη δημιουργία ενός φιλικότερου επιχειρηματικού περιβάλλοντος. Αυτό δεν πρέπει να αποτελεί έκπληξη», σημείωσε ο κ. Μητσοτάκης.</p>
      <related>
        <a href="https://www.newsit.gr/ellada/ellada-ksana-3-000-eyro-elaxisti-amoivi-gia-ton-epanapatrismo-ellinon-epistimonon/2932780/"/>
      </related>
      <p>Σε αυτό το σημείο, τόνισε ότι η Ελλάδα έχει μία σταθερή κυβέρνηση με ορίζοντα τετραετίας. Για τη μεταρρυθμιστική εντολή που έχει λάβει, προσπάθησε να δείξει ότι οι αλλαγές, οι οποίες επιχειρούνται, διαθέτουν την απαραίτητη δημοκρατική νομιμοποίηση. Όπως, μάλιστα, παρατήρησε, η κυβέρνηση φέρει την ιδιοκτησία αυτών των μεταρρυθμίσεων, καθώς αποτελούσαν τη βάση του εκλογικού προγράμματός της.</p>
      <p>«Σε αντίθεση με αυτό που ήταν ο γενικός κανόνας στην Ελλάδα, η σημερινή κυβέρνηση ήρθε στην εξουσία χωρίς να δώσει κενές υποσχέσεις για παροχές και άλλες χάρες στο εκλογικό Σώμα. Αντ’ αυτού, επικεντρώθηκε στο να παρουσιάσει μία ατζέντα βαθιών διαρθρωτικών μεταρρυθμίσεων που θα μεταμόρφωναν την ελληνική οικονομία προς το καλύτερο. Και κάνοντας αυτό, κέρδισε σχεδόν το 40% της λαϊκής ψήφου και μία σαφή πλειοψηφία στο Κοινοβούλιο», επισήμανε ο Έλληνας πρωθυπουργός.</p>
      <p>Στη συνέχεια υπογράμμισε ότι η αισιοδοξία επιστρέφει στην ελληνική οικονομία παρά τις αναταράξεις που παρατηρούνται στη παγκόσμια οικονομία. Υπό αυτό το πρίσμα, μίλησε για το καταναλωτικό κλίμα αλλά και το κλίμα της αγοράς, τα οποία έχουν ανακάμψει σε προ κρίσης επίπεδα: «Το καταναλωτικό κλίμα στην Ελλάδα έφτασε πρόσφατα στο υψηλότερο επίπεδό από το 2000 και συνεχίζει να παραμένει πολύ υψηλό. Το κλίμα της αγοράς βρίσκεται κοντά στο υψηλότερο επίπεδο από το 2007».</p>
      <related>
        <a href="https://www.newsit.gr/politikh/mitsotakis-simantikotati-kainotomia-i-ethniki-arxi-diafaneias/2932518/"/>
      </related>
      <p>Τέλος, ο κ. Μητσοτάκης τόνισε τον ρόλο που διαδραματίζει το «Annual Capital Link Invest in Greece Forum» ως μία πηγή πληροφόρησης για την παγκόσμια επιχειρηματική κοινότητα. «Είμαι πεπεισμένος ότι το 21ο Φόρουμ θα συμβάλει στη προσπάθειά μας να πείσουμε τις επιχειρήσεις ότι η κατάλληλη στιγμή για να επενδύσουν στην Ελλάδα είναι τώρα», σημείωσε.</p>
      <h3>Σταϊκούρας: Δυναμική επανεκκίνηση για την ελληνική οικονομία</h3>
      <p>Για τη δυναμική επανεκκίνηση της ελληνικής οικονομίας μίλησε, από την πλευρά του, ο υπουργός Οικονομικών, Χρήστος Σταϊκούρας. Όπως μάλιστα εξήγησε, η κυβέρνηση κινείται στη βάση ενός συνεκτικού σχεδίου που έχει ως στόχο να αποκαταστήσει, βήμα προς βήμα, την οικονομική κανονικότητα στη χώρα.</p>
      <p>«Στο πλαίσιο αυτό, από τις 7 Ιουλίου η Ελλάδα αναμφισβήτητα έκανε μια δυναμική επανεκκίνηση. Η εμπιστοσύνη και η αξιοπιστία αποκαθίστανται, το οικονομικό κλίμα βελτιώνεται, τόσο η πολιτική σταθερότητα όσο και η ρεαλιστική αισιοδοξία επιστρέφουν στη χώρα», ανέφερε χαρακτηριστικά.</p>
      <p>Αναφερόμενος στο οικονομικό σχέδιο της κυβέρνησης, ο Χρήστος Σταϊκούρας παρουσίασε τα πεπραγμένα των πρώτων έξη μηνών, λέγοντας ότι:<br/>· Έκλεισαν τα πιθανά δημοσιονομικά κενά<br/>· Επιτευχθήκαν οι δημοσιονομικοί στόχοι<br/>· Μειώθηκε ο φόρος ακίνητης περιουσίας<br/>· Εξαλείφθηκαν τα υπολειπόμενα Capital Controls<br/>· Ανατράπηκε η αναποτελεσματική νομοθεσία στην αγορά εργασίας<br/>· Προχώρησε μια συστηματική λύση για τη μείωση των μη εξυπηρετούμενων δανείων στους ισολογισμούς των τραπεζών<br/>· Επανεκκινήθηκαν εμβληματικά έργα και ιδιωτικοποιήσεις<br/>· Προπληρώθηκε το ακριβότερο μέρος του δανείου του ΔΝΤ<br/>· Ψηφίστηκε νόμος για τη βελτίωση του επενδυτικού περιβάλλοντος<br/>· Ρυθμίστηκε η ηλεκτρονική αγορά τυχερών παιχνιδιών<br/>· Ψηφίστηκε μια συνολική φορολογική μεταρρύθμιση που θα επιταχύνει την οικονομική ανάπτυξη</p>
      <p>Εκτιμώντας ότι τα αποτελέσματα αυτών των ενεργειών είναι ήδη ορατά, ο υπουργός Οικονομικών υποστήριξε ότι «η κοινωνία, οι εταίροι, οι επενδυτές, οι αγορές και οι οίκοι αξιολόγησης είναι πλέον αισιόδοξοι για τις δυνατότητες της ελληνικής οικονομίας».</p>
      <p>Όπως μάλιστα σημείωσε, αυτή η αισιοδοξία αντανακλάται:<br/>· Στην 4η βελτιωμένη έκθεση επιτήρησης<br/>· Στην επιτυχή έκδοση κρατικών ομολόγων όσον αφορά τα επιτόκια και την ποιότητα<br/>· Στις αναβαθμίσεις των οργανισμών αξιολόγησης πιστοληπτικής ικανότητας<br/>· Στη σημαντική βελτίωση του Δείκτη Οικονομικού Κλίματος και του Δείκτη</p>
      <p>«Αναμφισβήτητα, η Ελλάδα έχει περάσει πολλά κατά την τελευταία δεκαετία. Και τώρα επιστρέφει στην κανονικότητα», τόνισε ο Έλληνας υπουργός.</p>
      <p>Λέγοντας ότι η κυβέρνηση θα εντείνει τις προσπάθειες της για να αντιμετωπίσει τις επερχόμενες προκλήσεις, ο Χρήστος Σταϊκούρας σκιαγράφησε τα επόμενα βήματα, λέγοντας ότι αποτελούν βασικές πολιτικές προτεραιότητες:<br/>· Η επιτυχία των συμφωνημένων δημοσιονομικών στόχων<br/>· Η διασφάλιση της σταθερότητας του χρηματοπιστωτικού συστήματος<br/>· Η ενίσχυση της ρευστότητας στην πραγματική οικονομία<br/>· Η προώθηση του Σχεδίου Ανάπτυξης Περιουσιακών Στοιχείων<br/>· Η εισαγωγή κατάλληλου πλαισίου για τη διαχείριση του ιδιωτικού χρέους.</p>
    </article>
  </body>
</html>