<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/S018.asp?ID=2202"/>
    <meta property="og:site_name" content="GRY-Online.pl"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="Najlepsze gry na Androida – 12 gier mobilnych roku 2019"/>
    <meta property="og:description" content="Rok 2019 był niezwykle owocny dla gier mobilnych. Z tego powodu wybraliśmy dla Was te tytuły, którymi zdecydowanie warto się zainteresować. Niektóre z nich powinny być Wam nawet dobrze znane!"/>
  </head>
  <body>
    <article>
      <h1>Najlepsze gry na Androida – 12 gier mobilnych roku 2019</h1>
      <h2>Rok 2019 był niezwykle owocny dla gier mobilnych. Z tego powodu wybraliśmy dla Was te tytuły, którymi zdecydowanie warto się zainteresować. Niektóre z nich powinny być Wam nawet dobrze znane!</h2>
      <address><time datetime="2019-12-09T15:02:00+00:00">09 Dec 2019, 15:02</time> by <a rel="author" href="https://www.gry-online.pl/user.asp?ID=1017128" target="_blank">PefriX</a></address>
      <p><a href="https://www.gry-online.pl/S018.asp?ID=2202">1</a><a href="https://www.gry-online.pl/S018.asp?ID=2202&amp;STR=2">2</a><a href="https://www.gry-online.pl/S018.asp?ID=2202&amp;STR=3">3</a><a href="https://www.gry-online.pl/S018.asp?ID=2202&amp;STR=4">4</a><a href="https://www.gry-online.pl/S018.asp?ID=2202&amp;STR=5">5</a><a href="https://www.gry-online.pl/S018.asp?ID=2202&amp;STR=6">6</a><a href="https://www.gry-online.pl/S018.asp?ID=2202&amp;STR=7">7</a><a href="https://www.gry-online.pl/S018.asp?ID=2202&amp;STR=8">8</a><a href="https://www.gry-online.pl/S018.asp?ID=2202&amp;STR=9">9</a><a href="https://www.gry-online.pl/S018.asp?ID=2202&amp;STR=10">10</a><a href="https://www.gry-online.pl/S018.asp?ID=2202&amp;STR=11">11</a><a href="https://www.gry-online.pl/S018.asp?ID=2202&amp;STR=12">12</a><a href="https://www.gry-online.pl/S018.asp?ID=2202&amp;STR=13">13</a> <a href="https://www.gry-online.pl/S018.asp?ID=2202&amp;STR=2">Następna Strona</a></p>
      <p>Powoli zbliża się koniec roku 2019 – w ciągu tych dwunastu miesięcy zadebiutowało kilka dobrych gier, tak na pecetach, jak i konsolach. Nie inaczej rzecz miała się z urządzeniami mobilnymi, które po raz kolejny odnotowały wzrost na rynku. Coraz trudniej je ignorować i sami zauważamy, że ich co bardziej zatwardziali przeciwnicy powoli się do nich przekonują. Nie jest to żadne zaskoczenie, skoro coraz więcej tytułów, znanych z dużych ekranów, przenoszonych jest właśnie na smartfony.</p>
      <p>W poniższym zestawieniu znajdziecie dwanaście nowych tegorocznych gier mobilnych, które naszym zdaniem warte są wypróbowania. <b>Postaraliśmy się wybrać te najpopularniejsze, a równocześnie oferujące coś więcej lub będące zwyczajnie przyjemnymi pozycjami.</b> Problem jednak w tym, że mijający rok obfitował w premiery, dlatego wskazanie tych najlepszych było nie lada wyzwaniem.</p>
      <p>
        <b>CZEGOŚ BRAKUJE?</b>
      </p>
      <p>Lista nie jest kompletna. W 2019 roku pojawiło się naprawdę wiele porządnych gier mobilnych i nie sposób wymienić ich wszystkich. Jeśli zatem uważacie, że jakaś produkcja zasługuje na uwagę, wspomnijcie o niej w komentarzu.</p>
      <p>
        <b>PŁATNE GRY MOBILNE?</b>
      </p>
      <p>W tekście znajdziecie także płatne gry mobilne. Niektóre z nich kosztują niemało. Trzeba jednak pamiętać o jednym – w Google Play zdarzają się promocje jak w każdym innym sklepie. Dlatego warto tam zaglądać i sprawdzać, czy któraś z fajnych płatnych „mobilek” nie została chwilowo przeceniona albo nie jest czasowo udostępniona za darmo.</p>
      <h3>Archero – łucznik kontra reszta świata</h3>
      <figure>
        <img src="https://www.gry-online.pl/Galeria/Html/Artykuly/442725187.jpg"/>
      </figure>
      <ol>
        <li><b>Gatunek:</b> roguelite</li>
        <li><b>Wymagania:</b> Android 5.0</li>
        <li><b>Model płatności:</b> free-to-play</li>
        <li><b>Mikrotransakcje:</b> możliwość szybszego odblokowania ulepszeń</li>
      </ol>
      <p>Urok tkwi w prostocie i tę zasadę dobrze wykorzystali twórcy <i>Archero</i>, które jest nieskomplikowaną, ale za to wciągającą i satysfakcjonującą produkcją. Wcielamy się tu w łucznika, który eliminuje przeciwników na kolejnych planszach. <b>Strzelamy automatycznie, ale tylko wtedy, gdy się zatrzymamy. Momenty te są jednak krótkie, bo gracz cały czas musi biegać po planszy, aby unikać wrogów i ich pocisków.</b> W trakcie zbieramy ulepszenia, mające bezpośredni wpływ na naszą postać i niejednokrotnie mocno modyfikujące sposób walki. Przynajmniej do pierwszego zgonu, kiedy tracimy umiejętności.</p>
      <p>W <i>Archero</i> mamy bowiem tylko jedno życie, a po śmierci rozpoczynamy rozgrywkę od zera. No prawie, bo między meczami za zdobyte punkty możemy kupić wzmocnienia, ulepszyć sprzęt czy zmienić postać, co ułatwia start. Sama zabawa wymaga od nas nie lada zręczności i planowania ruchów. Tak prosta rzecz sprawia, że w <i>Archero</i> trzeba się momentami nieźle nakombinować.</p>
      <p><a href="https://www.gry-online.pl/S018.asp?ID=2202">1</a><a href="https://www.gry-online.pl/S018.asp?ID=2202&amp;STR=2">2</a><a href="https://www.gry-online.pl/S018.asp?ID=2202&amp;STR=3">3</a><a href="https://www.gry-online.pl/S018.asp?ID=2202&amp;STR=4">4</a><a href="https://www.gry-online.pl/S018.asp?ID=2202&amp;STR=5">5</a><a href="https://www.gry-online.pl/S018.asp?ID=2202&amp;STR=6">6</a><a href="https://www.gry-online.pl/S018.asp?ID=2202&amp;STR=7">7</a><a href="https://www.gry-online.pl/S018.asp?ID=2202&amp;STR=8">8</a><a href="https://www.gry-online.pl/S018.asp?ID=2202&amp;STR=9">9</a><a href="https://www.gry-online.pl/S018.asp?ID=2202&amp;STR=10">10</a><a href="https://www.gry-online.pl/S018.asp?ID=2202&amp;STR=11">11</a><a href="https://www.gry-online.pl/S018.asp?ID=2202&amp;STR=12">12</a><a href="https://www.gry-online.pl/S018.asp?ID=2202&amp;STR=13">13</a> <a href="https://www.gry-online.pl/S018.asp?ID=2202&amp;STR=2">Następna Strona</a></p>
    </article>
  </body>
</html>