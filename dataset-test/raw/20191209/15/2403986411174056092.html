<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_turechchini_vveli_podatok_na_prozhivannya_v_gotelyah_n1246079"/>
    <meta property="og:site_name" content="24 Канал"/>
    <meta property="article:published_time" content="2019-12-09T15:52:00+00:00"/>
    <meta property="og:title" content="У Туреччині ввели податок на проживання в готелях"/>
    <meta property="og:description" content="Турецькі готелі платитимуть податки за проживання кожного туриста. Збір становитиме 2% від вартості готельного номера і запрацює з 1 січня 2020 року."/>
  </head>
  <body>
    <article>
      <h1>У Туреччині ввели податок на проживання в готелях</h1>
      <address><time datetime="2019-12-09T15:52:00+00:00">09 Dec 2019, 15:52</time> by <a rel="author" href="https://24tv.ua/nataliya_pristanska_tag7230/" target="_blank">Наталія Пристанська</a></address>
      <p>
        <b>Турецькі готелі платитимуть податки за проживання кожного туриста. Збір становитиме 2% від вартості готельного номера і запрацює з 1 січня 2020 року.</b>
      </p>
      <p>Про те, що в Туреччині запрацював відповідний закон, повідомив <a href="https://turizmguncel.com/">Turizm Guncel</a>.</p>
      <blockquote>Зверніть увагу: <a href="https://24tv.ua/ukrayintsyam_mozhut_zaboroniti_yizditi_do_rosiyi_za_vnutrishnim_pasportom_n1244279">Українцям можуть заборонити їздити до Росії за внутрішнім паспортом</a></blockquote>
      <p>Податковий збір стосуватиметься всіх приватних готелів, мотелів, курортних селищ, пансіонатів, апарт-готелів, гостьових будиночків і кемпінгів. Оподатковуватиметься також харчування, напої, розваги, оренда конференц-залів і ресторанів.</p>
      <p>У 2020 році діятиме пільгова ставка – 1%, потім вона зросте до 2%. Однак у документі передбачено, що президент Туреччини зможе змінювати її від 0,5% до 6%.</p>
      <p>Відповідний закон турецький парламент ухвалив у середині листопада.</p>
      <p><b>Що відомо про відпочинок українців у Туреччині?</b> За інформацією турецького міністерства культури та туризму, за підсумками I півріччя 2019 року Україна ввійшла в десятку країн, які найактивніше відвідують Туреччину, посівши 7 місце. <br/>За перші шість місяців цього року Туреччина прийняла понад 650 тисяч туристів з України, що на 4,58% більше у порівнянні з аналогічним періодом минулого року.</p>
    </article>
  </body>
</html>