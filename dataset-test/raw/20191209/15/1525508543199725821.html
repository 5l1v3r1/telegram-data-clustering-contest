<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793506/%D8%A7%D8%B5%D9%84%D8%A7%D8%AD-%D8%A7%D9%85%D9%88%D8%B1-%D9%86%D8%A8%D8%A7%DB%8C%D8%AF-%D9%85%D8%B9%D8%B7%D9%84-%D8%A7%D9%81%D8%B1%D8%A7%D8%AF-%D8%A8%D9%85%D8%A7%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T15:31:20+00:00"/>
    <meta property="og:title" content="سعید جلیلی: اصلاح امور نباید معطل افراد بماند"/>
    <meta property="og:description" content="دبیرسابق شورایعالی امنیت ملی گفت: برخی فکر میکنند که پس از تشکیل نظام اسلامی، تکلیف از جامعه ساقط می شود؛ بسیاری از کارویژه‌های دولت با مردم مشترک است. اصلاح امور نباید معطل افراد بماند."/>
  </head>
  <body>
    <article>
      <h1>سعید جلیلی: اصلاح امور نباید معطل افراد بماند</h1>
      <address><time datetime="2019-12-09T15:31:20+00:00">09 Dec 2019, 15:31</time> by <a rel="author" href="https://www.mehrnews.com/archive?jr=328" target="_blank">جواد بخشی الموتی</a></address>
      <p>به گزارش <a href="https://www.mehrnews.com/">خبرگزاری مهر</a>، سعید جلیلی عضو مجمع تشخیص مصلحت نظام به مناسبت فرارسیدن روز دانشجو، با حضور در جمع دانشجویان دانشگاه شهید بهشتی(ره) تهران، به ایراد نکات مهمی پیرامون مسائل جاری کشور پرداخت.</p>
      <p>جلیلی در این مراسم که ظهر روز دوشنبه ۱۸ آذر برگزار شد، گفت: کنش‌ها و واکنش‌های دانشجویی نسبت به وقایع روز کشور، به شرطی میتواند تبدیل به موتور پیشران جامعه گردد که به موقع بوده  و موثر واقع شود.</p>
      <p>نماینده رهبرانقلاب در شورایعالی امنیت ملی با اشاره به واقعه تاریخی ۱۶ آذرماه سال ۳۲، اظهار داشت: نباید حرکت های دانشجویی منحصر در بیان گله‌ها یا صرف ابراز درد و دل باقی بماند؛ ارائه راهکار و نقد سازنده توسط جنبش دانشجویی میتواند روند ها را اصلاح کند و بر روی آنها تاثیر بگذارد.</p>
      <p>وی افزود: لازمه شکل‌گیری یک اقدام موفق دانشجویی آنست که تشخیص اولویت و تحلیل از شرایط به درستی مطرح شود. ۱۶ آذر سال ۳۲ تنها یک حرکت دانشجویی موفق نبود، بلکه آنها شروع کننده یک جریان مهم در کشور شدند که پس از گذشت چندین دهه از آن اتفاق، همچنین از آن به عنوان الگوی حرکت دانشجویی یاد میشود. ۱۳ آبان سال ۵۸ و فعالیت دانشجویانی نظیر شهید علم‌الهدی در دوران دفاع مقدس نیز از جمله‌ی این الگوهاست.</p>
      <p>عضو مجمع تشخیص مصلحت نظام در ادامه سخنانش با اشاره به اظهارات رئیس جمهور وقت آمریکا پس از کشتار دانشجویان در دانشگاه تهران، آن را نمونه‌ای از رفتار استکبار در قبال آزادی‌خواهان برشمرد.</p>
      <p>جلیلی در این‌باره گفت: همان کسانی که در سال ۳۲ کودتا کردند، صحنه را به گونه‌ای تعریف میکنند که پس از آن از ملت ایران طلبکار نیز شدند. چند روز پس از به شهادت رساندن دانشجویان در دانشگاه تهران نیکسون در یک سخنرانی عمومی میگوید خیلی خوشبختم که میبینم ملت ایران مصمم به حفظ استقلال سیاسی خود است! کسی که خود کودتا کرده است اینگونه روایت را وارونه جلوه میدهد.</p>
      <p>نماینده رهبرانقلاب در شورایعالی امنیت ملی همچنین با اشاره به هم‌نوایی عوامل استکباری با نیکسون در داخل کشور، گفت: تقی‌زاده به عنوان کسیکه در مشروطه به اسم مشروطه‌خواهی مقابل انقلابیون واقعی می‌ایستد و میگفت باید از فرق سر تا نوک پا غربی شویم، در همان جلسه‌ای که نیکسون آن حرفها را میزند، این شعر را میخواند که : «گر خانه محقر است و تاریک/ بر دیده‌ی روشنت نشانم».</p>
      <p>عضو شورای راهبردی سیاست خارجی کشور در بخش دیگری از سخنانش با اشاره به واقعیت امروز تقابل دولت آمریکا با اراده ملت ایران، خاطرنشان کرد: امروز دشمن به صراحت اعلام میکند که فشارحداکثری بر ملت ایران را اعمال کرده است اما بدتر از این فشار دشمن آنست که کسانی در داخل کشور با آنکه شاهد این دشمنی‌ آشکار هستند، میگویند اگر لازم باشد، مجددا مذاکره خواهیم کرد؛ مگر دفعات قبلی که لازم دیدید، چه فرجامی را به ارمغان آوردید؟ اینجاست که تحلیل‌های فلج‌کننده سخت‌تر و بدتر از تحریم‌های فلج‌کننده میشود.</p>
      <p>جلیلی تشریح کرد: کسانیکه میخواهند مانع از تحقق آرمانهای انقلابی در جامعه شوند، در ابتدا خود آرمانها و حقایق ناشی از آنها را نفی میکنند و در ادامه با تحریف واقعیت، روایت‌های غلط خود را جای حقیقت می‌نشانند.</p>
      <p>وی افزود: برجام سند و الگویی از مدل رفتار طرف مقابل است و تعارض میان ادعا، عمل و انتظاراتی که مطرح میکند را به خوبی نشان میدهد؛ هم آمریکایی‌ها و هم اروپایی‌ها با وقاحت تمام و با آنکه تعهدات خود را زیر پا گذاشتند، همچنان انتظارات بیشتری را از ایران طلب میکنند.</p>
      <p>جلیلی در بخش دیگری از سخنانش با اشاره به اظهارات یکی از دانشجویان درخصوص اجرای سیاست‌های لیبرالی در اقتصاد کشور، گفت: جان لاکی که او را پدر آزادی و لیبرالیسم مینامند در «دو رساله حکومت» گفته است: «نوع دیگری از رعیت وجود دارد که در وضع بردگی قرار داشته و حق هیچگونه مالکیتی ندارد و در چنین وضعیتی نمیتواند به عضویت جامعه مدنی درآید؛ زیرا هدف جامعه مدنی حفاظت از دارایی است.» همچنین در جای دیگری میگوید: «نوع دیگری از رعیت وجود دارد که بر حسب حق  طبیعی، تسلیم سلطه مطلق و قدرت بی حد و حصر و اختیار ارباب خود قرار میگیرد و آزادی آنها ساقط شده است و بدین ترتیب در وضع بردگی قرار گرفته‌اند». مشخص است که با اعتقاد این دیدگاه نمیتوان به عدالت اجتماعی دست یافت.</p>
      <p>وی افزود: کسانی مانند آدام اسمیت که مبنای جامعه را بر نفع شخصی تعریف میکنند و میگوید: «قصاب و نانوا، شام ما را مهیا میکنند، بخاطر خیرخواهی‌شان نیست بلکه بخاطر نفع شخصی‌شان است»، نمیتوانند فهمی از عمل برای خیر عمومی را آن هم بر مبنای اندیشه دینی درک کنند. نئولیبرالیسم و افرادی مانند فون بیزس که خودمحوری را قانون بنیاد جامعه میداند، نمیخواهد بپذیرد که همانقدر که منفعت طلبی شخصی میتواند طبیعی باشد، تلاش برای خیر عمومی نیز میتواند طبیعی باشد.<br/><br/>در ابتدای این نشست نمایندگان دانشجویی و حاضران جلسه به ارائه نقطه نظرات و سوالات خود پرداختند. دانشجویان با همکاری برگزارکنندگان نشست به پشت تریبون آمده و سوالات خود را مطرح کردند.</p>
      <p>عضو مجمع تشخیص مصلحت نظام در پاسخ به پرسشی مبنی بر اینکه آیا راه‌حل دیگری برای تعیین نظام انتخاباتی کشور وجود دارد یا خیر؟، گفت: یکی از مولفه‌های اساسی در نظام ما مسئله جمهوریت است. پیروزی انقلاب اسلامی و پایداری آن در چهل سال گذشته حاصل انتخاب اسلام توسط مردم است. اگر میخواهیم آرمانهایمان محقق شود، نیاز داریم تا گفتمان خود برای مردم تبیین کرده و اقناع عمومی بوجود بیاوریم؛ این مسئله ربطی به ساختارهای انتخاباتی کشور ندارد.</p>
      <p>جلیلی خاطرنشان کرد: نمیشود چهار سال سکوت کرد و پس از انتخابات بگوییم چرا مردم ما را انتخاب نکردند! یک کار مهم در انتخابات اینست که افکار عمومی را به آنچه حقیقت است، نزدیک کرد. ارتباط مستمر با آحاد مردم و توجه به رفع مشکلات آنها، باور عمومی را جلب خواهد کرد. باید از خود بپرسیم که آیا به اندازه وسع خود این مهم را انجام داده‌ایم یا نه؟</p>
      <p>عضو مجمع تشخیص مصلحت نظام در پاسخ به سوالات مشابهی پیرامون چیستی وظایف امروز دانشجوی انقلابی نیز تصریح کرد: یکی از ابداعاتی که حرکت ها و اردوهای جهادی میتواند داشته باشد که اینست که این اردوها در قالب اردوهای دستگاهی و وزارتخانه ای نیز شکل بگیرد.</p>
      <p>وی اضافه کرد: مشکلات خصوصی‌سازی های اخیر یکی از بهترین عرصه‌های مطالبه‌گری است که نسبت به اصلاح قوانین یا نحوه اجرا و یا فسادهایی که ممکن است در آنها باشد، اقدام کرد. یک فرد کم‌سواد و فاقد اهلیت به خاطر سرمایه‌ای که داشته، یکی از مهمترین کارخانجات صنعتی کشور را میگیرد و دانشجویان دانشگاه سهند مقابل او می ایستند و تحسین رهبری را برمی‌انگیزند. در هپکو و آذرآب نیز مشکلات اینچنینی مطرح است.</p>
      <p>دبیرسابق شورایعالی امنیت ملی گفت: برخی فکر میکنند که پس از تشکیل نظام اسلامی، تکلیف از جامعه ساقط میشود؛ بسیاری از کارویژه‌های دولت با مردم مشترک است. اصلاح امور نباید معطل افراد بماند.</p>
      <p>جلیلی در تکمیل سخنان یکی از دانشجویان در انتقاد از نادیده گرفتن توان داخلی کشور و چشم به بیگانه دوختن توسط برخی از مسئولین، عنوان کرد: اگر گفته میشود که کشور دارای استعدادها و ظرفیت‌هایی که به واسطه آنها نه تنها میتوان مشکلات کشور را حل کرد بلکه میتوان با آنها جهش اقتصادی ایجاد کرد، دانشگاه باید صحت آن را مشخص نماید. نمونه‌ی عینی به ثمر رسیدن این استعدادها، پالایشگاه ستاره خلیج فارس است که بزرگترین پالایشگاه میعانات گازی جهان بوده و روزانه بیش از ۴۰ میلیون لیتر بنزین را در همین شرایط تحریمی تولید میکند؛ پس میتوان با اتکا به توان داخلی وضعیت را بهبود بخشید و مطالبه این موضوع بر عهده دانشگاه است.</p>
      <p>عضو مجمع تشخبص مصلحت نظام در جواب دانشجویی که از چگونگی بیان اعتراض نسبت به مصوبه اخیر بنزینی پرسید، گفت: میتوان از ظرفیت‌های قانونی برای تصحیح یک روند غلط استفاده کرد. بستری همچون دانشگاه میتواند با ارائه راهکار و مطالبه مشخص در خصوص بهبود اوضاع نقش بیافریند. اگر دانشگاه‌ها به حد مطلوب خود فعال باشند، آنوقت مراسم‌ مطالبه‌گری منحصر به ۱۶ آذر نمیگردد و هر هفته یا هرماه شاهد گردهمایی های موثر دانشجویی خواهیم بود.</p>
      <p>در ادامه این بخش از نشست روز دانشجو در دانشگاه شهید بهشتی، یکی از دانشجویان خطاب به جلیلی گفت این دستاورد مذاکرات دولت یازدهم بود که چند کشور بزرگ دنیا به گفتگو با ما آمدند؛ چرا این دستاوردها را ذکر نمیکنید؟» همچنین دانشجوی دیگری در این راستا از جلیلی خواست تا نسبت به اقداماتی که جهت اصلاح برجام انجام داده است، توضیح دهد.</p>
      <p>جلیلی در پاسخ به این سوالات عنوان کرد: این مسئله را چند بار به مناسبت های مختلف در دانشگاه های کشور عرض کرده‌ام که پیش از امضای توافق وین، ایرادات آن را در نامه‌ای محرمانه به آقای روحانی گفتم؛ پذیرش تعهداتی فراتر از پروتکل الحاقی و NPT و نادیده گرفتن حقوق هسته‌ای ملت ایران از جمله آنها بود. آن زمانی که آقای روحانی در همین دانشگاه از دانشجویان و اساتید درخواست کرد که جواب منتقدان را بدهند ما بسیار استقبال کردیم که دانشگاه دراین‌باره قضاوت کند که کدام طرف درست میگوید. وی توضیحات خود را اینگونه تکمیل کرد: نکته‌ی دیگری که باید در آن دقت کرد اینست که مذاکرات با ۵+۱ در سال ۸۷ اتفاق افتاد نه سال ۹۲؛ زمانیکه به اتکا فرزندان این کشور نظیر استاد این دانشگاه یعنی شهید مجید شهریاری تولید قدرت واقعی صورت گرفت، آن هنگام شش قدرت جهانی پای میز مذاکره آمدند.</p>
      <p>عضو مجمع تشخیص مصلحت نظام همچنین در پاسخ به سوالی مبنی بر اینکه در انتخابات پیش‌رو از چه جریانی حمایت خواهید کرد؟، اظهار داشت: مهمتر از آنکه میخواهیم به چه کسی رای دهیم آنست که بدانیم به چه چیزی میخواهیم رای بدهیم؟ ابتدا باید تحلیل درست و راهکار مشکلات را دانست و بعد مصادیق آن را مشخص کرد. در مباحثی مانند عدالت، آزادی و پیشرفت باید دقیقا مشخص شود که منظور ما چیست و پس از آن از کاندیداهای انتخاباتی پرسید و از میان آنها انتخاب کرد.</p>
      <p>گفتنی است پیش از شروع مراسم، نمایندگان تشکل‌های دانشجویی بسیج و انجمن اسلامی دفتر تحکیم وحدت ضمن خوشامدگویی به جلیلی، به نمایندگی از دانشجویان فعال در این دو تشکل، نقطه نظرات خود را ابراز کردند.</p>
      <p>موسی‌پور به نمایندگی از انجمن اسلامی دانشجویان دفتر تحکیم وحدت خاطرنشان کرد: ۱۶ آذر امسال را درحالی گرامی میداریم که دولت بی‌تدببر عملا دانشگاه را تحریم کرده است</p>
      <p>وی افزود: عدالت، حلقه‌ی گمشده جامعه ماست.</p>
      <p>موسی‌پور تصریح کرد: بخشی از سیستم سیاسی کشور به مشروعیت نظام ضربه زده و اعتماد عمومی را سلب کرده است. آسیب بسیار جدی‌ای بر کشور وارد شده و ناکارآمدی دولت به نظام اسلامی ضربه زده است.</p>
      <p>موسی‌پور، نماینده انجمن اسلامی اظهار داشت: ترمیم نظام انتخاباتی، به رسمیت شناختن اعتراضات مدنی و اصلاح قانون اساسی در این رابطه باید صورت گیرد.</p>
      <p>وی گفت: امروز هزینه ناکارآمدی نظام انتخاباتی را شورای نگهبان قانون اساسی میپردازد و این مسئله دست‌آویزی برای فشار و لطمه به این نهاد مهم انقلابی است.</p>
      <p>مصطفی صادق‌محمدی، مسئول بسیج دانشجویی دانشگاه شهید بهشتی ضمن خوشامد به دکتر جلیلی، عنوان کرد: جنبش دانشجویی اصیل صدای دردمند مستضعفان است و نه ابزار جناح بازی سیاست‌ورزان.</p>
      <p>صادق‌محمدی گفت: جمهوری اسلامی امروز در حالی با مشکلات دست و پنجه نرم میکند که این مشکلات حاصل ناکارآمدی دولت و مجلس است.<br/>مسئول بسیج دانشگاه شهید بهشتی خاطرنشان کرد: دروغگویی و پنهان‌کاری دولت یکی از عوامل ایجاد نارضایتی در میان مردم ماست.</p>
      <p>وی افزود: نمایندگانی که الحق در شان نظام و ملت نیستند، دولت نااهل را تمشیت کردند و بر فشارهای افزودند.</p>
      <p>صادق‌محمدی درخصوص قوه قضائیه نیز گفت: میتوان روح تازه دمیده شده‌ای را در کلان دستگاه قضا دید لکن هرگونه اصلاح پایدار جز از طریق قانون میسر نخواهد شد. امید است ساختار عدلیه که در گذشته باعث ایجاد مشکلات بسیار بوده است، هرچه سریعتر اصلاح گردد.</p>
    </article>
  </body>
</html>