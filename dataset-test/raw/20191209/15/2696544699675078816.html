<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191209_Kalkulatort_keszitett_az_evasoknak_a_NAV"/>
    <meta property="og:site_name" content="HVG.hu"/>
    <meta property="article:published_time" content="2019-12-09T15:16:00+00:00"/>
    <meta property="og:title" content="Kalkulátort készített az evásoknak a NAV"/>
    <meta property="og:description" content="Január 1-jén megszűnik az egyszerűsített vállalkozói adó – közismertebb nevén eva –, a vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti."/>
  </head>
  <body>
    <article>
      <h1>Kalkulátort készített az evásoknak a NAV</h1>
      <address><time datetime="2019-12-09T15:16:00+00:00">09 Dec 2019, 15:16</time> by <a rel="author">MTI</a></address>
      <p>
        <b>Január 1-jén megszűnik az egyszerűsített vállalkozói adó – közismertebb nevén eva –, a vállalkozók nagy része azonban még nem döntött arról, hogy milyen adónemre tér át a határidő lejárta után. Az adózási formák közötti választást kalkulátor segíti.</b>
      </p>
      <p>Az evások december 31-ig dönthetnek arról, hogy jövőre milyen adózási formát választva folytatják tevékenységüket.</p>
      <p>Az egyéni vállalkozók az egyszerűsített adminisztrációt és adóterhet képviselő kisadózó vállalkozások tételes adóját (kata) vagy az átalányadózást választhatják. A társas vállalkozási formában tevékenykedők is lehetnek - a kft.-k kivételével a kata alanyai, de dönthetnek a kisvállalati adó (kiva) vagy a társasági adó mellett is.</p>
      <p>Azok a gazdálkodók, akik év végéig nem élnek a választás lehetőségével, egyéni vállalkozóként a vállalkozói személyi jövedelemadó szabályai alá fognak tartozni, míg társas vállalkozásként a társasági adó alanyává válnak.</p>
      <p>Az eva megszűnésével egyidejűleg az érintettek áfaalannyá is válnak, de dönthetnek arról, hogy számukra az alanyi áfamentesség vagy az általános szabályok szerinti adózás a legmegfelelőbb. Ez a döntés azért is fontos, mert január 1-jétől már ez alapján kell kiállítani a számláikat is - figyelmeztet az adóhivatal.</p>
      <p>Alanyi mentesség akkor választható, ha 2020-ban a várható bevétel nem haladja meg a 12 millió forintos értékhatárt. Az alanyi mentesség választását legkésőbb január 15-éig jelezni kell a NAV-nál.</p>
      <p>A vállalkozás a székhelye vagy telephelye szerinti önkormányzatnál tájékozódhat arról, hogy kell-e helyi iparűzési adót fizetnie.</p>
      <p>Az adózási módokról részletes információ és a <a href="https://ngmszakmaiteruletek.kormany.hu/eva-tajekoztato">választást segítő kalkulátor érhető el</a>, és további segítség kérhető a NAV Infóvonalán, a 1819-es telefonszámon vagy az ügyfél-azonosító számmal hívható 06-80-20-21-22-es hívószámon.</p>
      <p>
        <b>Aki még nem váltott, annak ezt a cikkünket ajánljuk:</b>
      </p>
      <blockquote><a href="https://hvg.hu/kkv/20191004_eva_2020_megszunes_kata_kiva">Könnyű vége lesz az egykor népszerű evának, de nem árt odafigyelni a váltásra<br/></a>Itt a vége: januártól végleg lezárul az egyszerűsített vállalkozói adó (eva) 17 éves története. Utánajártunk, mit kell tennie annak, aki még nem váltott.</blockquote>
      <related>
        <a href="https://hvg.hu/kkv/20191004_eva_2020_megszunes_kata_kiva"/>
        <a href="https://hvg.hu/360/201947__ujabb_afaszigoritas__digitalis_szamla__megszuno_eva__adorontgen"/>
      </related>
    </article>
  </body>
</html>