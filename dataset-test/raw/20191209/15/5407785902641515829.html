<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/son-dakika-turkiye-peter-handke-ye-verilen-odul-12701505-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-12-09T15:00:11+00:00"/>
    <meta property="og:title" content="Türkiye, Peter Handke'ye verilen ödül nedeniyle Nobel Töreni'ne katılmayacak"/>
    <meta property="og:description" content="2019 Nobel Edebiyat Ödülüne layık görülen Avusturyalı yazar Peter Handke'nin Srebrenitsa Katliamı'na ilişkin sözleri nedeniyle Türkiye, tepki için Nobel törenine katılmayacak. Handke'ye ödül verilmesine Dışişleri Bakanlığı ve Cumhurbaşkanlığı Sözcüsü İbrahim Kalın sert tepki göstermişti."/>
  </head>
  <body>
    <article>
      <h1>Türkiye, Peter Handke'ye verilen ödül nedeniyle Nobel Töreni'ne katılmayacak</h1>
      <address>
        <time datetime="2019-12-09T15:00:11+00:00">09 Dec 2019, 15:00</time>
      </address>
      <p><a href="https://www.haberler.com/turkiye/"><b>Türkiye</b></a>'nin Stockholm Büyükelçisi Hakkı Emre Yunt, Bosna Hersek'te yaşanan soykırımı inkar eden ve her fırsatta eski Sırp lider Slobodan Milosevic'e duyduğu hayranlığı dile getiren Avusturyalı yazar <a href="https://www.haberler.com/peter-handke/"><b>Peter Handke</b></a>'den dolayı Nobel Ödül Töreni'ne katılmayacağını açıkladı.</p>
      <p>Nobel Edebiyat Ödülü'ne layık görülen ve 10 Aralık'ta ödülünü İsveç Kralı Carl 16. Gustaf'dan almaya hazırlanan Avusturyalı yazar Peter Handke'ye bir tepki de Türkiye'nin Stockholm Büyükelçisi Hakkı Emre Yunt'tan geldi.</p>
      <h3>BÜYÜKELÇİ TÖRENİ BOYKOT EDECEK</h3>
      <p>Yunt, AA muhabirine yaptığı açıklamada, ödül törenine davetli olduğunu ancak katılmayacağını kaydetti. Arnavutluk'un Stockholm Büyükelçiliği de Bosnalı kurbanların yakınlarına destek için 10 Aralık'taki töreni boykot edeceğini ve törene katılmayacaklarını açıkladı.</p>
      <p>İsveç devlet televizyonu SVT de Nobel Edebiyat Ödülü'nün Peter Handke'ye verilmesinden dolayı Türkiye'nin kınama yayımladığını hatırlattı, Türkiye Milli Savunma Bakanlığının Twitter hesabında yer alan İngilizce metni yayımladı.</p>
      <figure>
        <img src="https://foto.haberler.com/haber/2019/12/09/son-dakika-turkiye-peter-handke-ye-verilen-odul-12701505_8762_m.jpg"/>
        <figcaption>Peter Handke</figcaption>
      </figure>
      <h3>TÜRKİYE'DEN PEŞ PEŞE TEPKİ GELMİŞTİ</h3>
      <p>Milli Savunma Bakanlığı (MSB), 2019 Nobel Edebiyat Ödülü'nün Peter Handke'ye verilmesini en sert şekilde kınamıştı.</p>
      <p>Milli Savunma Bakanlığının Twitter hesabından yapılan paylaşımda şunlar kaydedildi:</p>
      <p>"2019 Nobel Edebiyat Ödülü'nün Bosna soykırımının canisi masum Boşnak kardeşlerimizin katili, Miloseviç'in en büyük destekçisi ve soykırımın inkarcısı Peter Handke'ye verilmesini en sert şekilde kınıyoruz. Vicdan sahibi her insanı derinden yaralayacak, Nobel ödüllerini bir kez daha tartışmalı hale getirecek bu tarihi hatadan bir an önce dönülmesini bekliyoruz" denildi.</p>
      <h3>KALIN DA TEPKİ GÖSTERMİŞTİ</h3>
      <p>Cumhurbaşkanlığı Sözcüsü İbrahim Kalın, Nobel Edebiyat Ödülü'nün <a href="https://www.haberler.com/srebrenitsa/"><b>Srebrenitsa</b></a> soykırımını inkar eden ve Sırp savaş suçlularını savunan Avusturyalı yazar Peter Handke'ye verilmesi kararının geri çekilmesi çağrısı yaptı.</p>
      <p>Kalın, Twitter hesabından yaptığı paylaşımda 2019 Nobel Edebiyat Ödülü'nün, eski Sırp lider Slobodan Miloseviç'i destekleyen ve Bosna soykırımını inkar eden Peter Handke'ye Pazartesi günü verileceğini hatırlattı. Kalın, "Bu akıl dışı ve utanç verici karardan geri dönülmelidir. NobelPrize vicdanı olmayan birine nasıl ödül verebilir? Yeni soykırımları özendirmek için mi?" ifadelerini kullandı.</p>
      <h3>HANDKE'NİN MİLOSEVİC HAYRANLIĞI</h3>
      <p>Uluslararası mahkemede savaş suçları ve soykırımdan yargılandığı sırada hayatını kaybeden eski Sırp lider Slobodan Milosevic'in büyük bir hayranı olan Handke, Kosova'da savaş devam ederken yayımlanan bir makalesinde de "Sırpları destekliyorsanız, ayağa kalkın." ifadesini kullanmıştı.</p>
      <p>Saraybosna'daki Müslüman Boşnakların "kendi kendilerini öldürdüklerini ve suçu Sırplara attıklarını" savunan Handke, Sırpların Srebrenitsa'da soykırım yaptığına asla inanmadığını belirtmişti.</p>
      <p>Handke, Milosevic'i cezaevinde ziyaret etmiş, onun lehine tanıklık etmek için girişimlerde bulunmuştu.</p>
      <p>Milosevic'in 2006'daki cenazesine de katılan Handke, burada yaptığı konuşmada, "Yugoslavya için Sırbistan için Slobodan Milosevic için buradayım." demişti.</p>
      <figure>
        <img src="https://foto.haberler.com/haber/2019/12/09/son-dakika-turkiye-peter-handke-ye-verilen-odul-12701505_9364_o.jpg"/>
      </figure>
      <h4>Haber Videosu</h4>
      <p>: <a href="https://www.haberler.com/video/son-dakika-turkiye-peter-handke-ye-verilen-odul-12701505-videosu/">Türkiye, Peter Handke'ye verilen ödül nedeniyle Nobel Töreni'ne katılmayacak</a></p>
    </article>
  </body>
</html>