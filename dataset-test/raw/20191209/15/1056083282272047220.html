<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813689/%D8%B5%D9%86%D8%A7%DB%8C%D8%B9-%D8%AF%D8%B3%D8%AA%DB%8C-%D8%A8%D9%87-%DB%8C%D8%A7%D8%B1%DB%8C-%D9%82%D8%B1%D8%A8%D8%A7%D9%86%DB%8C%D8%A7%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D9%85%DB%8C-%D8%A2%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:31:09+00:00"/>
    <meta property="og:title" content="صنایع دستی به یاری قربانیان مواد مخدر می آید"/>
    <meta property="og:description" content="ایسنا/مرکزی اداره کل میراث فرهنگی، گردشگری و صنایع دستی استان مرکزی و پلیس مبارزه با مواد مخدر فرماندهی انتظامی این استان، تفاهم نامه همکاری امضا کردند."/>
  </head>
  <body>
    <article>
      <h6 class="kicker">با امضای تفاهم نامه همکاری؛</h6>
      <h1>صنایع دستی به یاری قربانیان مواد مخدر می آید</h1>
      <address>
        <time datetime="2019-12-09T15:31:09+00:00">09 Dec 2019, 15:31</time>
      </address>
      <p>ایسنا/مرکزی اداره کل میراث فرهنگی، گردشگری و صنایع دستی استان مرکزی و پلیس مبارزه با مواد مخدر فرماندهی انتظامی این استان، تفاهم نامه همکاری امضا کردند.</p>
      <p>براساس اعلام میراث فرهنگی استان مرکزی، این تفاهم نامه همکاری با هدف افزایش تعامل و تقویت همکاری های این دو دستگاه به امضای علیرضا ایزدی مدیرکل میراث فرهنگی، گردشگری و صنایع دستی استان مرکزی و سرهنگ رضا چنگی رئیس پلیس مبارزه با مواد مخدر فرماندهی انتظامی این استان رسیده است.</p>
      <p>برگزاری همایش ها و میزگردهای تخصصی، تقویت تعامل و افزایش همکاری ها، همکاری برای برپایی نمایشگاه ها، تهیه و تدوین متون آموزشی به صورت مشترک، استفاده از ظرفیت های هر دو سازمان برای کاهش آسیب های اجتماعی، آموزش تولید صنایع دستی با هدف پیشگیری از اعتیاد، برپایی کلاس های آموزش صنایع دستی برای زندانیان مرتبط با مواد مخدر، کمک به امرار معاش معتادان بهبود یافته و خانواده زندانیان مواد مخدر با برپایی کارگاه های آموزش صنایع دستی و ... از مهمترین بندهای این تفاهم نامه همکاری است.</p>
      <p>علیرضا ایزدی مدیرکل میراث فرهنگی، گردشگری و صنایع دستی استان مرکزی در حاشیه امضای این تفاهم نامه گفت: امیدوارم با عملیاتی شدن بندهای این تفاهم نامه بتوانیم گام موثری برای کاهش آسیب های اجتماعی و کمک به معتادان بهبود یافته و خانواده های زندانیان مواد مخدر برداریم.</p>
      <p>او افزود: بیکاری مهمترین علت گرایش افراد به مواد مخدر است و توجه به صنایع دستی و نیز گردشگری می تواند در ایجاد اشتغال و درآمدزایی برای افراد موثر باشد.</p>
      <p>ایزدی خاطرنشان کرد: یکی از مشکلاتی که افراد بعد از درمان و بهبودی از مواد مخدر با آن روبرو هستند، مشکل اشتغال است که همین موضوع می تواند باعث شود که افراد مجددا به مصرف مواد مخدر گرایش پیدا کنند، از این رو آموزش صنایع دستی می تواند یک گام موثر برای ایجاد اشتغال و درآمدزایی برای معتادان بهبود یافته و خانواده های آنان و زندانیان مواد مخدر باشد.</p>
      <p>انتهای پیام</p>
    </article>
  </body>
</html>