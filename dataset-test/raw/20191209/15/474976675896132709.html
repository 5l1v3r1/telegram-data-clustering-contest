<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/122963/wyciekl-sondaz-dla-po-kogo-wystawia-na-prezydenta.html"/>
    <meta property="og:site_name" content="Do Rzeczy"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="Wyciekł sondaż dla PO. Kogo wystawią na prezydenta?"/>
    <meta property="og:description" content="&quot;Rzeczpospolita&quot; dotarła do wewnętrznego sondażu przeprowadzonego przez Kantar dla PO. Chodzi o wybory prezydenckie."/>
  </head>
  <body>
    <article>
      <h1>Wyciekł sondaż dla PO. Kogo wystawią na prezydenta?</h1>
      <address>
        <time datetime="2019-12-09T15:00:00+00:00">09 Dec 2019, 15:00</time>
      </address>
      <h4>"Rzeczpospolita" dotarła do wewnętrznego sondażu przeprowadzonego przez Kantar dla PO. Chodzi o wybory prezydenckie.</h4>
      <p>Choć część przecieków z tego badania <a href="https://www.dorzeczy.pl/kraj/122738/jaskowiak-wygrywa-z-duda-ciekawy-sondaz.html">publikowała już w weekend "Gazeta Wyborcza"</a>, to teraz <a href="https://www.rp.pl/Platforma-Obywatelska/191209395-Sondaz-dla-PO-Gdy-startuje-Jaskowiak-zyskuje-PSL-i-Lewica.html">"Rz" dotarła do jego pełnych wyników</a>.</p>
      <p>Kantar przeprowadził dla PO sondaż w dwóch wariantach. W pierwszym z ramienia Koalicji Obywatelskiej startuje Jacek Jaśkowiak, w drugim – Małgorzata Kidawa-Błońska.</p>
      <p>Gdy startuje Jaśkowiak, jego poparcie sięga 16 proc., Władysław Kosiniak-Kamysz ma 12 proc., Adrian Zandberg – 11 proc., a Janusz Korwin-Mikke – 8 proc. Wygrywa Andrzej Duda z ogromną przewagą 45 proc.</p>
      <p>Ale gdyby to Kidawa-Błońska była kandydatką PO, zdobyłaby 27 proc. głosów, Zandberg – 9 proc., Kosiniak-Kamysz – 8 proc., a Korwin-Mikke również 8 proc. Andrzej Duda ma w tym wariancie 43 proc.</p>
      <p>"Rz" zwraca uwagę, że gdy z ramienia PO startuje Jaśkowiak, zyskują kandydaci PSL i Lewicy. Według dziennika w Platformie sondaż odbierano jako najlepszy dowód na to, jak dużym ryzykiem dla partii byłoby wystawienie Jaśkowiaka zamiast Kidawy-Błońskiej.</p>
      <p>Ostatecznie PO wyłoni swojego kandydata na prezydenta podczas partyjnej konwencji, którą zaplanowano na sobotę, 14 grudnia. Wybory prezydenckie odbędą się w maju.</p>
      <footer>/ Źródło: <a href="http://www.rp.pl/">Rzeczpospolita<br/></a>/ dcy</footer>
    </article>
  </body>
</html>