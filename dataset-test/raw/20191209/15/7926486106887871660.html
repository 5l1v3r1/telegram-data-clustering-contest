<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018163/%D8%AF%DB%8C%DA%A9-%DA%86%D9%86%DB%8C-%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D9%86%D8%B7%D9%82%D9%87-%D8%AA%D9%86%D9%87%D8%A7-%D8%A8%D9%87-%D9%86%D9%81%D8%B9-%D8%A7%DB%8C%D8%B1%D8%A7%D9%86-%D9%88-%D8%B1%D9%88%D8%B3%DB%8C%D9%87-%D8%AE%D9%88%D8%A7%D9%87%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T15:00:34+00:00"/>
    <meta property="og:title" content="دیک چنی: خروج آمریکا از منطقه تنها به نفع ایران و روسیه خواهد بود"/>
    <meta property="og:description" content="معاون رئیس جمهور پیشین آمریکا ضمن انتقاد از خروج نظامیان آمریکایی از سوریه، ایران را به تلاش برای در اختیار داشتن سلاح اتمی متهم کرد."/>
  </head>
  <body>
    <article>
      <h1>دیک چنی: خروج آمریکا از منطقه تنها به نفع ایران و روسیه خواهد بود</h1>
      <address>
        <time datetime="2019-12-09T15:00:34+00:00">09 Dec 2019, 15:00</time>
      </address>
      <p>
        <i>معاون رئیس جمهور پیشین آمریکا ضمن انتقاد از خروج نظامیان آمریکایی از سوریه، ایران را به تلاش برای در اختیار داشتن سلاح اتمی متهم کرد.</i>
      </p>
      <p>به گزارش مشرق، دیک چنی معاون رئیس جمهور آمریکا در دوره جورج بوش که در دبی حضور دارد، هشدار داد که خروج آمریکا از خاورمیانه تنها به نفع ایران و روسیه خواهد بود.</p>
      <blockquote>بیشتر بخوانید:<br/><a href="https://www.mashreghnews.ir/news/968065/%D9%88%D8%A7%DA%A9%D9%86%D8%B4-%D8%B3%D9%86%D8%AF%D8%B1%D8%B2-%D8%A8%D9%87-%D8%A7%D8%AF%D8%B9%D8%A7%DB%8C-%D8%AF%D8%AE%D8%A7%D9%84%D8%AA-%D8%A7%DB%8C%D8%B1%D8%A7%D9%86-%D8%AF%D8%B1-%D8%AD%D8%A7%D8%AF%D8%AB%D9%87-%D8%AF%D8%B1%DB%8C%D8%A7%DB%8C-%D8%B9%D9%85%D8%A7%D9%86">واکنش "سندرز" به ادعای دخالت ایران در حادثه دریای عمان<br/></a><a href="https://www.mashreghnews.ir/news/961069/%DA%86%D8%A7%D9%85%D8%B3%DA%A9%DB%8C-%D8%AC%D8%B1%D9%85-%D8%A7%DB%8C%D8%B1%D8%A7%D9%86-%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%AA">چامسکی: جرم ایران، مقاومت در برابر آمریکا است</a></blockquote>
      <p>به نوشته وبگاه شبکه خبری «ای بی سی نیوز» «دیک چنی» وزیر دفاع و معاون ریاست جمهوری پیشین آمریکا که برای شرکت در «مجمع راهبری اعراب»  به امارات سفر کرده است، درباره خروج نیروهای آمریکا از منطقه و نقش آن در تقویت مواضع روسیه گفت: «روسیه همواره مترصد پرکردن خلا قدرت است و به همین دلیل نیروهای روسی همزمان با ترک نظامیان آمریکا از شمال سوریه به سرعت وارد منطقه شدند.»</p>
      <p> دیک چنی در بخش دیگر سخنان خود با اشاره به برخی گروه‌های تروریستی در منطقه همچون القاعده و داعش  گفت:«برخی نیروهای شرور در خاورمیانه و همچنین عوامل تاثیرگذار مزاحم خارج  از منطقه در حال فعالیت در خاورمیانه هستند. خروج از منطقه نوعی دیگری از واگذاری قدرت به آن‌هاست.»</p>
      <p>در حالی که آژانس بین المللی انرژی اتمی  اعلام کرده که ایران فعالیتی در زمینه ساخت سلاح اتمی ندارد و ایران خود  بارها تاکید کرده که برنامه هسته‌ای‌اش مسالمت آمیز است، این مقام ارشد اسبق آمریکایی مدعی شد که  سران ایران خواستار در اختیار داشتن جنگ افزار اتمی هستند.</p>
      <p>دیک چنی همچنین  ناتو را نیز قدرتمندترین ائتلاف در تاریخ جهان معاصر خواند.</p>
      <p>«کلی کرفت» سفیر آمریکا در سازمان ملل متحد  نیز در روزهای گذشته در خصوص «ایران» گفت که اگر  ایران به رفتارهای شرورانه خود ادامه دهد، دولت ترامپ از ابزارهای دیگری استفاده می‌کند. این دیپلمات آمریکایی از تداوم اعمال فشار دولت ترامپ بر ایران و استفاده از گزینه‌های دیگر در صورت عدم تغییر در رفتار ایران خبر داد.</p>
      <p>«مارک اسپر» وزیر دفاع آمریکا نیز یکشنبه بار دیگر ایران را به ایجاد بی‌ثباتی در غرب آسیا متهم کرد و گفت واشنگتن با اعمال فشار به تهران، تلاش می‌کند ایران را به  «کشور عادی» تبدیل کند. </p>
      <p>منبع: فارس</p>
    </article>
  </body>
</html>