<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vtm.zive.cz/clanky/tesla-ke-svemu-cybertrucku-nabidne-i-ctyrkolku-cyberquad-elon-musk-prozradil-kdy-se-zacne-vyrabet/sc-870-a-201544/default.aspx"/>
    <meta property="og:site_name" content="VTM.cz"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="Tesla ke svému Cybertrucku nabídne i čtyřkolku Cyberquad. Elon Musk prozradil, kdy se začne vyrábět"/>
    <meta property="og:description" content="Během představení elektrického pick-upu Tesla Cybertruck se na scéně objevila „ještě jedna věc“ – elektrická čtyřkolka. V rámci prezentace však dostala jen minimální prostor: na scénu přijel jezdec na tomto stroji, vysunul nájezdovou rampu"/>
  </head>
  <body>
    <article>
      <h1>Tesla ke svému Cybertrucku nabídne i čtyřkolku Cyberquad. Elon Musk prozradil, kdy se začne vyrábět</h1>
      <address><time datetime="2019-12-09T15:00:00+00:00">09 Dec 2019, 15:00</time> by <a rel="author">Karel Kilián</a></address>
      <p>Během <a href="https://vtm.zive.cz/clanky/tesla-predstavila-nove-auto-cybertruck-podle-muska-by-mohlo-byt-vybaveno-i-solarnimi-kridly/sc-870-a-201327/default.aspx">představení elektrického pick-upu Tesla Cybertruck</a> se na scéně objevila „ještě jedna věc“ – elektrická čtyřkolka. V rámci prezentace však dostala jen minimální prostor: na scénu přijel jezdec na tomto stroji, vysunul nájezdovou rampu na Cybertrucku, najel čtyřkolkou na valník a připojil ji k zásuvce na korbě.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=79007285"/>
        <figcaption>
          <a href="https://vtm.zive.cz/clanky/tesla-predstavila-nove-auto-cybertruck-podle-muska-by-mohlo-byt-vybaveno-i-solarnimi-kridly/sc-870-a-201327/default.aspx">Tesla představila nové auto Cybertruck. Podle Muska by mohlo být vybaveno i „solárními křídly“</a>
        </figcaption>
      </figure>
      <p>Celá scénka trvala jen něco málo přes jednu minutu a diváci se, kromě skutečnosti, že stroj lze nabíjet z baterie Cybertrucku, nedozvěděli žádné podrobnosti. Elon Musk následně opustil pódium a tím akce skončila, takže <b>čtyřkolka Tesla Cyberquad zůstala až dosud obestřena rouškou tajemství</b>.</p>
      <h3>Další podrobnosti o čtyřkolce</h3>
      <p>Tajuplné mlčení prolomil generální ředitel Tesly až v neděli, kdy na sociální síti Twitter odpověděl na otázku, zda nejsou k dispozici nějaké nové informace o chystané čtyřkolce, kterou mu položil účet Tesla Owners Silicon Valley.</p>
      <figure>
        <img src="https://vtm.zive.cz/GetThumbNail.aspx?id_file=780347260&amp;width=500&amp;height=229&amp;q=80"/>
        <figcaption>Čtyřkolka dostala během prezentace minimální prostor</figcaption>
      </figure>
      <p><a href="https://twitter.com/elonmusk/status/1203464422674485248">Musk uvedl</a>, že se jeho firma <b>bude snažit, aby elektrickou čtyřkolku začala vyrábět ve stejnou dobu jako Cybertruck</b>. Kromě toho, že má nabídnout místo pro dvě osoby, naznačil, že je vysloveně navržená pro fungování s chystaným pick-upem. Nijak blíže však možnost propojení obou strojů neupřesnil.</p>
      <p>Teslu Cybertruck již lze objednat <a href="https://www.tesla.com/cybertruck">na oficiálních stránkách výrobce</a>, přičemž zahájení dodávek je plánováno na konec roku 2021. Nejvyšší verze s pohonem všech čtyř kol a třemi motory má být dostupná na konci roku 2022.</p>
      <figure>
        <img src="https://vtm.zive.cz/getthumbnail.aspx?q=90&amp;crop=1&amp;height=100&amp;width=200&amp;id_file=920149709"/>
        <figcaption>
          <a href="https://vtm.zive.cz/clanky/elonovinky-tesla-ukazala-cybertruck-a-opet-nabourava-zazite-zvyklosti/sc-870-a-201382/default.aspx">ELONOVINKY: Tesla ukázala Cybertruck a opět nabourává zažité zvyklosti</a>
        </figcaption>
      </figure>
      <p>Elon si zatím <b>nechal pro sebe jakékoli další detaily</b>, včetně technických parametrů a předpokládané ceny, za kterou bude jeho firma čtyřkolku nabízet. Lze však předpokládat, že přinejmenším zpočátku bude k dispozici jen jako „příplatková výbava“ pro zákazníky, kteří si objednají Cybertruck.</p>
    </article>
  </body>
</html>