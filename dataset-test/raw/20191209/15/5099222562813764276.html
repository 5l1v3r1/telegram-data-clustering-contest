<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-administratie_locala-23540564-gabriela-firea-vom-incepe-aplicarea-vineietei-oxigen-din-luna-martie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T15:26:00+00:00"/>
    <meta property="og:title" content="Gabriela Firea amână aplicarea vinietei Oxigen până în martie"/>
    <meta property="og:description" content="Primăria Capitalei va începe aplicarea vinietei Oxigen din luna martie, lunile ianuarie și februarie fiind pentru informarea cetățenilor și conștientizare, a declarat primarul Gabriela Firea,"/>
  </head>
  <body>
    <article>
      <h1>Gabriela Firea amână aplicarea vinietei Oxigen până în martie</h1>
      <address><time datetime="2019-12-09T15:26:00+00:00">09 Dec 2019, 15:26</time> by <a rel="author">Catiușa Ivanov</a></address>
      <p><b>Primăria Capitalei va începe aplicarea vinietei Oxigen din luna martie, lunile ianuarie și februarie fiind pentru informarea cetățenilor și conștientizare, a declarat primarul Gabriela Firea, luni, în cadrul unui comandament pentru fluidizarea traficului. Cu alte cuvinte, primarul general a decis amânarea datei de la care se va percepe taxa. <br/></b><b><br/></b><b><br/></b>"Cetăţenii trebuie să fie mai bine informaţi, să înţeleagă beneficiile acestui program. Am luat hotărârea împreună cu Direcţia Transporturi ca lunile ianuarie şi februarie să fie dedicate informării şi conştientizării acestui program, ce ajută la combaterea poluării şi diminuarea traficului, şi din martie să începem aplicarea propriu-zisă. (...) Nu e vorba de o derogare, ci e normal ca populaţia să înţeleagă rolul acestui proiect foarte necesar", a explicat Firea. <br/><br/><br/>Consiliul General al Municipiului București a aprobat pe 24 octombrie, la propunerea primarului Gabriela Firea, introducerea vinietei Oxigen începând cu 1 ianuarie 2020 pentru mașinile sub Euro 4, iar mașinile sub Euro 3 nu vor mai avea acces în centrul orașului. Autoturismele Euro 4 vor plăti vinieta din 2021. Mașinile noneuro, Euro 1 și Euro 2 nu vor mai avea voie deloc în București, iar pentru cele Euro 3 restricția este valabilă din 2024. <b><br/></b><br/>Potrivit proiectului de hotărâre adoptat, începând cu data de 01.01.2020, accesul autovehiculelor cu masa totală maximă autorizata mai mică de 5 tone pe arterele din Bucureşti este restricționat zilnic, de luni pană vineri, cu exceptia sărbatorilor legale, în intervalul 07:00-22:00, după cum urmează:</p>
      <ul>
        <li>pentru masinile electrice, hibride sau cu norma de poluare Euro 5 și Euro 6, accesul fără restrictii pe toate arterele;</li>
        <li>pentru cele cu norma de poluare Euro 3 și Euro 4, accesul este pemis pe toate strazile municipiului Bucureşti numai în urma achiziționării unei viniete electronice Oxigen; Restricția pentru Euro 4 se aprobă din 2021.</li>
        <li>pentru cele cu norma de poluare non-Euro, Euro 1 și Euro 2, accesul este interzis în Zona de Actiune pentru Calitatea Aerului (ZACA), fiind permis pentru restul arterelor din municipiul Bucureşti numai în urma achiziționării unei viniete electronice Oxigen</li>
      </ul>
      <p>Pentru mașinile sub Euro 3 vinieta va fi de 15 lei pe zi, iar pentru cele Euro 3 și 4 - 5 lei pe zi. Șoferii care nu au vinieta corespunzătoare vor fi sancționați cu amenzi de la 1.500 la 2.000 de lei. Aplicarea sancțiunilor va fi făcută atât de polițiști și polițiști locali, cât și de ”împuterniciți ai primarului general”.<br/><br/><b>Tabel tarife:</b></p>
      <figure>
        <img src="https://media.hotnews.ro/media_server1/image-2019-10-19-23435090-0-tarife-vinieta.jpg"/>
      </figure>
      <p>Următoarele categorii de autovehicule sunt exceptate:</p>
      <ul>
        <li>cele electrice și hibrid</li>
        <li>scuterele și motocicletele</li>
        <li>cele special adaptate pentru persoanele cu dizabilități</li>
        <li>cele destinate transmisiunilor radio și tv</li>
        <li>autovehiculele aparținând poliției, pompierilor, jandarmeriei, poliției de frontieră, Agenției Naționale de Administrare Fiscală, serviciului de ambulanță sau medicină legală, protecției civile, Ministerului Apararii Naționale, unitatilor speciale ale Serviciului Român de Informați și ale Serviciului de Protectie și Pază, Servicului de Telecomunicatii Speciale, Servicului de Informatii Externe, Administrației Naționale a Penitenciarelor din cadrul Ministerului Justiției, precum şi autovehiculele de serviciu ale procurorilor din Ministerul Public,</li>
        <li>servicile publice comunitare pentru situații de urgență</li>
        <li>Societatea Națională de Cruce Roşie din România</li>
        <li>servicile de ambulanță</li>
        <li>Societatea Transport Bucuresti STB</li>
        <li>cele utilizate la intervențiile la căile de comunicație și rețelele edilitare</li>
        <li>cele istorice, conform datelor înscrise în certificatul de înmatriculare sau în cartea de identitate a vehiculului</li>
        <li>cele preväzute ca fiind exceptate prin acordurile și tratatele internaționale la care România este parte.</li>
      </ul>
      <p>Se defineşte Zona de Acțiune pentru Calitatca Aerului (ZACA) în perimetrul delimitat de: P-ța Victoriei - bd. Iancu de Hunedoara - şos. Ştefan cel Mare str. Polonă - str. Mihai Eminescu - str. Traian bd. Nerva Traian - bd. Gheorghe Şincai - str. Lânăriei - Calea Şerban Vodă-bd. Märäşeşti - str. Mitropolit Nifon- bd. Libertății - Calea 13 Septembrie şos.Pandurilor șos.Cotroceni -spl. Independentei - str. Știrbei Vodă - str. Berzei str. Buzeşti -p-ta Victoriei.</p>
    </article>
  </body>
</html>