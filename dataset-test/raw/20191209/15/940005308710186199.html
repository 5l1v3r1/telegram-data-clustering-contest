<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/senatul-a-adoptat-proiectul-privind-achizitia-a-cinci-avioane-f16.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T15:55:00+00:00"/>
    <meta property="og:title" content="Senatul a adoptat proiectul privind achiziţia a cinci avioane F16"/>
    <meta property="og:description" content="Senatul a aprobat, luni, proiectul de lege care prevede achiziţia a cinci avioane F16 în cadrul programului &quot;Avion multirol al Forţelor Aeriene&quot;."/>
  </head>
  <body>
    <article>
      <h1>Senatul a adoptat proiectul privind achiziţia a cinci avioane F16</h1>
      <h2>Senatul a aprobat, luni, proiectul de lege care prevede achiziţia a cinci avioane F16 în cadrul programului "Avion multirol al Forţelor Aeriene".</h2>
      <address>
        <time datetime="2019-12-09T15:55:00+00:00">09 Dec 2019, 15:55</time>
      </address>
      <p>Senatul a aprobat, luni, proiectul de lege care prevede achiziţia a cinci avioane F16 în cadrul programului "Avion multirol al Forţelor Aeriene".</p>
      <p>Proiectul de lege pentru continuarea dezvoltării capabilităţii operaţionale aeriene a primit 77 de voturi ''pentru", 2 "contra" şi 5 "abţineri".</p>
      <p>Ministrul Apărării Naţionale, Nicolae Ciucă, a oferit în cadrul dezbaterilor generale câteva explicaţii pe marginea urgenţei adoptării proiectului de lege.</p>
      <p>El a precizat că programul „Avion multirol al Forţelor Aeriene” a fost aprobat cu Hotărârea CSAT S70/2012 şi este inclus pe lista programelor esenţiale prin Hotărârea CSAT 774/2014.</p>
      <p>"Urgenţa promovării acestui proiect de lege se datorează condiţiilor de valabilitate a ofertei primite în luna august de la Guvernul Republicii portugheze, valabilă până la finele anului 2019, dar şi a calendarului de livrare agreat cu partea portugheză, livrarea primelor 4 avioane în cursul anului viitor. Calendarul stabilit cu partea portugheză a avut în vedere cerinţa părţii române privind completarea primei escadrile de avioane de avioane F16 în anul 2020, conform prevederilor Hotărârii CSAT 70/2012. Ceea ce vreau să adaug este faptul că prin aprobarea acestui proiect de lege vom reuşi ca în industria din România să începem cu cel de-al treilea avion din cele 5 procesul de modernizare a lor în ţară cu sprijin portughez, urmând ca ultimele 2 avioanele - 4 şi 5 - să fie modernizate efectiv numai cu contribuţie românească, iar în acest program este, de asemenea, prevăzut să se desfăşoare şi un alt proiect de modernizare a celorlalte 12 avioane care, de asemenea, se va realiza în industria românească. Ca atare, dacă nu avem această lege votată şi semnat contractul până la finele anului, trebuie reluat tot procesul în anul 2020 şi se întârzie şi, de asemenea, există posibilitatea pierderilor financiare", a declarat Ciucă.</p>
      <p>Senatul este prima Cameră sesizată pe acest proiect de lege.</p>
      <p>Sursa: Agerpres</p>
    </article>
  </body>
</html>