<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/jekabsonei-zogotai-paradijies-potencialais-konkurents-cina-par-lbs-prezidenta-kreslu/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T15:58:48+00:00"/>
    <meta property="og:title" content="Jēkabsonei – Žogotai parādījies potenciālais konkurents cīņā par LBS prezidenta krēslu"/>
    <meta property="og:description" content="2020. gada 21. janvāris Latvijas basketbolā būs “sarkanais” datums – tajā norisināsies LBS biedru kārtējā sapulce, kurā saskaņā ar LBS statūtiem, uz nākamajiem četriem gadiem jāievēl prezidents un padome. Tāpat skaidrs, ka noteikti mainīsies arī valdes sastāvs."/>
  </head>
  <body>
    <article>
      <h1>Jēkabsonei – Žogotai parādījies potenciālais konkurents cīņā par LBS prezidenta krēslu</h1>
      <address><time datetime="2019-12-09T15:58:48+00:00">09 Dec 2019, 15:58</time> by <a rel="author" href="https://www.sportazinas.com/author/roberts/" target="_blank">Roberts Ūdris</a></address>
      <p>2020. gada 21. janvāris Latvijas basketbolā būs “sarkanais” datums – tajā norisināsies <a href="https://www.sportazinas.com/atsl%C4%93gv%C4%81rdi/lbs/">LBS</a> biedru kārtējā sapulce, kurā saskaņā ar <a href="https://www.sportazinas.com/atsl%C4%93gv%C4%81rdi/lbs/">LBS</a> statūtiem, uz nākamajiem četriem gadiem jāievēl prezidents un padome. Tāpat skaidrs, ka noteikti mainīsies arī valdes sastāvs.</p>
      <p>Bijusī sieviešu basketbola izlases spēlētāja Anete Jēkabsone – Žogota par saviem nodomiem kandidēt uz Latvijas Basketbola savienības (LBS) prezidentes amatu paziņoja septembra beigās, bet novembra vidū līdzšinējais LBS vadītājs Valdis Voins atklāja, ka viņš negrasās atkārtoti (tas būtu jau trešais termiņs) balotēties uz šo amatu.</p>
      <p>“Sportazinas.com” rīcībā nonāca informācija, ka uz svarīgo amatu varētu kandidēt bijušais vīriešu izlases spēlētājs un LBS struktūrās kā Latvijas Jaunatnes Basketbola līgas (LJBL) iepriekš strādājušais <a href="https://www.sportazinas.com/atsl%C4%93gv%C4%81rdi/kaspars-cipruss/">Kaspars Cipruss</a>. Ciprusam bijusi pieredze arī aģenta darbā.</p>
      <p>“Sportazinas.com” sazinājās ar Ciprusu, lai noskaidrotu vai neoficiālā informācija ir patiesa un kāda ir kopējā situācija: “Tās noteikti nav manas ambīcijas, bet, redzot kopējo situāciju, uzskatu, ka šāds solis varētu nākt par labu basketbolam kopumā. Ja uz doto brīdi būtu kāds spēcīgs kandidāts – spēcīgs politiķis vai pazīstams uzņēmējs – tas būtu cits jautājums, bet situācija ir tāda, kāda tā ir. Mani uz šādu soli iedrošināja biedri – tā noteikti nebija mana vienpersoniska iniciatīva. Tiesa, par visiem 100% šobrīd nevaru apgalvot, ka noteikti kandidēšu. Oficiāli pieteicies vēl neesmu.”</p>
      <p>Cipruss par LBJL direktoru nestrādāja ilgi, jo pagājušajā pavasarī negaidīti amatu atstāja. Basketbola kuluāros runāja, ka viņš, ieņemot amatu LBS, <b>iespējams</b>, vienlaikus turpinājis darboties kā basketbola aģents, kas neatbilst FIBA (Starptautiskās basketbola federācijas) IV nodaļas “Par spēlētāju aģentiem” <a href="http://www.fiba.basketball/downloads/training/agents/Regulation%20Governing%20Players'%20Agents.pdf"><b>noteikumu 142. pantam</b></a> un <a href="https://basket.lv/documents/6e579-agentu_licencesanas_noteikumi.pdf"><b>LBS pieņemtajiem noteikumiem par aģentu pakalpojumu izmantošanu</b></a>.</p>
      <p>“Personām, kurām ir darba un/vai pakalpojumu līguma attiecības ar FIBA, LBS,<br/>Klubu, Līgu, Nacionālo federāciju vai kuras ieņem sabiedrisku vai oficiālu amatu vai jebkādu<br/>citu stāvokli minētajās organizācijās, kā arī Treneriem un Spēlētājiem ir aizliegts būt par<br/>Aģentiem un nodarboties ar Aģenta darbību,” – rakstīts LBS noteikumos.</p>
      <p>Tiesa, oficiāla situācijas izmeklēšana netika veikta, bet darba attiecības Cipruss pārtrauca pēc abpusējas vienošanās ar LBS.</p>
      <p>“Ja es nolemšu piedalīties LBS prezidenta vēlēšanās, tad noteikti publiski par to arī izteikšos. Uz doto brīdi ar LBS vienojāmies, ka šo jautājumu pagaidām “necelsim augšā”, tāpēc no sīkākiem komentāriem atturēšos,” situāciju komentēja Cipruss.</p>
      <p>Vaicājām – ja Cipruss tomēr pieņem lēmumu kandidēt un iegūst LBS prezidenta amatu, vai viņš redz līdzšinējo ģenerālsekretāru Egdaru Šnepu turpinām savu darbu LBS.</p>
      <p>“Būtu jāsaprot, vai Edgars pats to vispār vēlas. Esmu ar viņu runājis un cik sapratu no sarunas, arī viņam šobrīd nav viennozīmīga atbilde uz šo jautājumu. Vēl ir laiks pārdomām. Mans personīgais viedoklis ir tāds – Latvijas basketbolā ir nepieciešamas jaunas vēsmas, vienlaikus mēs nedrīkstam visu iepriekš darīto nogriezt kā ar nazi, jo, ienākot jauniem un neprofesionāliem cilvēkiem attiecīgajā jomā… Tas arī nav labākais variants. Nesaku par Aneti neko sliktu. Viņa ir apveltīta ar spēcīgu personību un bijusi lieliska spēlētāja, bet kā vadītāja vēl nav sevi nekur pierādījusi. Ne man to lemt, vai viņa būtu pietiekami laba attiecīgajam amatam. Nesaku, ka viņas idejas ir sliktākas, bet mūsu redzējums, kā basketbolam būtu jāattīstās, atšķiras.”</p>
      <p>Šobrīd Cipruss ikdienā par savu darba vietu sauc Izglītības un Zinātnes ministriju, kur viņš Sporta departamenta nodaļa ieņem amatu ar nosakumu “eksperts”. Vaicājām, kādi ir viņa tiešie darba pienākumi.</p>
      <p>“Ikdienā strādāju ar sporta skolām – uzklausu visu sūdzības un neapmierinātību par to, ka Latvijas jaunatnes basketbola sistēma ir nekam nederīga, u.t.t. un skatos uz situāciju kopumā daudz padziļinātāk un ar plašāku redzējumu – kā mēs varam to uzlabot, kas jāmaina un citas lietas,” tā potenciālais LBS prezidenta amata kandidāts.</p>
      <p>Cipruss profesionālajā karjerā pārstāvējis vairākus Latvijas klubus (Rīgas “Skonto”, BK “Ventspils”, “Liepājas Lauvas”, Gulbenes “Buki”, BK “Jēkabpils” un BK “Valmiera”), dažādu līgu komandas Spānijā, Itālijā, spēlējis arī kaimiņvalstīs un Slovenijā. Tāpat viņš pārstāvējis visu vecumu jaunatnes izlases, bet pieaugušo izlases sastāvā piedalījies trīs Eiropas čempionātu finālturnīros un vairākos kvalifikācijas turnīros. Basketbolista karjeru noslēdzis 2014. gadā.</p>
    </article>
  </body>
</html>