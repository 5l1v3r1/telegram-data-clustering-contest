<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/religija/35531-pranciskus-uzdavinys-naujoms-kartoms"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:26:33+00:00"/>
    <meta property="og:title" content="Pranciškus: uždavinys naujoms kartoms"/>
    <meta property="og:description" content="Pirmadienio audiencijoje popiežius Pranciškus priėmė Italijoje 1956 metais įsteigtos karitatyvinės asociacijos vaikams narius. Ją įsteigė airių kunigas Johnas Patrickas Carroll-Abbing, kuris 1930 metais į Romą atvyko studijoms, čia buvo įšventintas kunigu ir liko tarnauti Romos kurijoje bei Šventojo Sosto diplomatinėje tarnyboje."/>
  </head>
  <body>
    <article>
      <h1>Pranciškus: uždavinys naujoms kartoms</h1>
      <address>
        <time datetime="2019-12-09T15:26:33+00:00">09 Dec 2019, 15:26</time>
      </address>
      <figure>
        <img src="http://budas.lt/images/gruodis/naujoms.jpeg"/>
      </figure>
      <p>Pirmadienio audiencijoje popiežius Pranciškus priėmė Italijoje 1956 metais įsteigtos karitatyvinės asociacijos vaikams narius. Ją įsteigė airių kunigas Johnas Patrickas Carroll-Abbing, kuris 1930 metais į Romą atvyko studijoms, čia buvo įšventintas kunigu ir liko tarnauti Romos kurijoje bei Šventojo Sosto diplomatinėje tarnyboje.</p>
      <p>Pokario metais jis susidūrė su vaikais, kurie augo be tėvų arba atskirai nuo jų, vagiliaudami ir miegodami kur pakliūva. Su popiežiaus pritarimu jis vieną karo metu apleistą mokyklą pavertė dienos centru ir nakvynės namais apleistiems vaikams. Jo mėgstamas šūkis, tapęs jo įkvėptos fundacijos vardu, buvo suteikti „galimybę gyvenime“ (<i>A chance in life</i>).</p>
      <p>Monsinjoro Johno Patricko Carroll-Abbing įsteigtų namų ypatumas buvo savarankiškumas: vaikams ir jaunuoliams buvo išdalintos įvairios atsakomybės, jie gyveno kaip bendruomenė, kurios nariai atsakingi vieni už kitus ir didele dalimi patys sprendžia savo reikalus. Monsinjoras nustatė tik vieną iš tiesų geležinę ir nelaužomą taisyklę – negrįžti vėlai.</p>
      <p>Po šios pirmosios iniciatyvos su Johno Patricko Carroll-Abbingo pagalba buvo įsteigta dar keliasdešimt centrų Italijoje, kuriuos finansavo taip pat jo įsteigta fundacija. Jų buvo įsteigta ir kitose šalyse. Bendras šiuose centruose gyvenęs vaikų skaičius viršijo 150 000. Laikui bėgant, pokario našlaičiams užaugus, šie centrai pradėjo teikti kitas paslaugas, rūpintis sunkaus charakterio ir rizikingo elgesio vaikais.</p>
      <p>„Iš Johno Patricko Carroll-Abbingo intuicijos gimusi jūsų organizacija palaipsniui vystėsi ir pradėjo remti daug ugdymo iniciatyvų, kuriomis šiandien naudojasi tūkstančiai vaikų Italijoje, Bolivijoje, Kolumbijoje, Gvatemaloje ir Peru. Jos siūlo berniukams, mergaitėms ir paaugliams, atsidūrusiems labai pažeidžiamoje būklėje, galimybę įveikti sunkumus ir įgyvendinti Dievo sumanymą kiekvienam iš jų“, – sakė popiežius Pranciškus audiencijos dalyviams.</p>
      <p>Kalbėdamas apie šiandieną, Šventasis Tėvas pabrėžė integralaus arba visapusiško ugdymo poreikį, apie kurį jis taip pat kalbėjo savo enciklikoje „Laudato Sì’“.</p>
      <p>„Labai svarbu ugdyti naujas kartas aktyviam ir įsitraukiančiam pilietiškumui, kuris į centrą tuo pat metu iškelia ir asmenį, ir rūpestį aplinka. Technologinės inovacijos taip pat turėtų pagelbėti šiame uždavinyje ir būtent naujos kartos, jei bus motyvuotos, sugebės jį įgyvendinti, nes gimė ir užaugo dabartinių technologijų kontekste“, – sakė popiežius Pranciškus. (<i>RK / Vatican News</i>)</p>
    </article>
  </body>
</html>