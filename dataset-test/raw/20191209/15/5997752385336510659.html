<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/ekonomija/aktuelno/cadez-dinamicniji-rast-u-trecem-i-cetvrtom-kvartalu-2019._1074437.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T15:13:00+00:00"/>
    <meta property="og:title" content="Чадеж: Динамичнији раст у трећем и четвртом кварталу 2019."/>
    <meta property="og:description" content="У трећем и четвртом кварталу ове године забележено је значајно убрзање и боље и позитивно пословање привредних субјеката у Србији, а најдинамичнији раст остварили су грађевински сектор и трговина у трећем..."/>
  </head>
  <body>
    <article>
      <h1>Чадеж: Динамичнији раст у трећем и четвртом кварталу 2019.</h1>
      <h2>БЕОГРАД - У трећем и четвртом кварталу ове године забележено је значајно убрзање и боље и позитивно пословање привредних субјеката у Србији, а најдинамичнији раст остварили су грађевински сектор и трговина у трећем кварталу, док се у четвртом кварталу очекује опоравак металске индустрије, изјавио је данас председник Привредне коморе Србије (ПКС) Марко Чадеж.</h2>
      <address>
        <time datetime="2019-12-09T15:13:00+00:00">09 Dec 2019, 15:13</time>
      </address>
      <p>Говорећи о макроекономској ситуацији, Чадеж је казао да је у трећем кварталу 2019. забележено значајно убразање привредне активности од 4,8 одсто, додајући да је овогодишњи раст благо изнад иницијалне пројекције од три одсто.</p>
      <figure>
        <img src="http://www.rtv.rs/sr_ci/ekonomija/aktuelno/slike/2014/12/30/marko-cadez-pks-privredna-komora-jpg_660x330.jpg"/>
        <figcaption>ПКС</figcaption>
      </figure>
      <p>Председник Коморе је рекао да се раст у 2020. од четири одсто оцењује као реалан и да је у складу са проценом ММФ-а и Светске банке. Чадеж је, на заједничкој седници Управног одбора и Скупштине ПКС представљајући нова квартална истраживања Коморе, рекао да је значајан број анкетираних предузећа (47 одсто) остварио пораст промета у трећем кварталу ове године, а позитивна позитивна очекивања у четвртом кварталу исказало је, каже, 58 одсто анкетираних.</p>
      <p>Према његовим речима, недостатак ресурса је главно ограничење у пословању, односно, радна снага, опрема, простор, посебно код металске, грађевинске и дрвне инстурије и саобраћаја. Чадеж је рекао да је нови најављени инвестициони циклус виђен као један од главних покретача раста у средњем року, уз пораст извоза и куповне моћи становништва.</p>
      <p>Резултати нових кварталних истраживања показали су да је, каже Чадеж, потребна системска подршка интернационализације пословања уз увођење система субвенционисања извоза и одржања конкурентности.</p>
      <p>Он је подсетио и на значајно учешће привреде у креирању економске политике, наводећи као пример да од маја 2018. у Савету за БДП, који је основала Влада Србије, учествује и председник ПКС.</p>
      <p>"Савет за БДП, као канал комуникације од посебног значаја, доприноси ефикасности у реализацији иницијатива привреде и омогућује да се глас привреде чује на највисем нивоу", рекао је Чадеж и додао да је током ове године покренуто више од 100 иницијатива привреде за унапређење прописа који уређују пословање привреде, а прихваћено је и 35 предлога привреде за измене закона, различитих уредби и правилника.</p>
      <p>Такође, преивредници су преко Коморе доставили своје коментаре на 50 закона и стратешких докумената. Као најзначајније иницијативе у 2019. години, Чадеж је навео значајно смањење или укидање увозних царина на поједине сировине и полупроизводе посебно у прерађивачкој индустрији, ефикаснији третман и проток робе на границама у друмско теретном саобраћају...</p>
      <p>Такође је рекао да ће се ПКС и убудће залагати за смањење пореског оптерећења зарада, враћања пореских кредита и смањење пореза на добит правних лица, како би се, каже, конкретно стимулисала привредна активност и омогућила нова улагања.</p>
      <p>Чадеж је рекао да је ПКС настојала да потпуно дигитализује све услуге и да има 45 услуга које су дигитализоване на порталу Коморе, што, објашњава, значи да представници компанија не морају више лично да долазе и поносе различите захтеве.</p>
      <p>На седници Скупштине ПКС данас је организована и додела награда ПКС за 2019. годину, а добитници тих традиционалних, престижних признања су, како је речено, они који су се својим радом, ангажовањем и пословним резултатима истакли као најуспешнији и најбољи и као такви наметнули као лидери и носиоци привредног лидера Србије.</p>
    </article>
  </body>
</html>