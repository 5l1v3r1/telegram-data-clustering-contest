<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35526-austrijos-vyriausybe-atsisako-nuo-2020-metu-uzdrausti-naudoti-glifosata"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:22:54+00:00"/>
    <meta property="og:title" content="Austrijos vyriausybė atsisako nuo 2020 metų uždrausti naudoti glifosatą"/>
    <meta property="og:description" content="Austrijos vyriausybė pirmadienį pranešė neįsivesianti draudimo naudoti prieštaringai vertinamą herbicidą glifosatą, nors parlamentas yra nubalsavęs, kad šios medžiagos turinčius produktus nuo sausio 1-osios būtų visiškai uždrausta naudoti ir platinti."/>
  </head>
  <body>
    <article>
      <h1>Austrijos vyriausybė atsisako nuo 2020 metų uždrausti naudoti glifosatą</h1>
      <address>
        <time datetime="2019-12-09T15:22:54+00:00">09 Dec 2019, 15:22</time>
      </address>
      <figure>
        <img src="http://budas.lt/images/gruodis/gli.jpg"/>
      </figure>
      <p>Austrijos vyriausybė pirmadienį pranešė neįsivesianti draudimo naudoti prieštaringai vertinamą herbicidą glifosatą, nors parlamentas yra nubalsavęs, kad šios medžiagos turinčius produktus nuo sausio 1-osios būtų visiškai uždrausta naudoti ir platinti.</p>
      <p>Laiške parlamento pirmininkui kanclerė Brigitte Bierlein (Brigitė Byrlein) nurodė, kad Europos Komisija nebuvo tinkamai informuota apie šią „atsargumo“ priemonę, todėl ji negali įsigalioti.</p>
      <p>„Noriu pabrėžti, kad tai vien teisinis sprendimas, nesusijęs su siūlymo turinio vertinimu“, – aiškino B. Bierlein.</p>
      <p>Jeigu parlamento liepą priimtas sprendimas būtų įsigaliojęs, Austrija būtų tapusia pirmąja Europos Sąjungos nare, uždraudusia šį herbicidą.</p>
      <p>Pasaulio sveikatos organizacija (PSO) yra pripažinusi glifosatą „galimai karcinogeniška“ medžiaga, bet ES 2017 metų gruodį atnaujino licenciją dar penkerius metus naudoti šį preparatą piktžolėms naikinti.</p>
      <p>Glifosato problema išprovokavo debatus keliose ES šalyse, bet kita ko, skatinamus klausimų, kuo pakeisti šį žemės ūkyje plačiai vartojamą herbicidą.</p>
      <p>Glifosatas glaudžiai siejamas su kovos su piktžolėmis priemone „Roundup“ – populiariu produktu, kurį visame pasaulyje pardavinėja Jungtinių Valstijų milžinė „Monsanto“. Pastarąją 2018 metais perėmė Vokietijos chemijos įmonė „Bayer“.</p>
      <p>Sulaukusi daug kritikos dėl pirkinio, Vokietijos bendrovė pažadėjo užtikrinti daugiau skaidrumo glifosato licencijos atnaujinimo Europos Sąjungoje proceso metu.</p>
      <p>Liepą įvykęs Austrijos parlamento balsavimas dėl socialdemokratų partijos pateikto įstatymo projekto vyriausybei buvo netikėtas, nes ji šio teisės akto nebuvo pasiūliusi.</p>
      <p>Draudimas buvo priimtas sudarius visų parlamento partijų, išskyrus centro dešiniąją Liaudies partiją (OeVP), laikiną aljansą.</p>
      <p>Nors pats Briuselis nesiekė blokuoti šio draudimo, vyriausybė pareiškė, kad Europos Komisija „užsiminė apie galimybę pradėti pažeidimo nagrinėjimo procedūras“ prieš Austriją, jeigu ji tinkamai nesilaikys reglamento.</p>
      <p>Tarptautinė žaliųjų organizacija piktai reagavo į Austrijos vyriausybės sprendimą ir vadino jį „demokratijos išdavyste“, taip pat kaltino vyriausybę piktnaudžiaujant „teisinėmis dingstimis“.</p>
      <p>Dabartinė laikinoji Austrijos vyriausybė dirbs, kol bus suformuota nauja koalicija po rugsėjį įvykusių pirmalaikių rinkimų.</p>
      <p>OeVP, vadovaujama buvusio kanclerio Sebastiano Kurzo (Sebastiano Kurco), per rinkimus gavo daugiausiai vietų.</p>
      <p>Liaudies partija šiuo metu veda derybas dėl koalicijos su pozicijas parlamente smarkiai sustiprinusiais žaliaisiais, palaikančiais glifosato draudimą.</p>
      <p>Redaktorius: Raimondas Čiuplys</p>
      <footer>Viena, gruodžio 9 d. (AFP-BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>