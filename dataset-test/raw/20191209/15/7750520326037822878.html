<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/rf-u-kilka-raziv-zbilshyla-chas-zatrymky-suden-u-kerchenskij-prototsi.html"/>
    <meta property="og:site_name" content="1NEWS"/>
    <meta property="article:published_time" content="2019-12-09T15:26:34+00:00"/>
    <meta property="og:title" content="РФ у кілька разів збільшила час затримки суден у Керченській протоці"/>
    <meta property="og:description" content="РФ у кілька разів збільшила час затримки суден у Керченській протоці"/>
  </head>
  <body>
    <article>
      <h1>РФ у кілька разів збільшила час затримки суден у Керченській протоці</h1>
      <address>
        <time datetime="2019-12-09T15:26:34+00:00">09 Dec 2019, 15:26</time>
      </address>
      <p>
        <b>Тривалість штучного затримання росіянами в Керченській протоці суден, які прямують до та з портів Бердянська та Маріуполя, у листопаді зросла у декілька разів, порівняно з жовтнем 2019 року, інформує <a href="https://1news.com.ua/">1NEWS</a>.</b>
      </p>
      <figure>
        <img src="https://1news.com.ua/wp-content/uploads/2019/12/542147.jpg"/>
      </figure>
      <p>Про повідомив голова спостережної Ради Майдану закордонних справ Андрій Клименко у Facebook.</p>
      <p>“За підсумками листопада 2019 (станом на 01.12.19) картина в Керченській протоці, у порівнянні з жовтнем, суттєво змінилася у гірший бік: на вході до Азовського моря середній час штучного утримання суден зріс з 16,1 до 56,2 години (тобто в 3,5 рази); на виході з Азовського моря до Чорного – з 26,9 до 52,8 години (в 1,96 рази)”, – повідомив Клименко.</p>
      <p>Він також зазначив, що окремо були зроблені розрахунки без врахування штормових днів, коли рух в Керченській протоці було перекрито.</p>
      <p>“Щоб отримати об’єктивну картину, ми виключили з розрахунків затримки суден в дні штормів та показали “очищену від штормів” статистику окремими стовпчиками на діаграмах, але це змінило картину несуттєво: на вході зростання з 16,1 до 40,9 години (без фактора штормів – тобто у 2,5 рази); на виході зростання з 26,9 до 39,6 години (в 1,47 рази)”, – зазначив Клименко.</p>
      <p>За його словами, раніше зменшення часу штучного утримування росіянами маріупольських та бердянських рейсів комерційних суден в Керченській протоці в жовтні експерти пов’язували з підготовкою РФ до участі в Нормандському саміті 9 грудня 2019.</p>
    </article>
  </body>
</html>