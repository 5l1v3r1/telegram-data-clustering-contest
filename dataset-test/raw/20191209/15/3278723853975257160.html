<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2118819"/>
    <meta property="og:site_name" content="www.bta.bg"/>
    <meta property="article:published_time" content="2019-12-09T15:18:00+00:00"/>
    <meta property="og:title" content="Местните избори бяха спокойни и добре организирани, смята председателят на ЦИК"/>
    <meta property="og:description" content="София, 9 декември /БТА/ Спокойни, добре организирани избори, резултатите според нас са легитимни - така обобщи местния вот, проведен тази година, председателят на ЦИК Стефка Стоева по време на среща между президента Румен Радев и представители на Централната избирателна комисия, на отговорните институциите за провеждането и организацията на местните избори тази година, както и анализатори на изборния процес. Стоева отбеляза, че броят на жалбите е драстично намалял - например в административните съдилища има два пъти по-малко жалби и оспорвания, отколкото през 2015 г. , много малка част са отменените решения на ОИК. Тя уточни, че пълен анализ на изборите може да се направи, когато са готови изборните резултати с влезли в сила съдебни решения и тогава ще се получи пълната картина какво се е случило на отминалите избори. Сред основните проблеми тя очерта високия процент недействителни бюлетни и сложността на секционните протоколи. Повторното въвеждане на данните в ЦИК показа, че резултатите са вярно отразени от…"/>
  </head>
  <body>
    <article>
      <h1>Местните избори бяха спокойни и добре организирани, смята председателят на ЦИК</h1>
      <address>
        <time datetime="2019-12-09T15:18:00+00:00">09 Dec 2019, 15:18</time>
      </address>
      <p>София, 9 декември /БТА/</p>
      <p>Спокойни, добре организирани избори, резултатите според нас са легитимни - така обобщи местния вот, проведен тази година, председателят на ЦИК Стефка Стоева по време на среща между президента Румен Радев и представители на Централната избирателна комисия, на отговорните институциите за провеждането и организацията на местните избори тази година, както и анализатори на изборния процес.</p>
      <p>Стоева отбеляза, че броят на жалбите е драстично намалял - например в административните съдилища има два пъти по-малко жалби и оспорвания, отколкото през 2015 г. , много малка част са отменените решения на ОИК.</p>
      <p>Тя уточни, че пълен анализ на изборите може да се направи, когато са готови изборните резултати с влезли в сила съдебни решения и тогава ще се получи пълната картина какво се е случило на отминалите избори.</p>
      <p>Сред основните проблеми тя очерта високия процент недействителни бюлетни и сложността на секционните протоколи.</p>
      <p>Повторното въвеждане на данните в ЦИК показа, че резултатите са вярно отразени от СИК, само в три общини - Трекляно, Ябланица и Хисаря, би следвало да се подмени по един общински съветник, но той пак е от същата политическа сила, никъде няма размествания по политически сили, а по отношение на кметовете няма никакви допуснати грешки, коментира Стоева.</p>
      <p>След първия тур беше тиражирано, че от 3 093 213 бюлетини недействителните гласове са 466 077, тоест 15.9 на сто процента. Смята се, че това е най-големият брой недействителни бюлетени за последните 10 години, но това са данни само от изборите за общински съветници, уточни Стоева. По думите й при гласуването за кметове резултатите са по-добри от предходните избори през 2015 и 2011 г.</p>
      <p>Например в изборите за кмет на община броят на недействителните гласове от първия тур е 128 204, което е 4,14 процента, докато на местните избори за кмет на община през 2015 г. броят на недействителните бюлетини е бил 175 562. При гласуването за кмет на кметство недействителните бюлетини за 2019 г. са били 39 199, което е 4,3 процента, а през 2015 г. броят им е 56 693 или 4,92 процента. При гласуването за кмет на район недействителните бюлетини през 2019 са били 26 636, а през 2015 г. - 38 636.</p>
      <p>На втория тур на местните избори през 2019 г. при гласуването на кметове на община недействителните гласове са само 1,72 процента, а за кмет на кметства - 2,21 процента, което е много добър резултат, коментира Стоева.</p>
      <p>Проблем има при недействителните гласове в изборите за общински съветници, посочи председателят на ЦИК. Тя отбеляза, че през 2011 г., когато не е имало преференции, недействителните бюлетини са били 6,18 на сто. Това ни кара да мислим, че големият брой недействителни гласове тази година се дължи на преференции, допълни тя. Според нея ЦИК трябва да извърши сериозен анализ на недействителните гласове. Тя определи като добра идея поканата от неправителствени организации за съвместна проверка и анализ на недействителните гласове.</p>
      <p>Според нея не е правилно да се прави сравнение между недействителните гласове на местните и на евопейските избори.</p>
      <p>Секретарят на ЦИК Севинч Солакова коментира, че местните избори си остават огромно предизвикателство и се оказват не само най-трудните и тежките, но и най-скъпите, защото се гласува с различни видове бюлетини. Тя посочи, че трябва да е обща грижата за повишаване на цялостната правна култура и разясняването на правата и задълженията да е постоянна задача.</p>
      <p>Политологът доц. Стойчо Стойчев коментира, че от формална гледна точка изборите са организирани много добре и ЦИК върши геройски усилия да администрира процеса. Той обаче отбеляза, че контролираният вот се случва още преди изборния ден и всъщност се състои в отношенията на определен човек - с неговия работодател, с кмета и т.н. Става дума за клиентелни отношения - някой се грижи за мен, а аз демонстрирам подкрепа, обясни той и посочи, че не става дума само за етнически малцинства, а и голяма част от българския етнос, особено в малките населени места е обхванат от това. Затова според него трябва да се работи в посока на преодоляване на социално-икономически зависимости и подобряване на живота на хората.</p>
      <p>
        <i>Източник: София</i>
      </p>
    </article>
  </body>
</html>