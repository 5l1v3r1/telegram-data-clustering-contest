<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_zdobuttya_premii_imeni_lesi_ukrainky_tsogo_roku_pretenduyut_45_tvoriv_332716.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T15:45:00+00:00"/>
    <meta property="og:title" content="На здобуття Премії імені Лесі Українки цього року претендують 45 творів"/>
    <meta property="og:description" content="Держкомтелерадіо завершив прийом заявок на здобуття Премії Кабінету Міністрів України імені Лесі Українки за літературно-мистецькі твори для дітей та юнацтва за 2019 рік. Про це повідомили у прес-службі Держкомтелерадіо."/>
  </head>
  <body>
    <article>
      <h1>На здобуття Премії імені Лесі Українки цього року претендують 45 творів</h1>
      <h2>Держкомтелерадіо завершив прийом заявок на здобуття Премії Кабінету Міністрів України імені Лесі Українки за літературно-мистецькі твори для дітей та юнацтва за 2019 рік. Про це повідомили у прес-службі Держкомтелерадіо.</h2>
      <address>
        <time datetime="2019-12-09T15:45:00+00:00">09 Dec 2019, 15:45</time>
      </address>
      <p>Загалом на розгляд Комітету з присудження премії у чотирьох номінаціях надійшло 45 творчих робіт. Вітчизняні видавництва і видавничі організації, творчі спілки та асоціації висунули на здобуття премії 30 різножанрових літературних творів - від казок до романа-фентезі, написаних сучасними авторами для дітей та юнацтва.</p>
      <p>Також для участі у конкурсі видавцями подано роботи українських художників-графіків до 8 книжкових видань для дітей.</p>
      <p>Крім того, на розгляд Комітету надійшло 2 театральні лялькові вистави. Це драма-феєрія ʺЛісова пісняʺ для вікової категорії 7+ Полтавського академічного обласного театру ляльок та вистава ʺПро Івана і Котаʺ, створена творчим колективом Івано-Франківського академічного обласного театру ляльок імені Марійки Підгірянки в гуцульській манері за мотивами української народної казки ʺПро Івана Багатогоʺ.</p>
      <p>У номінації ʺКінотвори для дітей та юнацтваʺ на здобуття премії висунуто 5 робіт: анімаційні фільми ʺПуповинаʺ, ʺВикрадена принцеса: Руслан і Людмилаʺ і ʺМикита Кожум’якаʺ, а також два ігрових фільми - ʺПригоди S Миколаяʺ та ʺОлександр Заступник Сумськийʺ, присвячений Герою України Олександру Аніщенку, який загинув, захищаючи незалежність України у 2014 році.</p>
      <p>З переліком висунутих на здобуття премії робіт можна ознайомитись <a href="http://comin.kmu.gov.ua/control/uk/publish/article?art_id=161954&amp;cat_id=88995">за посиланням</a>.</p>
      <p>Нагадаємо, Премія Кабінету Міністрів України імені Лесі Українки за літературно-мистецькі твори для дітей та юнацтва заснована за пропозицією Держкомтелерадіо в 2004 році. Вона присуджується щороку у чотирьох номінаціях до дня народження Лесі Українки за твори, які сприяють вихованню підростаючого покоління у дусі національної гідності, духовної єдності українського суспільства та здобули широке громадське визнання.</p>
    </article>
  </body>
</html>