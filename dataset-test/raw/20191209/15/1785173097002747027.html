<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/phenianul-denunta-nerabdarea-batranului-trump-1922404309002019121519193793"/>
    <meta property="og:site_name" content="News.ro"/>
    <meta property="article:published_time" content="2019-12-09T15:43:00+00:00"/>
    <meta property="og:title" content="Phenianul denunţă nerăbdarea ”bătrânului” Trump"/>
    <meta property="og:description" content="Kim Jong Un ar putea să-şi schimbe părerea despre Donald Trump dacă preşedintele american continuă să facă declaraţii ”nepotrivite şi periculoase”, a avertizat luni un reprezentant de rang înalt al regimului stalinist, relatează Reuters."/>
  </head>
  <body>
    <article>
      <h1>Phenianul denunţă nerăbdarea ”bătrânului” Trump</h1>
      <address><time datetime="2019-12-09T15:43:00+00:00">09 Dec 2019, 15:43</time> by <a rel="author">Valentin Vidu</a></address>
      <p>
        <b>Kim Jong Un ar putea să-şi schimbe părerea despre Donald Trump dacă preşedintele american continuă să facă declaraţii ”nepotrivite şi periculoase”, a avertizat luni un reprezentant de rang înalt al regimului stalinist, relatează Reuters.</b>
      </p>
      <p>Trump, a subliniat Kim Yong Chol, este un ”bătrân nerăbdător”, iar Statele Unite ignoră ultimatumul dat de Coreea de Nord.</p>
      <p>”Noi nu mai avem nimic de pierdut”, insistă acest oficial nord-coreean citat de agenţia oficială nord-coreeană de presă KCNA, răspunzându-i locatarului Casei Albe, care a apreciat în weekend că Kim Jong Un are ”de pierdut totul” dacă se arată ”ostil”.</p>
      <p>”Kim Jong Un este prea inteligent şi are mult de pierdut, întru totul, dacă acţionează în mod ostil”, a scris şeful statului american pe Twitter. ”El a semnat un acord solid de denuclearizare, nu doreşte să-şi strice relaţia privilegiată cu preşedintele Statelor Unite sau să se amestece în alegerile prezidenţiale americane din noiembrie”.</p>
      <p>Phenianul a anunţat săptămâna trecută că a efectuat cu succes un test ”foarte semnificativ” în baza de lansare de sateliţi Sohae, situată pe coasta de vest a peninsulei.</p>
      <p>Natura armei testate nu a fost dezvăluită, însă KCNA a scris că rezultatele acestui test vor permite schimbarea ”statutului strategic” al Coreei de Nord.</p>
      <p>Negocieri vizând desfiinţarea programelor nuclear şi balistic ale Coreei de Nord, amorsate în mod spectaculos la summitul din Singapore din iunie 2018 sunt blocate după eşecul unei reuniuni de lucru a celor două părţi în octombrie, la Stockholm.</p>
      <p>Phenianul avertizează că ”fereastra oportunităţii” este pe cale să se închidă, iar Kim Jong Un a dat Washingtonului ultimatum până la sfârşitul anului să-şi schimbe abordarea.</p>
      <p>Administraţia Trump apreciază că acest ultimatum este artificial, în pofida faptului că ambasadorul nord-coreean la ONU a anunţat sâmbătă că ”denuclearizarea” nu mai este deja un subiect de negocieri cu Statele Unite şi că nu sunt necesare negocieri îndelungate cu Washingtonul.</p>
      <p>
        <b>”WASHINGTONUL I-A FĂCUT DEJA MULTE CADOURI LUI KIM”</b>
      </p>
      <p>Unul dintre punctele care au provocat, în februarie, eşecul celui de-al doilea summit între Donald Trump şi Kim Jong Un în Vietnam vizează sincronizarea ”denuclearizării” cu ridicarea sancţiunilor.</p>
      <p>Coreea de Nord a propus o desfiinţare a complexului nuclear de la Yongbyon în schimbul anulării a cinci rezoluţii ale Consiliului de Securitate al ONU, adoptate în perioada 2016-2017, care limitează exporturile miniere şi interzic tranzacţiile financiare nord-coreene.</p>
      <p>ONU anunţa la momentul adoptării acestor rezoluţii că ele reprezintă pierderi în valoare de cel puţin un miliard de dolari pe an ale Coreei de Nord.</p>
      <p>Însă Statele Unite au argumentat că desfiinţarea Yongbyon este insuficientă şi au cerut transferul pe teritoriul american al armelor nucleare şi combustibililor nucleari nord-coreeni.</p>
      <p>”Americanii nu-şi pot asuma riscul de a slăbi mai întâi sancţiunile, pentru că ei i-au făcut deja multe cadouri lui Kim (Jong Un), fără să obţină în schimb progrese substanţiale în denuclearizare”, subliniază o sursă diplomatică de la Seul.</p>
      <p>Această sursă evocă cele două summituri Trump-Kim, iar apoi întâlnirea-surpriză între cei doi lideri, în iunie, în Zona Demilitarizată (DMZ), linia de demarcaţie între cele două Corei - care au scos Coreea de Nord din izolare şi care i-au permis lui Kim să-şi facă o statură internaţională.</p>
      <p>”În mod fundamental”, continuă această sursă, ”sancţiunile sunt tot ceea ce au în continuare Statele Unite pentru a exercita presiuni asupra Coreei de Nord”.</p>
      <p>Invers, adaugă ea, bătălia electorală pe care Trump a angajat-o deja în vederea alegerilor prezidenţiale din noiembrie şi ancheta ”impeachment”-ului în vederea destituirii sale, lansată de Partidul Democrat, poate că l-au determinat pe Kim să supraestimeze puterea Coreei de Nord.</p>
      <p>”Dacă nu au loc progrese până la sfârşitul anului, Coreea de Nord ar urma să facă ceva, poate să testeze o rachetă balistică intercontinentală. Statele Unite nu vor avea atunci altă opţiune decât să răspundă mai ferm, iar în cel mai rău scanariu negocierile ar putea fi întrerupte o dată pentru totdeauna”, apreciază această sursă diplomatică de la Seul.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/phenianul-denunta-o-recadere-in-senilitate-a-lui-trump-dupa-ce-locatarul-casei-albe-a-mentinut-la-summitul-nato-posibilitatea-unei-actiuni-militare-impotriva-coreeei-omului-racheta-1922404306002019121519191300"/>
      </related>
    </article>
  </body>
</html>