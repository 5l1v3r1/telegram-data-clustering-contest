<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555593/"/>
    <meta property="og:site_name" content="חרדים10"/>
    <meta property="article:published_time" content="2019-12-09T15:23:00+00:00"/>
    <meta property="og:title" content="יאיר לפיד עשה את הצעד שכולם ציפו שיעשה: “מוותר על הרוטציה”"/>
    <meta property="og:description" content="יו&quot;ר יש עתיד הודיע בישיבת סיעת כחול לבן כי אם תהיה מערכת בחירות נוספת - הוא מוותר על הסכם הרוטציה: &quot;אני לא מרגיש שאני מוותר. אני מרגיש שיש לי זכות גדולה&quot; • אנחנו צריכים לשחרר את המדינה. זו מלחמת השחרור שלנו, לשחרר אותה מנתניהו, כדי לעשות את זה, בנינו כוח&quot;"/>
  </head>
  <body>
    <article>
      <h1>יאיר לפיד עשה את הצעד שכולם ציפו שיעשה: “מוותר על הרוטציה”</h1>
      <address><time datetime="2019-12-09T15:23:00+00:00">09 Dec 2019, 15:23</time> by <a rel="author">יוני גרין</a></address>
      <p>
        <b>יו"ר יש עתיד הודיע בישיבת סיעת כחול לבן כי אם תהיה מערכת בחירות נוספת - הוא מוותר על הסכם הרוטציה: "אני לא מרגיש שאני מוותר. אני מרגיש שיש לי זכות גדולה" • אנחנו צריכים לשחרר את המדינה. זו מלחמת השחרור שלנו, לשחרר אותה מנתניהו, כדי לעשות את זה, בנינו כוח"</b>
      </p>
      <p>יו”ר יש עתיד יאיר לפיד, מס’ 2 ברשימת כחול לבן, הודיע אחר הצהרים (שני) כי הוא מוותר על הסכם הרוטציה שחתם מול בני גנץ בעת הקמת רשימת ‘כחול לבן’ –  ובכל מקרה לא יכהן כראש הממשלה.</p>
      <p>“אנחנו עדיין מקווים שנצליח למנוע בחירות. אם יהיו בחירות החלטנו שהפעם לא תהיה רוטציה. נלך כולנו, כחול לבן גדולה, מאוחדת מאחורי בני גנץ, המועמד שלנו לראשות הממשלה”, הצהיר לפיד.</p>
      <p>לדבריו, “באופן מפתיע, זו לא היתה החלטה קשה. ישבתי ביום שישי בערב עם הילדים שלי, ואמרתי להם: ‘אני הבטחתי לכם שאני תמיד אעשה מה שטוב למדינה, זה מה שטוב למדינה’. אני לא מרגיש שאני מוותר. אני מרגיש שיש לי זכות גדולה. זו זכות גדולה להיות חלק מכחול לבן. להיות חלק משינוי שהמדינה הזו זקוקה לו כאוויר לנשימה”.</p>
      <p>הוא הוסיף: “חלק מהשינוי – זה לזכור שלא אתה מה שחשוב, אזרחי ישראל הם מה שחשוב. כשאני אמרתי שלנתניהו ‘קרה משהו’, הכוונה היתה לרגע שבו הוא החליט שהוא יותר חשוב מהמדינה. שהוא כבר לא משרת ציבור, הציבור צריך לשרת אותו. זה לא יקרה בחדר הזה. בחדר הזה ישראל לפני הכל”.</p>
      <p>לפיד הדגיש: “מה שחשוב זה לא הרוטציה ולא הכסא. לא באתי לפוליטיקה בשביל הכסא. היה לי כסא הרבה יותר נוח בקריירה הקודמת שלי. מה שחשוב זה התוצאות של התלמידים במבדקי פיז”ה, והקריסה של חדרי המיון, והילדים בממ”דים בעוטף עזה.</p>
      <p>“יש לנו תפקיד. תפקיד היסטורי. אנחנו צריכים לשחרר את המדינה. זו מלחמת השחרור שלנו. לשחרר את המדינה מהשחיתות. לשחרר אותה מהסחטנות. לשחרר אותה מהקיצוניות. לשחרר אותה מנתניהו. כדי לעשות את זה, בנינו כוח. בנינו את המפלגה הגדולה ביותר במדינה. הגדרנו עקרונות וערכים ועמדנו בהם מול כל הפיתויים. אנחנו נעשה הכל למנוע את הבחירות ביומיים הקרובים. אם נצליח, מה טוב. אם לא – כחול לבן תרוץ בבחירות ביחד, בהנהגתו של בני גנץ. תרוץ ותנצח”.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555604/"/>
        <a href="https://www.ch10.co.il/news/555304/"/>
        <a href="https://www.ch10.co.il/news/554893/"/>
        <a href="https://www.ch10.co.il/news/554501/"/>
        <a href="https://www.ch10.co.il/news/554214/"/>
        <a href="https://www.ch10.co.il/news/552657/"/>
      </related>
    </article>
  </body>
</html>