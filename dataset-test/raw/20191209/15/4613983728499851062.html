<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/macro/ek-odobri-eur3-2-miliarda-pomosht-za-proizvodstvo-na-baterii-za-elektromobili.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T15:27:59+00:00"/>
    <meta property="og:title" content="ЕК одобри €3,2 милиарда помощ за производство на батерии за електромобили"/>
    <meta property="og:description" content="Публичната помощ отключи още €5 милиарда частни инвестиции"/>
  </head>
  <body>
    <article>
      <h1>ЕК одобри €3,2 милиарда помощ за производство на батерии за електромобили</h1>
      <address>
        <time datetime="2019-12-09T15:27:59+00:00">09 Dec 2019, 15:27</time>
      </address>
      <p>Европейската комисия одобри в понеделник €3,2 милиарда държавна помощ от седем държави от Европейския съюз за проучване и иновации в технологии за производство на батерии за електромобили, пише Reuters.</p>
      <p>Одобрението е за проекти в Белгия, Финландия, Франция, Германия, Италия, Полша и Швеция. Публичната помощ от €3,2 милиарда се очаква да отключи още €5 милиарда частни инвестиции. Приключването на целия проект е планирано за 2031 г.</p>
      <p>"Производството на батерии в Европа е от стратегически интерес за нашата икономика и общество заради потенциала им в чистата мобилност и енергия, създаване на работни места, устойчивост и конкуренция", заяви Маргрет Вестагер, изпълнителен вицепрезидент в Европейската комисия, отговорен за конкуренцията.</p>
      <p>Комисията смята, че проектите включват "амбициозно и рисково" проучване по веригата - от добиването на материалите и обработването им, дизайна на клетките и модулите и интеграцията им в умни системи.</p>
    </article>
  </body>
</html>