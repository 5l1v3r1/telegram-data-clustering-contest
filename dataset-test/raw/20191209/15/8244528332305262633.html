<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/skvideo/nvidia-dimostra-che-i-monitor-con-refresh-rate-alto-aiutano-a-giocare-meglio_85937.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T15:41:01+00:00"/>
    <meta property="og:title" content="NVIDIA dimostra che i monitor con refresh rate alto aiutano a giocare meglio"/>
    <meta property="og:description" content="Giocare a 240 Hz conferisce vantaggi competitivi rispetto ai 144 Hz, ma non è facile dimostrarlo. Ecco come ci ha provato NVIDIA"/>
  </head>
  <body>
    <article>
      <h1>NVIDIA dimostra che i monitor con refresh rate alto aiutano a giocare meglio</h1>
      <h2>Giocare a 240 Hz conferisce vantaggi competitivi rispetto ai 144 Hz, ma non è facile dimostrarlo. Ecco come ci ha provato NVIDIA</h2>
      <address><time datetime="2019-12-09T15:41:01+00:00">09 Dec 2019, 15:41</time> by <a rel="author">Rosario Grasso</a></address>
      <p>I produttori di <b>monitor gaming</b> stanno rilasciando con continuità soluzioni con <b>refresh rate</b> molto alti, addirittura di <b>240 Hz</b>. Ma offrono reali vantaggi ai giocatori? Non è facile dimostrarlo e visualizzare le differenze su internet, anche per la mancanza di player online che vadano oltre i 60 Hz.</p>
      <figure>
        <video src="http://images.nvidia.com/geforce-com/international/images/what-is-fps-and-how-it-heps-you-win-games/60vs240-pipeline-comparison.gif" autoplay="" loop=""/>
      </figure>
      <p>Secondo uno studio realizzato da NVIDIA, e riassunto nel seguente grafico, i giocatori che hanno giocato ad almeno 180 fps hanno conseguito un K/D ratio migliore del 90% rispetto a chi giocava a 60 fps. <i>"Di per sé, la correlazione non significa ovviamente causalità"</i> specifica NVIDIA. <i>"Ma giocare a fps alti migliora la fluidità delle animazioni, riduce il ghosting e il tearing, così come la latenza del sistema"</i>. Un display con alto refresh rate visualizza i frame più rapidamente e, in certe situazioni di gioco, può consentire di vedere un avversario prima rispetto a quanto avviene con un monitor a 60 Hz. Ovviamente, si parla di soluzioni tecniche destinate a una nicchia di pubblico sensibile alla questione della reattività della postazione di gioco e appassionata di titoli competitivi online.</p>
      <figure>
        <img src="https://www.hwupgrade.it/immagini/nvidiarefreshrate.jpg"/>
      </figure>
      <p>Un monitor che si aggiorna molto velocemente visualizza prima il risultato dell'input del giocatore e si mantiene più fedele rispetto all'interazione. Una postazione di gioco con componenti altamente reattive aiuta il giocatore a ottenere migliori risultati in termini di <b>rapporto uccisioni/morti (K/D ratio)</b> nei giochi multiplayer competitivi, ovviamente se sussiste un'abilità di base da parte del giocatore stesso.</p>
      <figure>
        <iframe src="https://www.youtube.com/embed/uJxxCgKa0mU" width="600" height="338" data-service="Youtube" scrolling="no"/>
      </figure>
      <p>Non è una sorpresa che NVIDIA promuova questo concetto, perché il suo business è basato su hardware capace di renderizzare il più rapidamente possibile le immagini. Inoltre, negli ultimi anni ha investito molto su tecnologie come <b>G-Sync</b>, che servono proprio ad aggiornare opportunamente il display in funzione del lavoro svolto dalla scheda video.</p>
      <figure>
        <iframe src="https://www.youtube.com/embed/jsnVuXj_IDM" width="600" height="338" data-service="Youtube" scrolling="no"/>
      </figure>
      <p>Secondo l'<a href="https://www.anrdoezrs.net/links/7706533/type/dlg/sid/pcg-1855561137950096746/https://www.nvidia.com/en-us/geforce/news/what-is-fps-and-how-it-helps-you-win-games/">articolo pubblicato sul sito di NVIDIA</a>, siti come <i>ProSettings.net</i> e <i>BattleRoyaleSettings.com</i> evidenziano come la maggior parte dei pro player di giochi di tipo <b>Battle Royale</b> utilizzi monitor con refresh rate almeno di 144 Hz. NVIDIA ha anche sponsorizzato un contenuto del noto canale YouTube tecnico <b>Linus Tech Tips</b> sempre a proposito della correlazione tra alti refresh rate e K/D ratio.</p>
      <figure>
        <iframe src="https://www.youtube.com/embed/tV8P6T5tTYs" width="600" height="338" data-service="Youtube" scrolling="no"/>
      </figure>
    </article>
  </body>
</html>