<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055425/article/oikonomia/ellhnikh-oikonomia/3ekina-o-diagwnismos-gia-thn-pwlhsh-ths-depa-ypodomwn"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T15:41:14+00:00"/>
    <meta property="og:title" content="Ξεκινά ο διαγωνισμός για την πώληση της ΔΕΠΑ Υποδομών"/>
    <meta property="og:description" content="Στην έναρξη διεθνούς διαγωνιστικής διαδικασίας για την από κοινού πώληση με την Ελληνικά Πετρέλαια ΑΕ του 100% του μετοχικού κεφαλαίου της εταιρείας «ΔΕΠΑ Υποδομών ΑΕ», η οποία θα δημιουργηθεί μετά την μερική διάσπαση του κλάδου των υποδομών της ΔΕΠΑ, προχωρά το ΤΑΙΠΕΔ. Στην πρώτη φάση της διαδικασίας το ΤΑΙΠΕΔ προσκαλεί τους επενδυτές να εκδηλώσουν το ενδιαφέρον τους έως τις 14 Φεβρουαρίου 2020."/>
  </head>
  <body>
    <article>
      <h1>Ξεκινά ο διαγωνισμός για την πώληση της ΔΕΠΑ Υποδομών</h1>
      <address>
        <time datetime="2019-12-09T15:41:14+00:00">09 Dec 2019, 15:41</time>
      </address>
      <p>Στην έναρξη διεθνούς διαγωνιστικής διαδικασίας για την από κοινού πώληση με την Ελληνικά Πετρέλαια ΑΕ του 100% του μετοχικού κεφαλαίου της εταιρείας «ΔΕΠΑ Υποδομών ΑΕ», η οποία θα δημιουργηθεί μετά την μερική διάσπαση του κλάδου των υποδομών της ΔΕΠΑ, προχωρά το ΤΑΙΠΕΔ.</p>
      <p>Σύμφωνα με ανακοίνωση του Ταμείου, το ΤΑΙΠΕΔ σήμερα κατέχει το 65% και τα Ελληνικά Πετρέλαια το υπόλοιπο 35% του μετοχικού κεφαλαίου της ΔΕΠΑ. Κατόπιν της μερικής διάσπασης της, οι δύο μέτοχοι θα κατέχουν τα ανάλογα ποσοστά στη ΔΕΠΑ Υποδομών (65% το ΤΑΙΠΕΔ και 35% τα ΕΛΠΕ) και θα ενεργήσουν ως από κοινού πωλητές.</p>
      <p>Στην ΔΕΠΑ Υποδομών θα περιλαμβάνονται:</p>
      <p>• 100% του μετοχικού κεφαλαίου στην εταιρεία διαχείρισης των δικτύων διανομής φυσικού αερίου Αττικής (ΕΤΑΙΡΕΙΑ ΔΙΑΝΟΜΗΣ ΑΕΡΙΟΥ ΑΤΤΙΚΗΣ ΑΕ - ΕΔΑ ΑΤΤΙΚΗΣ ΑΕ), 51% του μετοχικού κεφαλαίου στην εταιρεία διαχείρισης των δικτύων διανομής φυσικού αερίου Θεσσαλονίκης και Θεσσαλίας (ΕΤΑΙΡΕΙΑ ΔΙΑΝΟΜΗΣ ΑΕΡΙΟΥ ΘΕΣΣΑΛΟΝΙΚΗΣ – ΘΕΣΣΑΛΙΑΣ ΑΕ - ΕΔΑ ΘΕΣΣΑΛΟΝΙΚΗΣ – ΘΕΣΣΑΛΙΑΣ ΑΕ) και 100% του μετοχικού κεφαλαίου στην εταιρεία διαχείρισης των δικτύων διανομής φυσικού αερίου λοιπής Ελλάδας (ΔΗΜΟΣΙΑ ΕΠΙΧΕΙΡΗΣΗ ΔΙΚΤΥΟΥ ΔΙΑΝΟΜΗΣ ΑΕ - ΔΕΔΑ ΑΕ),</p>
      <p>• η κυριότητα της ΔΕΠΑ Α.Ε. επί των παγίων των δικτύων διανομής,</p>
      <p>• το δίκτυο οπτικών ινών που ανήκει στην κυριότητα της ΔΕΠΑ Α.Ε.,</p>
      <p>• τα δικαιώματα και υποχρεώσεις της ΔΕΠΑ Α.Ε. αναφορικά με την ανάπτυξη, το σχεδιασμό και την υλοποίηση των έργων υποδομής δικτύων διανομής συμπεριλαμβανομένων έργων υποδομής συμπιεσμένου φυσικού αερίου ή μικρής κλίμακας Υγροποιημένου Φυσικού Αερίου (ΥΦΑ), εξαιρουμένων των δικαιωμάτων και υποχρεώσεων της εταιρείας σε διεθνή έργα, όπως δεσμεύσεις ποσοτήτων στο διασυνδετήριο αγωγό Ελλάδας – Βουλγαρίας (IGB) ή στο πλωτό τερματικό αεριοποίησης ΥΦΑ (FSRU) στην Αλεξανδρούπολη.</p>
      <p><b>Διαγωνιστική διαδικασία</b><br/>Η διαγωνιστική διαδικασία για την πώληση της ΔΕΠΑ Υποδομών θα διεξαχθεί σε δύο φάσεις: φάση προεπιλογής (Α΄ Φάση) και φάση υποβολής δεσμευτικών προσφορών (Β΄ Φάση). Στην Α΄ Φάση το ΤΑΙΠΕΔ προσκαλεί τους επενδυτές να εκδηλώσουν το ενδιαφέρον τους, σύμφωνα με τους όρους της Πρόσκλησης, στις 14 Φεβρουαρίου 2020.</p>
      <p>Οι ενδιαφερόμενοι επενδυτές που θα πληρούν τα κριτήρια προεπιλογής (προεπιλεγέντες) θα κληθούν να συμμετάσχουν στη Β΄ Φάση, όπου θα αποκτήσουν πρόσβαση σε πληροφοριακό υλικό σχετικά με τη ΔΕΠΑ Υποδομών μέσω εικονικής αίθουσας τεκμηρίωσης (Virtual Data Room - VDR), και στη συνέχεια θα κληθούν να υποβάλουν δεσμευτικές οικονομικές προσφορές.</p>
    </article>
  </body>
</html>