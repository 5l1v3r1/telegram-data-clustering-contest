<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/politic/ministrul-florin-citu-reactioneaza-dur-daca-teodorovici-continua-cu-acuzatii-voi-arata-cum-psd-nu-intentiona-sa-majoreze-pensiile-18660287"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="Ministrul Florin Cîţu reacţionează dur: Dacă Teodorovici continuă cu acuzaţii, voi arăta cum PSD nu intenţiona să majoreze pensiile"/>
    <meta property="og:description" content="Ministrul Finanţelor, Florin Cîţu, l-a avertizat luni pe predecesorul său, Eugen Teodorovici, că va face public un document guvernamental ce arată că PSD nu intenţiona să majoreze pensiile în 2020."/>
  </head>
  <body>
    <article>
      <h1>Ministrul Florin Cîţu reacţionează dur: Dacă Teodorovici continuă cu acuzaţii, voi arăta cum PSD nu intenţiona să majoreze pensiile</h1>
      <h2>Ministrul Finanţelor, Florin Cîţu, l-a avertizat luni pe predecesorul său, Eugen Teodorovici, că va face public un document guvernamental ce arată că PSD nu intenţiona să majoreze pensiile în 2020.</h2>
      <address><time datetime="2019-12-09T15:02:00+00:00">09 Dec 2019, 15:02</time> by <a rel="author" href="https://www.mediafax.ro/autor/mihai-gongoroi" target="_blank">Mihai Gongoroi</a></address>
      <p>"Un mesaj clar pentru Eugen Teodorovici, pentru că în ultima perioadă a început cu acuzaţii care nu au niciun fundament. Dacă continuă în această direcţie mă văd forţat să public un document prezentat în Guvernul României care arată foarte clar că PSD nu avea nicio intenţie să aplice legea pensiilor în 2020", a spus ministrul, luni, într-o conferinţă de presă.</p>
      <p>El a citit un paragraf din concluzia documentului respectiv şi a spus că publicarea lui este o decizie politică ce trebuie luată în PNL. Acesta nu a precizat ce instituţie a elaborat documentul.</p>
      <p>"Vă rugăm să dispuneţi reanalizarea calendarului de implementare a prevederilor Legii 127 privind sistemul public de pensii în ceea ce priveşte creşterea pensiilor pentru respectarea ţintei de 3% din PIB pentru deficitul bugetar aferent perioadei 2020-2023", a citit Florin Cîţu.</p>
      <p>Încă din luna aprilie, ministrul PSD al Finanţelor Eugen Teodorovici ştia că deficitul bugetar ar putea depăşi 4% din PIB, conform unor note interne din minister citite de ministrul Finanţelor Florin Cîţu la conferinţa de presă de luni.</p>
      <p>Ministrul a prezentat documente care arătau că încă din ianuarie sau aprilie 2019 ministrul Teodorovici şi premierul Viorica Dăncilă erau informaţi de specialiştii din minister că deficitul ar putea depăşi 4% din PIB, în condiţiile în care veniturile la buget nu puteau atinge nivelul preconizat.</p>
      <p>Cîţu a spus că notele interne vor fi prezentate Curţii de Conturi.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>