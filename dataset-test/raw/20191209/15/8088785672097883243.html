<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kamuajans.com/guncel/onder-kahveci-den-dunya-insan-haklari-gunu-mesaji-h544522.html"/>
    <meta property="og:site_name" content="KamuAjans"/>
    <meta property="article:published_time" content="2019-12-09T15:46:25+00:00"/>
    <meta property="og:title" content="Önder Kahveci'den Dünya İnsan Hakları Günü Mesajı"/>
    <meta property="og:description" content="Türkiye Kamu-Sen ve Türk Sağlık-Sen Genel Başkanı Önder Kahveci 10 Aralık Dünya İnsan Hakları Günü dolayısıyla kişisel twitter hesabından bir mesaj yayınladı."/>
  </head>
  <body>
    <article>
      <h1>Önder Kahveci'den Dünya İnsan Hakları Günü Mesajı</h1>
      <address><time datetime="2019-12-09T15:46:25+00:00">09 Dec 2019, 15:46</time> by <a rel="author">KamuAjans</a></address>
      <p>
        <b>Türkiye Kamu-Sen ve Türk Sağlık-Sen Genel Başkanı Önder Kahveci 10 Aralık Dünya İnsan Hakları Günü dolayısıyla kişisel twitter hesabından bir mesaj yayınladı.</b>
      </p>
      <p>Türkiye Kamu-Sen ve Türk Sağlık-Sen Genel Başkanı Önder Kahveci, ''Bir canlının en önemli hakkı, yaşama hakkıdır. Ona yaşama hakkı tanımadan başka hak ve özgürlüklerden faydalandırmaya çalışmak anlamsızdır. Bugün dünyanın birçok bölgesinde hak ve özgürlük kisvesi altında katliamlar yaşanmaktadır.</p>
      <p>Hep söylediğimiz gibi, biz yüreğimizde Irak’ta dökülen kanın sızını duyuyoruz. Biz dağlık Karabağ’da yaşanan Hocalı soykırımına ağıtlar yakıyoruz. Filistin’de, Arakan’da yaşananlara ağlıyoruz.</p>
      <p>1974 Kıbrıs Harekâtından önce Türklere yapılan soykırıma varan etnik temizlik mezalim hafızalarımızdan silinmez. İran Türklüğünü unutmayız, unutamayız.</p>
      <p>Çin işgali altındaki Doğu Türkistan, boğazımızda düğümdür. Asırlardır evlerinden yurtlarından edilen soydaşlarımızın görmezden gelinmesi ne Türkiye ne de dünya nezdinde bir anlam ifade etmiyorsa dünyada insan haklarından söz etmek mümkün değildir.</p>
      <p>Doğu Türkistanlı soydaşlarımızın binlerce yıldır yaşadığı topraklar işgal altında olduğu gibi seyahat özgürlükleri kısıtlanmakta, doğum kontrolü yoluyla nüfuslarına müdahale edilmektedir.</p>
      <p>Eğitim kampları adı altında tek tip kıyafetlerin giydirildiği, kulelerde askerler tarafından kontrol edilen toplama kamplarında işkencelere maruz bırakılan soydaşlarımızın yaşadığı zulüm yürekleri dağlamaktadır.</p>
      <p>Çin hükümeti, zorla kendi topraklarına kattığı ve zorla vatandaş yaptığı soydaşlarımızdan yaşama hakkını dahi esirgerken hangi insan hakkından bahsedecek, hangi değerleri savunacağız?</p>
      <p>Özellikle Birleşmiş Milletler’in dünyanın kanayan yarası haline gelmiş olan bu soruna eğilmesini istiyoruz. Dünya İnsan Hakları Günü’nde Türk hükümetinin de Birleşmiş Milletler nezdinde derhal girişimlerde bulunmasını bekliyoruz.'' dedi.</p>
    </article>
  </body>
</html>