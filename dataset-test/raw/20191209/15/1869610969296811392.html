<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/un-tanar-care-a-amenintat-cu-bomba-un-liceu-din-caras-severin-identificat-dupa-2-luni-de-ce-a-sunat-din-canada-18661779"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T15:46:00+00:00"/>
    <meta property="og:title" content="Un tânăr care a ameninţat cu bombă un liceu din Caraş Severin, identificat după 2 luni. De ce a sunat din Canada"/>
    <meta property="og:description" content="Un tânăr care a sunat la un liceu din Bocşa, judeţul Caraş Severin, semnalând prezenţa unei bombe în şcoală, a fost identificat după aproape 2 luni. Poliţiştii spun că acesta a sunat din Canada şi nu..."/>
  </head>
  <body>
    <article>
      <h1>Un tânăr care a ameninţat cu bombă un liceu din Caraş Severin, identificat după 2 luni. De ce a sunat din Canada</h1>
      <h2>Un tânăr care a sunat la un liceu din Bocşa, judeţul Caraş Severin, semnalând prezenţa unei bombe în şcoală, a fost identificat după aproape 2 luni. Poliţiştii spun că acesta a sunat din Canada şi nu avea bani să îşi cumpere bilet de întoarcere în România.</h2>
      <address><time datetime="2019-12-09T15:46:00+00:00">09 Dec 2019, 15:46</time> by <a rel="author" href="https://www.mediafax.ro/autor/departamentul-corespondenti" target="_blank">Departamentul Corespondenţi</a></address>
      <p>În 18 octombrie a.c., la secretariatul unui liceu din Bocşa au fost primite 4 apeluri telefonice anonime, prin care erau aduse ameninţări. Acestea nu s-au confirmat.</p>
      <p>IPJ Caraş Severin anunţă, marţi, că poliţiştii au reuşit identificarea apelantului, un tânăr de 19 ani din comuna Ocna de Fier.</p>
      <p>„Acesta este bănuit că la momentul respectiv, în timp ce se afla în Canada, în stare de ebrietate şi neavând bani să îşi cumpere biletul de întoarcere în România, prin intermediul unei aplicaţii telefonice, a iniţiat 4 apeluri telefonice de ameninţare, alegând întâmplător un liceu din Bocşa, cu scopul de a fi adus gratuit în ţară. Ulterior, tânărul de 19 ani s-a întors în localitatea de domiciliu, poliţiştii identificându-l şi conducându-l la sediul poliţiei pentru cercetări”, arată Poliţia.</p>
      <p>Poliţiştii fac cercetări pentru ameninţare.</p>
      <p>La momentul respectiv, toţi elevii liceului din Bocşa, judeţul Caraş Severin, au fost evacuaţi şi trimişi acasă. Reprezentanţii Poliţiei Caraş Severin spuneau atunci că directorul liceului din Bocşa a sunat şi a anunţat că la secretariatul unităţii de învăţământ s-au primit mai multe telefoane prin care este anunţată amplasarea unei bombe. Au fost verificate toată sălile de curs, sala de sport şi anexele, dar nu s-a găsit nimic suspect.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>