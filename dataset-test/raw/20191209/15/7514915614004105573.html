<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/sveikata/35529-pirma-lietuvoje-donoro-kraujagysles-implantacija-issaugojo-pacientui-koja"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:25:10+00:00"/>
    <meta property="og:title" content="Pirma Lietuvoje donoro kraujagyslės implantacija išsaugojo pacientui koją"/>
    <meta property="og:description" content="Kauno klinikose praėjusią savaitę atlikta pirmoji kraujagyslės implantacija – ji padėjo pacientui išsaugoti koją."/>
  </head>
  <body>
    <article>
      <h1>Pirma Lietuvoje donoro kraujagyslės implantacija išsaugojo pacientui koją</h1>
      <address><time datetime="2019-12-09T15:25:10+00:00">09 Dec 2019, 15:25</time> by <a rel="author">Austėja Masiokaitė-Liubinienė</a></address>
      <figure>
        <img src="http://budas.lt/images/gruodis/koja.jpg"/>
      </figure>
      <p>Kauno klinikose praėjusią savaitę atlikta pirmoji kraujagyslės implantacija – ji padėjo pacientui išsaugoti koją.</p>
      <p>„Pacientas praktiškai šiandien gali vykti namo. Operuotas jis buvo antradienį ir šiandien jis jau vaikšto, gali vykti namo“, – žurnalistams pirmadienį sakė Kauno klinikų Širdies, krūtinės ir kraujagyslių chirurgijos klinikos Kraujagyslių chirurgijos skyriaus vadovas Linas Velička.</p>
      <p>Kraujagyslė persodinta okliuzine kraujagyslių liga sergančiam pacientui. Jam šuntavimui nebuvo galima panaudoti jo paties kraujagyslių, o implantuotoje sintetinėje kraujagyslėje prasidėjo infekcija, todėl panaudota donoro kraujagyslė.</p>
      <p>Prasidėjusi infekcija reiškė, kad pacientui buvo būtina išimti implantą, o tai daugeliu atvejų nulemtų, kad būtų sutrikusi kraujotaka ir būtų tekę amputuoti koją.</p>
      <p>„60–70, net iki 80 procentų, kad jam reikėtų amputuoti koją“, – sakė L. Velička.</p>
      <p>Tačiau, pasak jo, net ir tokiais atvejais pacientai sveiksta ilgai, o kartais tokie susirgimai baigiasi mirtimi.</p>
      <p>„Gydymas užtrunka ilgai ir mes būname laimingi, jeigu tas pacientas per mėnesį, du arba tris gyvas, be kojos išvažiuoja iš ligoninės. Skamba negražiai, bet mes pirmiausia turime gelbėti gyvybę“, – pasakojo Kraujagyslių chirurgijos skyriaus vadovas.</p>
      <p>Šiam pacientui pasisekė, nes atlikus gyvos kraujagyslės implantaciją jam pavyko atkurti kraujotaką, kojos jam šiuo metu neskauda.</p>
      <p>
        <b>Negalavimai prasidėjo skausmais ir negyjančia žaizda</b>
      </p>
      <p>Pacientas – 65-erių Juozas Grubys iš Lazdijų rajono – žurnalistams pasakojo, kad negalavimas pernai rudenį prasidėjo kojos skausmais, vėliau atsivėrė nedidelė žaizda. Ją vyras tris mėnesius gydėsi namuose, tačiau žaizda ne gijo, o plėtėsi.</p>
      <p>Vėliau jis dar kelis mėnesius gydytas Lazdijų ligoninėje, tačiau nepavykus žaizdos pagydyti, vyras atvežtas į Kauno ligoninę, kur jam atlikta šuntavimo procedūra, kai įdėta dirbtinė kraujagyslė.</p>
      <p>Netrukus J. Grubys pastebėjo, kad kraujagyslė išlindo į odos viršų. Šią būklę pamatęs gydytojas liepė jam skubiai vykti į Kauną.</p>
      <p>„Aš iš viso ligoninėje guliu aštuoni mėnesiai“, – kalbėjo vyras.</p>
      <p>Donorinės kraujagyslės vyras laukė namuose. Jis pasakojo nerimavęs, jog belaukiant infekcijos paveikta kraujagyslė trūks ir jis gali mirtinai nukraujuoti.</p>
      <p>„Jeigu trūks, viskas: minučių reikalas, kraujas išbėgs ir negyvas žmogus“, – pasakojo jis.</p>
      <p>Operuoti vyrą teko skubos tvarka, anksčiau, nei planuota, nes vyrui prasidėjo komplikacijos, pro žaizdą ėmė veržtis kraujas.</p>
      <p>Dabar jis dar sunkiai vaikšto, nes atliekant operaciją padaryta daug pjūvių, tačiau jaučiasi ramiau ir tikisi, kad viskas bus gerai.</p>
      <p>„Su kraujo apytaka viskas gerai, koja nešąla“, – kalbėjo J. Grubys.</p>
      <p>Jis dėkojo donoro artimiesiems.</p>
      <p>„Nežinau, kas čia būtų buvę. (...) Esu laimingas, kad atsirado toks žmogus“, – sakė pacientas.</p>
      <p>Pasak medikų, ši procedūra Lietuvoje tapo įmanoma klinikose veikiančiame audinių banke pradėjus kaupti donorų kraujagysles.</p>
      <p>Pirmoji tokia operacija atlikta dar XX amžiaus viduryje, tačiau tuomet rezultatai nebuvo labai geri, todėl pradėtos naudoti sintetinės kraujagyslės.</p>
      <p>Audinių banke specialiai paruošti audiniai yra saugomi, kol prireikia juos implantuoti recipientui.</p>
      <p>Ši kraujagyslė taip pat buvo paruošta iš anksto.</p>
      <p>Šiuo metu banke saugoma dar viena iš plakančios širdies donoro paimta kraujagyslė.</p>
      <p>Ji gali būti saugoma 21–30 dienų po paėmimo, ateityje planuojama, kad šis terminas galės būti pratęstas.</p>
      <p>Per metus tokių transplantacijų reikėtų apie 15–20 pacientų.</p>
      <footer>Kaunas, gruodžio 9 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>