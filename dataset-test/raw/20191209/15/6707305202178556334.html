<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/lifestyle/chi-e-sanna-marin/664245/"/>
    <meta property="og:site_name" content="DiLei"/>
    <meta property="article:published_time" content="2019-12-09T15:03:44+00:00"/>
    <meta property="og:title" content="Chi è Sanna Marin, la premier più giovane al mondo"/>
    <meta property="og:description" content="Madre di una bambina e cresciuta da due donne, Sanna Marin ha da poco compiuto 34 anni. Scopriamo qualcosa di più sulla sua vita e sulla carriera."/>
  </head>
  <body>
    <article>
      <h1>Chi è Sanna Marin, la premier più giovane al mondo</h1>
      <h2>Nata a Helsinki nel 1985, la giovane politica è la terza donna a guidare il Governo finlandese, ha una figlia di quasi due anni ed è stata cresciuta da due madri</h2>
      <address>
        <time datetime="2019-12-09T15:03:44+00:00">09 Dec 2019, 15:03</time>
      </address>
      <p><b>Sanna Marin</b>, che ha compiuto <b>34 anni lo scorso 16 novembre</b>, è la <b>nuova premier della Finlandia</b>. La giovane politica è stata nominata <b>capo del Governo del Paese scandinavo</b> a seguito delle dimissioni di Antti Rinne. Attualmente è <b>la più giovane premier del mondo</b>.</p>
      <p><b>Nata a Helsinki</b>, si è successivamente<b> trasferita a Espoo, a Prikkala e infine a Tampere</b>. Nel<b> 2012</b> ha conseguito, presso l’università locale, un <b>Master in Scienze delle Amministrazioni</b>. Lo stesso anno ha dato il via alla sua <b>carriera politica</b>, conquistando un seggio tra i banchi del Consiglio Comunale della suddetta città (tre anni dopo ha ottenuto la carica di Presidente).</p>
      <p>Sempre nel<b> 2015</b> è stata <b>eletta al Parlamento finlandese tra le fila del Partito Socialdemocratico</b> e, nel corso degli anni, ha ricoperto le cariche di Ministra dei Trasporti e di capo del dicastero delle Telecomunicazioni. <b>Cresciuta da due donne (la madre naturale e la sua compagna)</b>, la neo premier finlandese è<b> mamma di una bambina di nome Emma Amalia</b>. La piccola, venuta al mondo nel gennaio 2018, è nata dalla relazione con <b>Markus Räikkönen</b>, suo fidanzato storico con il quale è convolata a nozze.</p>
      <p>La giovane politica finlandese è<b> attiva su Instagram</b> con un profilo che, per ora, è <b>seguito da poco più di 15mila persone.</b> Su questo social condivide sia <b>scatti legati ai suoi incarichi istituzionali</b>, sia <b>post inerenti la vita privata</b> (basta infatti scorrere per trovare diverse <a href="https://dilei.it/vip/foto/caterina-balivo-incinta-foto-gravidanza/484201/">foto della gravidanza</a>, dei momenti di gioco con la piccola Emma Amalia e istantanee di una vacanza di famiglia in Italia).</p>
      <p><b>Terza donna a guidare il Governo della Finlandia</b>, la Marin è stata <b>definita dai giornalisti della testata <i>Daily Mail </i>“A politician for Instagram generation”</b>. Nel corso di un’intervista rilasciata nel 2015 al giornale online <i>Me Naiset</i>, ha confidato che, quando era piccola, si sentiva invisibile per il fatto di non riuscire a parlare apertamente della sua <a href="https://dilei.it/mamma/io-ho-due-mamme-come-me-la-cavo/393885/">famiglia arcobaleno</a>.</p>
      <p>Nonostante questo, ha però affermato di non aver subito <a href="https://dilei.it/mamma/bullismo-danni-fisici-mentali/578450/">atti di bullismo</a>. Sanna Marin, che da giovane ha lavorato in una panetteria, ha dichiarato che <b>la madre l’ha sempre supportata molto</b>, aiutandola a credere di poter fare tutto quello che voleva nella vita.</p>
      <figure>
        <img src="https://dileidemosite.files.wordpress.com/2019/12/sanna-marin-.jpg?w=2560&amp;strip=all&amp;quality=100"/>
        <figcaption>Sanna Marin – fonte: ANSA</figcaption>
      </figure>
      <related>
        <h4>Leggi anche</h4>
        <a href="https://dilei.it/vip/grande-fratello-ex-vincitore-mauro-marin-ricoverato-psichiatria/638795/"/>
        <a href="https://dilei.it/vip/mauro-marin-lasciato-dalla-compagna-incinta/525850/"/>
        <a href="https://dilei.it/vip/mauro-marin/540169/"/>
        <a href="https://dilei.it/vip/guendalina-canessa-luca-marin-si-sono-lasciati/154744/"/>
        <a href="https://dilei.it/mamma/cose-e-come-funziona-il-programma-kiva-contro-il-bullismo/454946/"/>
      </related>
    </article>
  </body>
</html>