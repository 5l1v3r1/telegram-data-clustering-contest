<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/bundesliga/news-bundesliga-witsel-przeszedl-operacje-twarzy-po-wypadku-w-dom,nId,3378943"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T15:58:48+00:00"/>
    <meta property="og:title" content="Bundesliga. Witsel przeszedł operację twarzy po wypadku w domu"/>
    <meta property="og:description" content="Pomocnik Borussii Dortmund, Axel Witsel, nie zagra do końca roku. To efekt tajemniczego wypadku, któremu uległ w domu. Trafił na intensywną terapię i przeszedł operację twarzy."/>
  </head>
  <body>
    <article>
      <h1>Bundesliga. Witsel przeszedł operację twarzy po wypadku w domu</h1>
      <address><time datetime="2019-12-09T15:58:48+00:00">09 Dec 2019, 15:58</time> by <a rel="author">INTERIA.PL</a></address>
      <p>
        <b>Pomocnik Borussii Dortmund, Axel Witsel, nie zagra do końca roku. To efekt tajemniczego wypadku, któremu uległ w domu. Trafił na intensywną terapię i przeszedł operację twarzy.</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Bayern Monachium - Borussia Dortmund 4-0 - skrót (ZDJĘCIA ELEVEN SPORTS). WIDEO Eleven Sports</aside>
      <p>Uraz Witsela trzeba nazwać zagadkowym. Nikt nie wyjaśnił, w jaki sposób piłkarz doznał obrażeń. "Niefortunny upadek w domu" - to zdanie z krótkiego komunikatu wydanego przez BVB.</p>
      <p>Wiadomo, że 30-latek był operowany na oddziale chirurgii twarzowo-szczękowej w Dortmund Clinic North. W tym roku nie wybiegnie już na boisko. Opuści wtorkowy mecz Ligi Mistrzów ze Slavia Praga, a następnie trzy potyczki w Bundeslidze - z Mainz, RB Lipsk i TSG 1899 Hoffenheim.  </p>
      <p>Polscy kibice akurat tego piłkarza kojarzą doskonale. To on 10 lat temu był sprawcą koszmarnej kontuzji Marcina Wasilewskiego, gdy obaj piłkarze grali w ekstraklasie Belgii. "Wasyl" doznał otwartego złamania kości strzałkowej i piszczelowej. Nie grał w piłkę przez ponad rok.  </p>
      <p> <a href="https://wyniki.interia.pl/rozgrywki-L-niemcy-bundesliga,cid,623,sort,I"><u><b>Bundesliga: wyniki, tabela, strzelcy, terminarz </b></u></a></p>
      <p>- Bardzo mi przykro - kajał się wtedy Witsel. - Nie widziałem jeszcze Wasilewskiego, ale z całego serca go przepraszam. Nie chciałem mu jednak zrobić krzywdy. Nie gram w piłkę po to, by komuś łamać nogi. Nie jestem brutalem. Obaj atakowaliśmy piłkę, to był nieszczęśliwy przypadek.</p>
      <p>Witsel był wówczas zawodnikiem Standardu Liege. W późniejszych latach reprezentował barwy Benfiki Lizbona, Zenitu St. Petersburg i chińskiego Tjanjin Quanjian. Zawodnikiem Borussii jest od lata ubiegłego roku. W tym sezonie opuścił tylko jeden ligowy mecz BVB. Zaliczył 13 spotkań, zdobył w nich trzy gole i był autorem trzech asyst. </p>
      <p>
        <b>UKi</b>
      </p>
    </article>
  </body>
</html>