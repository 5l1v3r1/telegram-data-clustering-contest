<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/weekend-de-foc-in-bihor-trei-case-si-o-magazie-de-lemne-au-fost-distruse-de-flacari-foto-153335.html"/>
    <meta property="og:site_name" content="Bihoreanul"/>
    <meta property="article:published_time" content="2019-12-09T15:55:00+00:00"/>
    <meta property="og:title" content="Weekend de foc, în Bihor: Trei case şi o magazie de lemne au fost distruse de flăcări"/>
    <meta property="og:description" content="În acest sfârşit de săptămână, trei case din Bihor, dar şi o magazie de lemne, au fost distruse de flăcări, două incendii fiind cauzate de improvizaţii sau defecţiuni la reţeaua electrică, iar alte două de probleme la sistemele de încălzire. Unul dintre incendii a avut loc în Oradea, pe strada Dr. Carol Davila, unde acoperişul unei case a fost complet mistuit."/>
  </head>
  <body>
    <article>
      <h1>Weekend de foc, în Bihor: Trei case şi o magazie de lemne au fost distruse de flăcări</h1>
      <address><time datetime="2019-12-09T15:55:00+00:00">09 Dec 2019, 15:55</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/00-incendiu-oradea-carol-davila-bihoreanul-09122019.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-casa-oradea-isu-crisana-09122019-2.jpg"/>
        </figure>
        <figure>
          <img src="https://www.ebihoreanul.ro/modules/news/files/incendiu-casa-oradea-isu-crisana-09122019-1.jpg"/>
        </figure>
      </slideshow>
      <p>În acest sfârşit de săptămână, trei case din Bihor şi o magazie de lemne au fost distruse de flăcări, două incendii fiind cauzate de improvizaţii sau defecţiuni la reţeaua electrică.</p>
      <p>Un astfel de incendiu a avut loc în Oradea, pe strada Dr. Carol Davila, duminică dimineaţă, în jurul orei 5. Potrivit maiorului Camelia Roşca, purtător de cuvânt al ISU Crişana, când pompierii au ajuns acolo, flăcările ardeau violent la acoperiş şi ameninţau să se extindă la întreaga casă, dar şi la imobilul vecin. "Incendiul, provocat cel mai probabil de conductori electrici improvizaţi, s-a soldat cu arderea a circa 60 de metri pătraţi de acoperiş", a declarat Roşca.</p>
      <p>Cel de-al doilea incendiu de natură electrică a avut loc în noaptea de sâmbătă spre duminică, în satul Dumbrava, din comuna Holod. Aici, una din cele trei încăperi ale unei case a fost cuprinsă de flăcări, din cauza unui cablu electric defect sau neizolat corespunzător. Pompierii din Garda Tinca au acţionat timp de două ore, reuşind să evite propagarea incendiului la celelalte camere. Focul a distrus patru grinzi de lemn, materiale textile şi trei corpuri de mobilier.</p>
      <p>Sâmbătă, pompierii bihoreni au mai fost chemaţi în Căbeşti, unde acoperişul unei case a luat foc din pricina unui coş de fum necurăţat de funingine. Militarii au reuşit să lichideze incendiul în 35 de minute, dar acoperişul a fost mistuit pe o suprafaţă de 10 metri pătraţi, iar tavanul casei pe o suprafaţă de 5 mp.</p>
      <p>O altă gospodărie, de data aceasta din Salonta, pe strada Zilahy Lajos, a fost cuprinsă de flăcări duminică seară, în jurul orei 23.35. Când pompierii au ajuns acolo, focul ardea violent într-o magazie de lemne şi se apropia periculos de casă, aflată la un metru distanţă.</p>
      <p>"Au ars magazia de lemne, pe o suprafaţă de circa 30 de metri pătraţi şi aproximativ 3 metri cubi lemne de foc. În urma cercetărilor efectuate la faţa locului s-a stabilit faptul că evenimentul a fost, cel mai probabil, generat de depozitarea cenuşii şi a jarului nestins în apropierea materialelor combustibile", a precizat Roşca.</p>
    </article>
  </body>
</html>