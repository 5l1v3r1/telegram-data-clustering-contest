<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/mieszkanie-plus-w-zamosciu-6-chetnych-na-1-lokal,138374.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="Mieszkanie Plus w Zamościu: 6 chętnych na 1 lokal"/>
    <meta property="og:description" content="W IV kwartale 2021 r. Zamość ma się wzbogacić o 96 nowych lokali mieszkalnych, wybudowanych w ramach programu Mieszkanie Plus. Chętnych na nowe mieszkania jest prawie 6 razy więcej. Większość z nich jest zainteresowana najmem z możliwością dojścia do własności."/>
  </head>
  <body>
    <article>
      <h1>Mieszkanie Plus w Zamościu: 6 chętnych na 1 lokal</h1>
      <address><time datetime="2019-12-09T15:39:00+00:00">09 Dec 2019, 15:39</time> by <a rel="author">Tomasz Klyta  </a></address>
      <h4>W IV kwartale 2021 r. Zamość ma się wzbogacić o 96 nowych lokali mieszkalnych, wybudowanych w ramach programu Mieszkanie Plus. Chętnych na nowe mieszkania jest prawie 6 razy więcej. Większość z nich jest zainteresowana najmem z możliwością dojścia do własności.</h4>
      <hr/>
      <ul>
        <li>
          <b>W Zamościu ruszyła budowa 96 mieszkań w ramach programu Mieszkanie Plus.</b>
        </li>
        <li>
          <b>Największe zainteresowanie lokalami przejawiają osoby w wieku 21 - 40 lat, które obecnie mieszkają z rodzicami. </b>
        </li>
        <li>
          <b>W całej Polsce trwa budowa blisko 1700 mieszkań w ramach rządowej inicjatywy. </b>
        </li>
      </ul>
      <p>Mieszkanie Plus w Zamościu powstanie na niespełna hektarowej działce wskazanej przez samorząd.  Osiedle będzie składało się z sześciu czterokondygnacyjnych budynków o dwuspadowych dachach zaprojektowanych z uwzględnieniem lokalnych warunków krajobrazowych i charakteru otaczającej zabudowy. Średni metraż powstających mieszkań będzie wynosił blisko 55 mkw., a dominującym typem w strukturze będzie M3. Do każdego mieszkania na parterze przewidziano ogródek. </p>
      <p>Czytaj także: <a href="https://www.portalsamorzadowy.pl/gospodarka-komunalna/mieszkanie-plus-szansa-dla-samorzadow-ale-nie-wolno-wpasc-w-pulapke,131812.html">Mieszkanie Plus szansą dla samorządów. Ale nie wolno wpaść w pułapkę</a></p>
      <p>- To trzecia inwestycja w ramach programu Mieszkanie Plus na Lubelszczyźnie. Pierwszą była Biała Podlaska, gdzie w maju 2018 r. wręczono klucze do 186 mieszkań. Niedawno ruszyliśmy z budową w Świdniku, gdzie powstanie 108 mieszkań. Wszędzie zapotrzebowanie na te mieszkania jest wielkie. Z ankiet przeprowadzonych w Zamościu wynika, że mamy 6 rodzin chętnych na jedno mieszkanie. Dlatego to nie jest nasze ostatnie słowo – powiedział Mirosław Barszcz, prezes zarządu PFR Nieruchomości.</p>
      <p>Już w lipcu 2019 r. realizująca inwestycję spółka PFR Nieruchomości przeprowadziła w Zamościu ankietę, która miała ustalić zainteresowanie programem Mieszkanie Plus. Wypełniło ją ponad pół tysiąca osób, co oznacza blisko 6 chętnych na jedno mieszkanie. Wśród pytań były zarówno te dotyczące preferowanego metrażu oferowanych mieszkań, a także rodzaju umowy – najmu instytucjonalnego lub najmu z dojściem do własności.</p>
      <p>Jak wynika z analizy ankiet w Zamościu najwięcej, bo blisko 50 proc. badanych, chce zamieszkać w lokalu 3-pokojowym, z kolei na 2-pokojowe mieszkanie zdecydowałoby się prawie 30 proc. ankietowanych. Większość jest zainteresowana najmem z dojściem do własności – taką odpowiedź wskazało 93 proc. osób. Ponadto aż 67 proc. chce wprowadzić się do mieszkania wykończonego pod klucz. Jeśli chodzi o sytuację mieszkaniową ankietowanych to najczęściej wskazywali oni, że obecnie wynajmują mieszkanie na rynku komercyjnym (41 proc.) bądź mieszkają u rodziców (45 proc.). Respondenci zainteresowali się programem Mieszkanie Plus, ponieważ nie mają obecnie własnego mieszkania (65 proc.), a także nie stać ich na kredyt mieszkaniowy (50 proc.). Ankietowani zamieszkują głównie gminę Zamość (74 proc.) i mają przeważanie od 21-40 lat (78 proc. ankietowanych).</p>
      <p>Czytaj także: <a href="https://www.portalsamorzadowy.pl/gospodarka-komunalna/wyzsze-wyksztalcenie-atutem-w-staraniach-o-mieszkanie-plus,131809.html">Wyższe wykształcenie atutem w staraniach o Mieszkanie Plus</a></p>
      <p>- Myślę, że za dwa lata, nie wiem czy będzie takie piękne słońce i taka piękna pogoda, ale będzie gorąco z innego powodu - wprowadzą się tu rodziny, które czekają dziś na mieszkanie. Wprowadzi się tu 96 rodzin. Te 96 rodzin to 96 szans na rozwój Zamościa, 96 szans na rozwój talentów jakie tkwią w tych rodzinach. Zależy nam na rozwoju Polski Wschodniej. Zależy nam żeby ściągać tu inwestycje i takie programy jak Mieszkanie Plus -  powiedział Artur Soboń, sekretarz stanu w Ministerstwie Aktywów Państwowych.</p>
      <p>W ramach programu Mieszkanie Plus powstało już 867 mieszkań, w budowie znajduje się kolejnych 1687. Budowy trwają m.in. w: Krakowie, Katowicach, Kępicach, Jarocinie, Dębicy, Świdniku, Mińsku Mazowieckim i Zamościu.</p>
    </article>
  </body>
</html>