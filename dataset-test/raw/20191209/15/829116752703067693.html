<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191209-3000-tajvani-szakembert-alkalmaz-kina-chipgyartasban.html"/>
    <meta property="og:site_name" content="Origo"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="Tajvani mérnökökkel lenne piacvezető chipgyártó Kína"/>
    <meta property="og:description" content="Ezt viszont a szigetország gazdasága mindenképpen megsínylené."/>
  </head>
  <body>
    <article>
      <h1>Tajvani mérnökökkel lenne piacvezető chipgyártó Kína</h1>
      <address><time datetime="2019-12-09T15:02:00+00:00">09 Dec 2019, 15:02</time> by <a rel="author">Origo</a></address>
      <p>
        <b>Kína egyre több tajvani szakembert toboroz a chipek gyártásához annak érdekében, hogy a tervek szerint megvalósuljon a "Made in China 2025" nevű kormányprogram.</b>
      </p>
      <p>A Financial Times információi <a href="https://finance.yahoo.com/m/9b1d16fa-c602-3c21-bc45-b7a1dbcc3f72/taiwan-loses-3%2C000-chip.html">szerint</a> az elmúlt hónapokban Kína egyre agresszívabban toboroz munkaerőt Tajvanról, eddig összesen 3 ezer félvezető mérnököt csábítottak el kínai vállalatokhoz javarészt azzal, hogy sokkal magasabb fizetést tudnak kínálni.</p>
      <p>
        <mark>Emiatt Tajvanon egyre nagyobb az aggodalom, hiszen Kína már elvitte az állam 40 ezer félvezető mérnökének közel 10 százalékát, pedig a szektornak óriási szerepe van a tajvani gazdaságban.</mark>
      </p>
      <p>A probléma azonban egyáltalán nem új keletű, hiszen ez már tart a 2000-es évek óta. Szakértők szerint a kínai cégek kétszer-háromszor annyit fizetnek, mint a tajvaniak, ráadásul már nemcsak a menedzsereket és a felső vezetőket célozzák meg ajánlataikkal, hanem teljes részlegeket visznek el.</p>
      <figure>
        <img src="https://cdn.nwmgroups.hu/s/img/i/1612/20161206kina-chip9.jpg?w=644&amp;h=430"/>
        <figcaption>illusztráció<cite>Forrás: AFP/Imaginechina/Chen bin</cite></figcaption>
      </figure>
      <p>Kína nagyon bekeményített a chipgyártás területén, a fejlődést pedig javarészt a tajvani cégektől átvitt mérnökök és a velük érkezett értékes információk hajtották. Emiatt Tajvan törvényt is szigorított és már 10 évet kaphat az, aki kereskedelmi titkokat visz a szigeten kívülre, de ez sem tántorítja el az alkalmazottakat, hogy elfogadják a csábító kínai ajánlatokat.</p>
    </article>
  </body>
</html>