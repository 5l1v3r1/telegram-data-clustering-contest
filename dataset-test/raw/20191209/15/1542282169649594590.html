<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/moria-mazikis-emboliasmos-prosfygopoulwn?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-12-09T15:20:54+00:00"/>
    <meta property="og:title" content="Μόρια: Μαζικός εμβολιασμός προσφυγόπουλων"/>
    <meta property="og:description" content="Σε εμβολιασμό παιδιών και εφήβων στο ΚΥΤ, με τα εμβόλια MMR κατά της ερυθράς, ιλαράς &amp; παρωτίτιδας και PCV κατά του πνευμονιόκοκκου, προχωρά ο ΕΟΔΥ"/>
  </head>
  <body>
    <article>
      <h1>Μόρια: Μαζικός εμβολιασμός προσφυγόπουλων</h1>
      <address><time datetime="2019-12-09T15:20:54+00:00">09 Dec 2019, 15:20</time> by <a rel="author">euronews </a></address>
      <p>Σε εμβολιασμό παιδιών και εφήβων στο Κέντρο Υποδοχής και Ταυτοποίησης προσφύγων και μεταναστών στη Μόρια της Λέσβου, με τα εμβόλια MMR κατά της ερυθράς, ιλαράς &amp; παρωτίτιδας και PCV κατά του πνευμονιόκοκκου, προχωρά ο ΕΟΔΥ (Εθνικός Οργανισμός Δημόσιας Υγείας) σε συνεργασία με τους Γιατρούς του Κόσμου.</p>
      <p>Ο εμβολιασμός θα πραγματοποιηθεί από την Τρίτη 10.12.2019 έως και το Σάββατο 14.12.2019, από κοινά κλιμάκια του ΕΟΔΥ και των Γιατρών του Κόσμου και με την υποστήριξη του Ελληνικού Στρατού.</p>
      <p>Αξίζει να σημειωθεί πως εντάσσεται στον επιχειρησιακό σχεδιασμό του Υπουργείου Υγείας για τον εμβολιασμό των ευαίσθητων ομάδων στις δομές φιλοξενίας προσφύγων/μεταναστών. Με την ολοκλήρωση του συγκεκριμένου μαζικού εμβολιασμού, που είναι ο μεγαλύτερος που έχει υλοποιηθεί σε Κέντρο Υποδοχής &amp; Ταυτοποίησης, θα έχει εμβολιαστεί σχεδόν το σύνολο των παιδιών που φιλοξενούνται στο ΚΥΤ της Μόριας.</p>
      <p>Σε ανακοίνωση του ο ΕΟΔΥ αναφέρει ότι «στο πλαίσιο των προτεραιοτήτων που έχει θέσει ο υπουργός Υγείας Βασίλης Κικίλιας με στόχο την επίτευξη της μέγιστης δυνατής εμβολιαστικής κάλυψης του πληθυσμού στα ΚΥΤ και στα Κέντρα Φιλοξενίας Προσφύγων &amp; Μεταναστών, πραγματοποιήθηκαν κατά το διάστημα 30.11.2019 έως και 04.12.2019 εμβολιασμοί στα ΚΥΤ της Λέσβου (εμβολιασμός 600 παιδιών με MMR) και της Χίου (εμβολιασμός 450 παιδιών MMR και 200 με PCV)».</p>
      <p>Επίσης, όπως κάνει γνωστό, ο ΕΟΔΥ παραχώρησε δωρεάν 2.000 εμβόλια MMR στους Γιατρούς χωρίς Σύνορα, ανταποκρινόμενος στο αίτημα τους, προκειμένου να προβούν σε εμβολιασμό παιδιών στη Μόρια.</p>
      <p>«Ο εμβολιασμός αποτελεί αποδεδειγμένα μία από τις πιο αποτελεσματικές παρεμβάσεις για την προάσπιση της δημόσιας υγείας. Σύμφωνα με τον Παγκόσμιο Οργανισμό Υγείας εκτιμάται ότι κάθε χρόνο προλαμβάνονται μέσω του εμβολιασμού, σχεδόν 3 εκατ. θάνατοι, ανά την υφήλιο και 750.000 παιδιά σώζονται από αναπηρία» καταλήγει ο ΕΟΔΥ.</p>
      <h3>Συνεχίζονται οι αφίξεις</h3>
      <p>Στη διάσωση και περισυλλογή 76 μεταναστών και προσφύγων προχώρησε το τελευταίο 24ωρο το Λιμενικό Σώμα, σε τρία διαφορετικά περιστατικά έρευνας και διάσωσης που σημειώθηκαν σε Αλεξναδρούπολη και Λέσβο.</p>
      <p>Το ίδιο διάστημα, 239 πρόσφυγες και μετανάστες αποβιβάστηκαν με λέμβους σε επτά διαφορετικά περιστατικά, που έλαβαν χώρα στα νησιά Λέσβος και Σάμος.</p>
    </article>
  </body>
</html>