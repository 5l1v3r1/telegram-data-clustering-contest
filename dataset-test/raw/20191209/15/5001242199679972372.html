<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/sok-pethane-sta-21-chronia-o-raper-juice-wrld/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T15:44:05+00:00"/>
    <meta property="og:title" content="Σοκ: Πέθανε στα 21 του χρόνια ο ράπερ Juice Wrld"/>
    <meta property="og:description" content="Σοκ: Πέθανε στα 21 του χρόνια ο ράπερ Juice Wrld. Eκείνη τη στιγμή βρισκόταν στο αεροδρόμιο στο Σικάγο.Ο Αμερικανός ράπερ Juice Wrld που έγινε γνωστός"/>
  </head>
  <body>
    <article>
      <h1>Σοκ: Πέθανε στα 21 του χρόνια ο ράπερ Juice Wrld</h1>
      <address><time datetime="2019-12-09T15:44:05+00:00">09 Dec 2019, 15:44</time> by <a rel="author">ΣΥΝΕΙΔΗΣΗ</a></address>
      <p>
        <b>
          <i>Eκείνη τη στιγμή βρισκόταν στο αεροδρόμιο στο Σικάγο</i>
        </b>
      </p>
      <p>Ο Αμερικανός ράπερ Juice Wrld που έγινε γνωστός με την επιτυχία του “Lucid Dreams” το 2018, πέθανε την Κυριακή 8 Δεκεμβρίου 2019 από άγνωστα μέχρι στιγμής αίτια, ενώ βρισκόταν στο αεροδρόμιο Μίντγουεϊ, στο Σικάγο, σύμφωνα με το Variety. Ήταν μόλις 21 ετών.</p>
      <p>Σε μία πρώτη ανακοίνωση γίνεται λόγος “για επείγον ιατρικό συμβάν”.</p>
      <p>Από την ιατροδικαστική υπηρεσία της Κομητείας Κουκ ανακοινώθηκε ότι ο θάνατος του Τζάραντ Α. Χίγκινς (πραγματικό όνομα του Juice Wrld) επήλθε στο Ιατρικό Κέντρο Advocate Christ Medical Center στο Oak Lawn, Ill. Στην ανακοίνωση δεν αναφέρεται αιτία θανάτου παρά μόνο ότι έχει προγραμματιστεί νεκροψία για σήμερα.</p>
      <p>Η είδηση μεταδόθηκε πρώτα από το TMZ, σύμφωνα με το οποίο, αστυνομικές πηγές και αυτόπτες μάρτυρες ανέφεραν ότι ο ράπερ έπαθε κρίση, ενώ περπατούσε στο αεροδρόμιο.</p>
      <p>Η δισκογραφική εταιρεία του Interscope Records εξέδωσε ανακοίνωση, στην οποία αναφέρει τα εξής:</p>
      <p>“Ο Juice Wrld άφησε μια βαθιά επίδραση στον κόσμο σε τόσο σύντομο χρονικό διάστημα” τονίζεται. “Ήταν μια ευγενική ψυχή, της οποίας η δημιουργικότητα δεν γνώριζε όρια, ένας εξαιρετικός άνθρωπος και καλλιτέχνης που αγαπούσε και νοιαζόταν για τους θαυμαστές του περισσότερο από οτιδήποτε άλλο. Το να χάνουμε κάποιον τόσο ευγενικό και τόσο κοντινό στις καρδιές μας είναι καταστροφικό. Οι σκέψεις μας είναι με την οικογένεια και τους φίλους του Juice, της ετικέτας του, Grade A, και τα εκατομμύρια θαυμαστών του σε όλο τον κόσμο”.</p>
      <p>Γεννημένος και μεγαλωμένος στο Σικάγο, ο ράπερ, ο οποίος μόλις είχε κλείσει τα 21 του χρόνια, στις 2 Δεκεμβρίου, είχε κατακόρυφη άνοδο από τότε που άρχισε να κυκλοφορεί τα τραγούδια του στο SoundCloud, ως έφηβος το 2015, δημιουργώντας ένα στυλ που συνδυάζει στοιχεία emo, rock με το hip-hop.</p>
      <p>Το 2017 κυκλοφόρησε ανεξάρτητα το “Lucid Dreams” επιτυχία που τον έκανε διάσημο με σταθερά ανοδική πορεία. Το single κυκλοφόρησε επίσημα το το 2018 και άρχισε να ανεβαίνει στα pop charts, φθάνοντας έως το Νο2. Στους στίχους του συχνά έκανε αναφορά σε θέματα κατάθλιψης, θανάτου και κατάχρησης ουσιών. Πέρυσι, μετά τους θανάτους των ράπερ, XXXTentacion και Lil Peep, που πέθαναν στην ηλικία των 20 και 21 ετών, αντίστοιχα, ο Juice κυκλοφόρησε ένα EP- αφιέρωμα με τίτλο “Too Soon”.</p>
      <p>Πηγή: ΑΠΕ</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/eyaggelia-aravani-xekinise-tis-christoygenniatikes-agores-foto/"/>
        <a href="http://sinidisi.gr/the-voice-to-quot-eycharisto-quot-aristoteli-polonyfi-tis-oikogeneias-foto-video/"/>
        <a href="http://sinidisi.gr/giorgos-chraniotis-georgia-avaskantira-fotografizontai-mazi-apokalyptoyn-pos-gnoristikan-deite-foto/"/>
        <a href="http://sinidisi.gr/makrypoylia-exodos-antriki-parea-o-chatzigiannis/"/>
        <a href="http://sinidisi.gr/zeta-makrypoylia-michalis-chatzigiannis-thliveros-apochorismos-to-zeygari-gnosto-kairo/"/>
        <a href="http://sinidisi.gr/giannis-tsimitselis-katerina-geronikoloy-krisi-sti-schesi-toys-poy-emathe-kaneis/"/>
      </related>
    </article>
  </body>
</html>