<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/linde-i-kina-samtal-med-ny-eu-bas-5469858.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T15:46:33+00:00"/>
    <meta property="og:title" content="Linde väntar på kinesiska besked"/>
    <meta property="og:description" content="Politik Sverige räknar med fortsatt stöd från EU i kampen för Gui Minhai.Hur det blir med stöd i frågan om eventuella handelssanktioner återstår att se – i väntan på besked om vad Kina egentligen tänk"/>
  </head>
  <body>
    <article>
      <h1>Linde väntar på kinesiska besked</h1>
      <h2>Politik Sverige räknar med fortsatt stöd från EU i kampen för Gui Minhai.Hur det blir med stöd i frågan om eventuella handelssanktioner återstår att se – i väntan på besked om vad Kina egentligen tänker göra.</h2>
      <address><time datetime="2019-12-09T15:46:33+00:00">09 Dec 2019, 15:46</time> by <a rel="author">Wiktor Nummelin/TT</a></address>
      <figure>
        <img src="https://img8.ntm.eu/unt/public/img/5469859/1209165003/utrikesminister-ann-linde-pa-v?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Wiktor Nummelin/TT | Utrikesminister Ann Linde på väg in till måndagens EU-möte i Bryssel.</figcaption>
      </figure>
      <p>Kina var ett av ämnena som utrikesminister Ann Linde (S) tog upp vid ett morgonmöte i Bryssel med EU:s nye utrikeskommissionär Josep Borrell på måndagen.</p>
      <p>Fallet med den fängslade svensk-kinesiske förläggaren Gui Minhai var en given fråga.</p>
      <blockquote>När det gäller fallet Gui Minhai så har vi fullt stöd och det har vi fortfarande med den nya kommissionären och det är det som jag har varit intresserad av att säkra. Det blir ingen förändring i det, säger Linde i Bryssel.</blockquote>
      <p>Samtidigt har varken hon eller utrikesdepartementet hört något nytt från Kina om de handelshot som landets ambassadör Gui Congyou uttalade i en intervju med Göteborgs-Posten i torsdags.</p>
      <p>Cui varslade då om att Kina ska "begränsa utbytet och samarbetet inom ekonomi och handel" med Sverige, som en följd av att kulturminister Amanda Lind deltog då den fängslade Gui Minhai tilldelades svenska Pens Tucholsky-pris.</p>
      <blockquote>I dagsläget har det inte kommit något formellt som gäller inskränkningar i handel eller ekonomiska aktiviteter eller något sådant. Det har det inte gjort, säger Linde efter måndagens möten.</blockquote>
      <p>Så länge som inga sådana besked finns har Linde inte tagit upp de eventuella handelsåtgärderna med EU-kommissionen.</p>
      <blockquote>Vi har inte fått någon sådan formell sak ännu, så då är det ju svårt, säger utrikesministern i Bryssel.</blockquote>
    </article>
  </body>
</html>