<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793520/%DB%B1%DB%B3%DB%B0-%D8%AF%D8%A7%D9%88%D8%B7%D9%84%D8%A8-%D8%A8%D8%B1%D8%A7%DB%8C-%DB%B7-%DA%A9%D8%B1%D8%B3%DB%8C-%D9%85%D8%AC%D9%84%D8%B3-%D8%AE%D8%A8%D8%B1%DA%AF%D8%A7%D9%86-%D8%B1%D9%87%D8%A8%D8%B1%DB%8C-%D8%AB%D8%A8%D8%AA-%D9%86%D8%A7%D9%85-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T15:59:31+00:00"/>
    <meta property="og:title" content="موسوی به مهر خبر داد؛ ۱۳۰ داوطلب برای ۷ کرسی مجلس خبرگان رهبری ثبت‌نام کردند"/>
    <meta property="og:description" content="سخنگوی ستاد انتخابات کشور گفت: تا این لحظه ۱۳۰ نفر برای انتخابات میاندوره‌ای مجلس خبرگان رهبری ثبت‌نام کردند."/>
  </head>
  <body>
    <article>
      <h1>موسوی به مهر خبر داد؛ ۱۳۰ داوطلب برای ۷ کرسی مجلس خبرگان رهبری ثبت‌نام کردند</h1>
      <address><time datetime="2019-12-09T15:59:31+00:00">09 Dec 2019, 15:59</time> by <a rel="author" href="https://www.mehrnews.com/archive?jr=831" target="_blank">طیبه بیات</a></address>
      <p>سیداسماعیل موسوی سخنگوی ستاد انتخابات کشور در گفتگو با <a href="https://www.mehrnews.com/">خبرنگار مهر</a>، در ساعات پایانی چهارمین روز ثبت‌نام از داوطلبین انتخابات میاندوره ای مجلس خبرگان رهبری در رابطه با تعداد ثبت نامی ها تا این لحظه، اظهار داشت: تا این لحظه ۱۳۰ نفر برای انتخابات میاندوره ای مجلس خبرگان رهبری ثبت نام کردند.</p>
      <p>وی عنوان کرد: به تفکیک استان ها تا این لحظه ۵۵ نفر در تهران، ۸ نفر در خراسان رضوی، ۷ نفر در خراسان شمالی، ۳ نفر در استان فارس، ۵۷ نفر نیز در استان قم ثبت نام کرده اند.</p>
      <p>سخنگوی ستاد انتخابات کشور با بیان اینکه عمده ثبت نام ها در فرمانداری ها صورت گرفته است گفت: هر شخصی هم که به وزارت کشور مراجعه کرده باشد ثبت نام انجام شده است.</p>
      <p>موسوی با تاکید بر اینکه استقبال در زمینه ثبت نام برای انتخابات میاندوره ای مجلس خبرگان رهبری در این دوره نسبت به دوره های قبل افزایش داشته است، تصریح کرد: در حالیکه تا آخرین ساعات روز پنجشنبه ۲۱ آذر ماه فرصت برای ثبت نام وجود دارد تا این لحظه ۱۳۰ نفر برای ۷ کرسی ثبت نام کرده اند. در دوره های گذشته چنین نبوده است و الان برای هر کرسی تقریبا ۱۸ نفر ثبت نام کردند.</p>
      <p>وی در پایان افزود: ثبت نام تا ۲۱ آذر ماه در فرمانداری مراکز استان ها ادامه دارد. در مورد انتخابات مجلس شورای اسلامی نیز هییت های اجرایی آغاز به کار کرده و مشغول بررسی صلاحیت داوطلبین هستند.</p>
    </article>
  </body>
</html>