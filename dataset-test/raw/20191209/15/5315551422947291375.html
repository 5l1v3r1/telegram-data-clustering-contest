<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/se-alla-patrimoniale-ci-arrivano-pure-in-germania_it_5dee6285e4b00563b855022b"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T15:45:10+00:00"/>
    <meta property="og:title" content="Se alla Patrimoniale ci arrivano pure in Germania…"/>
    <meta property="og:description" content="È notizia di questi ultimi giorni che la Spd in Germania stia proponendo al governo di Angela Merkel una patrimoniale dell′1% sui patrimoni superiori ai 2 milioni di euro. Si badi bene, p..."/>
  </head>
  <body>
    <article>
      <h1>Se alla Patrimoniale ci arrivano pure in Germania…</h1>
      <address><time datetime="2019-12-09T15:45:10+00:00">09 Dec 2019, 15:45</time> by <a rel="author" href="https://www.huffingtonpost.it/author/nicola-fratoianni" target="_blank">Nicola Fratoianni</a></address>
      <figure>
        <img src="https://img.huffingtonpost.com/asset/5dee692c24000061085a2bd3.jpeg?ops=scalefit_630_noupscale"/>
        <figcaption>PhotoAlto/Frederic Cirou via Getty Images</figcaption>
      </figure>
      <p>È notizia di questi ultimi giorni che la Spd in Germania stia proponendo al governo di Angela Merkel una <a href="https://www.huffingtonpost.it/entry/il-governo-tedesco-traballa-sulla-patrimoniale-la-spd-la-vuole-dalla-cdu-un-secco-no_it_5ded2416e4b07f6835b46c60">patrimoniale dell′1%</a> sui patrimoni superiori ai 2 milioni di euro. Si badi bene, parliamo di un partito socialdemocratico, che ha condiviso molti degli ultimi anni di governo di larghe intese in Germania e in Europa, non certo di un covo di estremisti. La Spd è l’equivalente del Pd, per intenderci, e scusate se sono così didascalico, ma penso sia necessario per disegnare con chiarezza lo scenario che si profila.</p>
      <p>Persino in Germania, quindi, si è aperto un dibattito sull’insostenibilità delle disuguaglianze economiche e sociali che la crisi e le risposte sbagliate alla crisi hanno prodotto e continuano a produrre. C’è un dato incontrovertibile su cui ormai persino il mondo accademico più vicino al capitalismo finanziario concorda: l’attuale sistema economico è concepito per produrre disuguaglianze.</p>
      <p>La peculiare forma con cui si produce ricchezza nel mondo determina che ci siano milioni di persone che pur lavorando hanno enormi difficoltà a vivere e tirare avanti, e qualche migliaio di persone, invece, che continua a fare profitti e accumulare ricchezze smisurate, a volte usufruendo del lavoro della massa, a volte e più spesso senza che nemmeno sia contemplata la forza lavoro in forma classica, come l’abbiamo conosciuta nel ’900.</p>
      <p>Si tratta, come è noto, dei meccanismi di accumulo garantiti dalla finanziarizzazione dell’economia. Una società che voglia guardare al futuro, alla sostenibilità di ciò che produce e persino alla tenuta delle forme democratiche liberali che sono state costruite, ha il dovere di interrogarsi su come la ricchezza venga ormai prodotta e sugli eventi che i meccanismi accumulativi hanno sulla vita delle persone e delle comunità.</p>
      <p>Soprattutto in un periodo in cui quasi tutta la politica ha assunto l’austerity come un dogma e considera gli investimenti pubblici come il diavolo da sconfiggere. Progressivamente hanno confezionato il capolavoro di depotenziare il sistema pubblico, nei suoi compiti di regolazione dei mercati e di riequilibro delle storture dai mercati prodotti, e di rendere la politica ancillare alle determinazioni economiche stabilite da quei mondi accademici che oggi piangono sul latte versato.</p>
      <p>Se non si interviene subito, gli effetti a cascata delle disuguaglianze e della disperazione economica di milioni di persona, condurranno a esiti politici catastrofici di cui già si vedono i primi segnali. Da dove si pensa salti fuori la <a href="https://www.huffingtonpost.it/entry/italiani-colpiti-da-stress-esistenziale-e-incertezza-ma-attratti-dalluomo-forte-al-potere-il-rapporto-censis_it_5dea1a82e4b0913e6f8e3e01">voglia dell’uomo forte</a> in Italia di cui parlano i recenti sondaggi?</p>
      <p>È il momento che anche in Italia si possa parlare con chiarezza e decisione della necessità di una <a href="https://www.huffingtonpost.it/news/tassa-patrimoniale/">patrimoniale</a>, che rimetta in equilibrio le cose. C’è una forza politica che ne parla, noi, e tutte le volte che lo facciamo veniamo bollati come estremisti dalla grande stampa, dal mondo politico e dai soliti commentatori “disinteressati” che minimizzano il dramma di un ceto medio che pur lavorando continua a impoverirsi, a vantaggio di pochissimi che diventano sempre più ricchi.</p>
      <p>Abbiamo un piano e l’abbiamo proposto: una tassa del 1,5% per coloro che hanno patrimoni superiori ai 4 milioni di euro. Con quelle risorse potremmo garantire una pensione ai giovani precari, fare investimenti nella formazione e nel sistema sanitario e avviare una seria riconversione ecologica del nostro sistema produttivo. Noi continueremo a batterci, prima o poi ce la faremo.</p>
    </article>
  </body>
</html>