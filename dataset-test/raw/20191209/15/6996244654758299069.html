<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714157"/>
    <meta property="og:site_name" content="ישראל היום"/>
    <meta property="article:published_time" content="2019-12-09T15:17:05+00:00"/>
    <meta property="og:title" content="גנץ לנתניהו: &quot;ותר על החסינות ונדבר על יתר הדברים&quot;; לפיד מוותר על הרוטציה"/>
    <meta property="og:description" content="מאמצים אחרונים במערכת הפוליטית למנוע את פיזורה של הכנסת ה-22 • יו&quot;ר כחול לבן משאיר סיכוי לממשלת אחדות פוליטי"/>
  </head>
  <body>
    <article>
      <h1>גנץ לנתניהו: "ותר על החסינות ונדבר על יתר הדברים"; לפיד מוותר על הרוטציה</h1>
      <h2>מאמצים אחרונים במערכת הפוליטית למנוע את פיזורה של הכנסת ה-22 • יו"ר כחול לבן משאיר סיכוי להקמת ממשלת אחדות עם הליכוד • ח"כ לפיד הודיע כי במידה ויהיו בחירות הוא מוותר על הרוטציה: "כחול לבן תרוץ בבחירות ביחד, בהנהגתו של בני גנץ"</h2>
      <address><time datetime="2019-12-09T15:17:05+00:00">09 Dec 2019, 15:17</time> by <a rel="author" href="https://www.israelhayom.co.il/writer_articles?tid=7978" target="_blank">דניאל רוט-אבנרי</a></address>
      <p>יומיים <a href="https://www.israelhayom.co.il/article/713973">לפיזור הכנסת</a>, ולאחר שסיכמו על תאריך לבחירות, ה-2 במרץ, פנה יו"ר כחול לבן בני גנץ לראש הממשלה ודרש ממנו להתחייב כי לא יפעל להשגת חסינות. "אם תוותר על החסינות נוכל לדבר על יתר הדברים".</p>
      <p>בפתח ישיבת הסיעה אמר גנץ: "אני חוזר היום על מה שאמרתי לך ולנציגיך מהיום הראשון של המשא ומתן- אם תוותר על חסינות אנחנו פרטנרים לתחילתו של שיח. גררת אותנו לבחירות כבר פעמיים בגלל החסינות, התבצרת בקווי היסוד של הבלוק בשל החסינות, וגם כעת נדמה לך שבחירות נוספות יאפשרו לך רוב שיאפשר לך חסינות. </p>
      <p>"אני קורא לך להתחייב בקולך שלא תבקש חסינות. מגיע לאזרחי ישראל לדעת, לפני שתגרור אותם לעוד מערכת בחירות יקרה מה הן באמת כוונותיך. אני קורא לך לעשות זאת עוד היום, כדי שנוכל לקיים משא ומתן ישיר, בלי בלוק החסינות, על הקמת ממשלת אחדות. נמצא את הדרך. נחסוך מעם ישראל בחירות, נפסיק לעסוק בעצמנו הפוליטיקאים ונחזור לעבוד בשביל אזרחי מדינת ישראל".</p>
      <p>שותפו של גנץ להנהגת הרשימה יאיר לפיד הודיע כי הוא מוותר על הרוטציה. "אם יהיו בחירות החלטנו שהפעם לא תהיה רוטציה.</p>
      <p>"יש לנו תפקיד היסטורי. אנחנו צריכים לשחרר את המדינה. זו מלחמת השחרור שלנו. לשחרר את המדינה מהשחיתות. לשחרר אותה מהסחטנות. לשחרר אותה מהקיצוניות. לשחרר אותה מנתניהו.</p>
      <p>"אנחנו נעשה הכל למנוע את הבחירות ביומיים הקרובים. אם נצליח, מה טוב. אם לא - כחול לבן תרוץ בבחירות ביחד, בהנהגתו של בני גנץ. תרוץ ותנצח".</p>
      <p>הבוקר סיכמו סיעות הבית כי במידה והכנסת תתפזר יתקיימו הבחירות ביום שני, ה-2 במרץ 2020. מדובר במקרה חריג בו הבחירות לא מתקיימות ביום שלישי, אך הדבר נצרך בשל בעייתיות בתאריכים האחרים שנבחנו.</p>
    </article>
  </body>
</html>