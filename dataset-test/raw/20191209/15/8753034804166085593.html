<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/wPJ18P/knallhardt-kjoer-mot-hoeie-i-luftambulansesaken"/>
    <meta property="og:site_name" content="Aftenbladet"/>
    <meta property="article:published_time" content="2019-12-09T15:52:01+00:00"/>
    <meta property="og:title" content="Knallhardt kjør mot Høie i luftambulansesaken"/>
    <meta property="og:description" content="Helseminister Bent Høie (H) kjente til tekniske utfordringer med luftambulansens fly i august, men sier det ikke var disse problemene som skapte helgens krise."/>
  </head>
  <body>
    <article>
      <h1>Knallhardt kjør mot Høie i luftambulansesaken</h1>
      <h2>Helseminister Bent Høie (H) kjente til tekniske utfordringer med luftambulansens fly i august, men sier det ikke var disse problemene som skapte helgens krise.</h2>
      <address><time datetime="2019-12-09T15:52:01+00:00">09 Dec 2019, 15:52</time> by <a rel="author">NTB-Kristian Skårdalsmo</a></address>
      <p>– Når det gjelder de tekniske utfordringene, er det riktig at de har vært kjent siden august, sa Høie (H) på Stortingets talerstol mandag.</p>
      <p>Uttalelsen vakte oppsikt, og ved slutten av debatten kom helseministeren med følgende oppklaring:</p>
      <p>– De konkrete tekniske utfordringene som gjorde at flyene ble satt på bakken, ble vi kjent med i helgen, sa han.</p>
      <p>– Det har vært andre tekniske utfordringer med flyene, men jeg vil i redegjørelsen komme tilbake til på hvilket tidspunkt vi har fått informasjon om de andre tekniske utfordringene.</p>
      <p>Lørdag ble det kjent at fem ambulansefly var satt på bakken fordi de skal ha mistet motorkraft under landing. Selskapet Babcock vet ikke når feilen vil være løst.</p>
      <h3>Krisestab</h3>
      <p>Høie fikk et hardkjør mot seg om situasjonen i luftambulansetjenesten da han møtte i Stortinget mandag for å debattere neste års helsebudsjett.</p>
      <p>Fire av Babcocks elleve ambulansefly var mandag fortsatt ute av beredskap. Helse nord sier situasjonen i luftambulansetjenesten er bekymringsfull og har satt krisestab på ubestemt tid.</p>
      <p>Babcock har også satt inn to ekstra ambulansefly fra Sverige – ett i Alta og ett i Kirkenes. Det ene kan imidlertid kun lande på langbane.</p>
      <p>Selv om akutte tilfeller er blitt løst, har problemene ført til lang ventetid og ofte transport med bil over store avstander for pasienter i Finnmark.</p>
      <p>Universitetssykehuset Nord-Norge (UNN) i Tromsø loggførte i løpet av ett døgn åtte uønskede hendelser som følge av at det for tiden mangler ambulansefly.</p>
      <h3>– Skapt utrygghet</h3>
      <p>Arbeiderpartiets leder Jonas Gahr Støre mener situasjonen har skapt utrygghet blant folk i Troms og Finnmark og viser til at hele anbudsprosessen har vært preget av usikkerhet og mange spørsmål.</p>
      <p>Han er ikke fornøyd med svarene fra regjeringen så langt.</p>
      <p>– Statsministeren sto her i oktober og sa at denne regjeringen har styrket beredskapen i luftambulansetjenesten. Den kontrasten er slående til den situasjonen som oppleves på bakken, sier Støre til NTB.</p>
      <p>Ap foreslo mandag at Stortinget ber regjeringen sikre beredskapen i luftambulansetjenesten i henhold til de kvalitetskrav operatøren er forpliktet til å levere i inngått kontrakt, fram til staten kan overta driften.</p>
      <p>SVs Torgeir Knag Fylkesnes truet mandag med mistillit mot Høie, med mindre han rydder opp i luftambulansetjenesten i løpet av de neste dagene, skriver <a href="https://www.vg.no/nyheter/innenriks/i/EWkGV3/luftambulansekrisen-sv-truer-med-mistillit-mot-hoeie?utm_source=vgfront&amp;utm_content=row-1">VG</a>.</p>
      <h3>– Uansvarlig</h3>
      <p>Senterpartiet foreslo mandag å bryte kontrakten og gjøre luftambulansen statlig.</p>
      <p>– Det er uansvarlig og vil bare forverre situasjonen og skape enda større usikkerhet. Jeg er derfor glad for at heller ikke Ap støtter et slikt forslag, sier Høie.</p>
      <p>Han sier debatten om dette bør komme på bakgrunn av en utredningen som skal være klar innen utgangen av 2020.</p>
      <p>Fremskrittspartiets helsepolitiske talsperson Åshild Bruun-Gundersen gikk imidlertid allerede mandag ut med en klar beskjed om at det er uaktuelt for Frp å ta luftambulansetjenesten tilbake i offentlig regi.</p>
      <p>– Nå må operatøren levere i henhold til kravene i kontrakten. Dette er fordelen med at ambulansetjenesten er konkurranseutsatt, sier hun.</p>
      <p>Høie er ikke like kategorisk og anbefaler å lytte til ekspertutvalget.</p>
      <p>– Det vil være fordeler og ulemper med begge modellene, sier han.</p>
    </article>
  </body>
</html>