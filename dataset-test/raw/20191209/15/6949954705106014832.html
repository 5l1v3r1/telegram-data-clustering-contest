<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/kozosseg/rsvptc/2019/12/09/egester_okmanyiroda_csaladi_autoszerzes/"/>
    <meta property="og:site_name" content="totalcar"/>
    <meta property="article:published_time" content="2019-12-09T15:28:00+00:00"/>
    <meta property="og:title" content="Nem csak a nepper szív az okmányirodában"/>
    <meta property="og:description" content="A soküléses családi autókedvezményt sem adják ingyen."/>
  </head>
  <body>
    <article>
      <h1>Nem csak a nepper szív az okmányirodában</h1>
      <address><time datetime="2019-12-09T15:28:00+00:00">09 Dec 2019, 15:28</time> by <a rel="author">Winkler Róbert</a></address>
      <p>Július eleje óta igényelhető a nagycsaládosok újautó-vásárlási támogatása, amely állami segítséget és legfeljebb 2,5 millió forint vissza nem térítendő pénzt nyújt a legalább három gyereket nevelő családoknak. A támogatás összetett feltételrendszeréről ebben a <a href="https://totalcar.hu/magazin/kozelet/2019/06/30/amit_az_allami_autovasarlasi_tamogatasrol_tudnod_kell/">cikkben írtunk részletesen</a>. A Gépjármű márkakereskedők országos szövetsége (GÉMOSZ) szerint október végéig 16580 igénylést nyújtottak be, közel tízezer támogatásra jogosító határozat született és mintegy 1100 esetben érkezett meg a pénz a kereskedőhöz. Az alábbi levél egy érintettől érkezett, aki elég sokat szenvedett, hogy autóhoz jusson.</p>
      <hr/>
      <p>Feladó Balázs</p>
      <p>Címzett Winkler Róbert</p>
      <p>Dátum 2019. dec. 8., V, 19:26</p>
      <p>Tárgy Égéstér, okmányiroda/családi autószerzés</p>
      <p>Kedves Róbert,</p>
      <p>az okmányirodás adást egészíteném ki egy kis saját élménnyel. Nagycsaládosként kihasználtuk a lehetőséget, és vásároltunk egy kisbuszt (köszönjük neked is a 2.5 millió rád eső részét). A megvásárolt kocsi (Citroen Spacetourer) egy készletakció keretében volt leárazva (-3.950.000 HUF) és ebből jött le 2.5 millió, szóval már egész “élhető áron” jutottunk hozzá (6.7 millió). Nem hencegni akartam, csak egy példa, hogy egész jó ajánlatokat ki lehet/ett fogni!</p>
      <p>A kereskedővel megegyeztünk, kifizettem a foglalót, nekiláttunk az igénylés folyamatának. Ekkor 2019. július 26-át írtunk. Gondoltam, ha már van lehetőség elektronikusan intézni, akkor bizonyára praktikusabb úgy. Beszkenneltem, feltöltöttem mindent, amit kértek, és beadtam (elektronikusan!!! végre 21. század, juhúúú). A dolog pikantériája, hogy a családi pótlék jogosultság (4 gyermekünk van), a NAV 0-ás igazolás (mindkét szülő), 0-ás közmű igazolások, lakcímkártyák, egyszerű kereset/kiadás összesítőt. Magyarán kb. mindent tudnak rólad, ha nincs ilyen-olyan vállalkozásod (nekünk nincs, tanár-mérnök házaspár vagyunk).</p>
      <p>Ezután következett a türelmi idő, hogy 30 nap alatt megkapjuk a bírálat eredményét (nem is értem erre mi szükség a mai világban, amikor elvileg minden infót tudnak rólunk!?), mindenesetre fura, hogy a magyarország-pont-hu-ról semmi visszaigazolást nem kaptunk a beadást illetően, csak hogy beadtunk egy kérelmet, de hogy mindent beadtunk-e, vagy miként áll az ügyünk, arról semmi. Miután eltelt a 45. nap is, kb. 20 perc ide-oda kapcsolgatás végén elértem egy illetékes kollégát a 1818-on, aki tájékoztatott, hogy pont most bírálták el (? a pontos bírálati metódust nem ismerem :) ) és napokon belül megkapjuk a határozatot. Ez be is következett, majd boldogan hívtam a kereskedőt.</p>
      <p>A kereskedő tájékoztatott, hogy ez mind szép és jó, de azért <i>take it easy</i>, mert nem kapjuk meg a gépkocsit, csak ha a teljes vételár náluk van. Helyeseltem is, hogy hát ez csak természetes, mikor utaljak? Újabb nyugtatás, nem eszik oly forrón a kását, ezt úgy kell érteni, hogy majd, ha az Államkincstár is utalja a 2.5 misit. Értetlenkedtem egy sort, hogy de hát a határozatban az van, hogy ezt bemutatom a kereskedőnek, majd fizetek, kereskedő átadja a kocsit, elküldi az igényt az Államkincstár felé, és 15 napon belül megkapják a pént. Na ez sem úgy működik, ugyanis a kereskedők így is jártak el, attól függetlenül, hogy csak nagyon ritkán kapták meg az ígért 15 napon belül a pénzt.</p>
      <p>Történt ugyanis, hogy a fentebb vázolt 2-3 hónap alatt az Államkincstár által kiállított határozat és a kereskedői 2.5 milliós igény közben változott az igénylő státusza (pl. NAV tartozás, vagy egyéb) és már nem is volt jogosult, tehát a kereskedő átadta a kocsit, de a 2.5 milliót már nem kapta meg. Ezért a kereskedői gyakorlat, hogy ha megkapják az Államkincstártól a pénzt (45-60 nap), akkor adják csak át. Így esett meg velünk, hogy a 2019.július végén megrendelt, magyarországi telephelyen tárolt gépkocsit 2019. november végén tudtuk átvenni (3 éve júliusban rendeltünk egy KIA Carenst, amit dec. közepén vettünk át, úgy hogy akkor gyártották le Dél-Koreában).</p>
      <p>Öröm és boldogság, ám mivel ez 8 személyes kisbusz, ezért nem jó rá a D1-es autópálya matrica, hanem D2 kellene rá, amit dupla áron mérnek. Emlékeztem valami kedvezményes opcióra 4 gyerekkel, ezért rákerestem, hogy miként juthatunk hozzá. Meglepő de relatíve egyszerűen megtaláltam a magyarország-pont-hun ezt is "<b>A nagycsaládos és a mozgásában korlátozott személyek úthasználati jogosultságához (e-matrica) kapcsolódó részleges díjmentességi nyilvántartásba vétel iránti kérelme</b>" Majd foglalni is tudtam volna rá időpontot egy kiválasztott okmányirodában (ezt végül is nem tettem, mert csak másnapra lehet foglalni), szinte hihetetlen :D !</p>
      <p>Mivel vidéki kisvárosba járunk okmányirodába, bementünk a feleségemmel (ő a tulaj), hogy ripsz-ropsz elintézzük ezt az amúgy évente újra igényelendő kérelmet. Becsületesnepperrel ellentétben nekünk még csak sorban se kellett állni (16:30! vidék :) ), sorszám,- jöjjenek, miben segíthetek? Elmondtam, és jött a kerek szem: ilyenről még csak nem is hallott! De hát itt van a magy...hu-n, és mutatom a telefonomon.</p>
      <p>Az lehet, de akkor sem hallottam még róla. Oké,  mit tegyünk? Egy pillanat, telefonálok. Tényleg kedves volt a hölgy, próbált segíteni, felhívott egy csomó okmányirodát, hogy hallottak-e egyáltalán ilyen ügyről. Aztán talált valakit, aki már hallotta egyik kollégáját, hogy valami ilyesmiről beszél egy ügyféllel.</p>
      <p>Próbálkoztam még, hogy mit ír a honlap a <i>hol intézhetem</i> kérdésre:</p>
      <p>"közlekedési igazgatási hatóság, Belügyminisztérium Nyilvántartásokért Felelős Helyettes Államtitkárság Közlekedési Igazgatási és Nyilvántartási Főosztály”</p>
      <p>Nyilván az ügyintéző sem tudta, hogy ez hol és miként érhető el. Ugyan fel még nem vettek a nyilvántartásba, de igazán segítőkészek voltak, mert elkérték a számunkat, és felhívtak, hogy megvan, mi kell hozzá (mármint az okmányiroda részéről, valami jogosítvány, hogy intézhessenek ilyen ügyet). Kaptunk időpontot is.</p>
      <p>Azért felmerül pár kérdés, amit feltettem az ügyintézőnek is:</p>
      <p>- miért kell bármit is kérvényeznünk, amikor épp most vettük meg a nagycsaládos gépkocsiszerzés támogatás igénylésével, és adtunk le hozzá MINDEN iratot/igazolást?</p>
      <p>- 3 évig el sem adhatjuk,- a rendszám bent van a rendszerben, miből állna automatikusan hozzárendelni a kedvezményt?</p>
      <p>Szóval, azért van bőven abban valami amit a nepper úr mondott az okmányirodai ügyintézés kapcsán. Remélem nem időpazarlásnak érezted a hosszúra sikerült levelem elolvasását. Kívánok további remek (nekem általában tetszik) égéstereket és egyéb alkotói tevékenységet kívánok.</p>
      <p>Szép napot:</p>
      <p>Balázs</p>
      <hr/>
      <p>
        <i>Annyit fűznék hozzá, hogy amit a nagycsaládos támogatásról leír, hajszál pontosan úgy történt velem is, ami nem lenne kellemetlen, ha nem csúszna ki minden határidőből az államkincstár. Aug 1-én töltöttem fel online az igénylést, éppen pontosan 60 nappal később kaptam meg a határozatot kézhez (vö: 30 napos határidő), és ezt kizárólag ajánlottan küldik ki akkor is, ha elektronikusan adtam be. Megjött, bementem a kereskedőhöz, kifizettem a rám eső részt, biztosítást kötöttem, október 3-mal nevemen volt a kocsi, október 10-zel rendszáma és így onnantól kötelezője és casco-ja volt, de csak november 18-án hívott a kereskedő, hogy végre megkapták az utalást, amire elvileg 15 napja lett volna az államkincstárnak, tehát addig nála állt. így végül november 19-én hoztam el azt a kocsit, amiről július 31-én megegyeztünk és augusztus 7-én befutott a kereskedőhöz.Arra viszont volt érkezésük, hogy küldtek egy ajánlott levelet (tehát be kellett menjek érte a postára) arról, hogy utaltak :-D</i>
      </p>
      <p>
        <i>Mondjuk az már csak a vicc része, hogy a kereskedő, aki pedig nem új fiú már, elkapkodta a dolgot és nem ragasztotta fel az azonosító matricát a szélvédőre, és ezt csak napokkal később szúrtam ki, uh most ez után szaladgál, hogy pótolja....</i>
      </p>
      <p>
        <i>Az olvír okmányirodai része meg gondolom arról szól, hogy azt nem ők intézik, csak átveszik a kérvényt, ha nem tudod a vonatkozó ügyfélszolgálatra bevinni, és postázzák belső rendszerrel. Így van a támogatás igénylésével is amúgy, csak azt nem próbálta, mert lehet online :-)</i>
      </p>
      <p>
        <i>BGY</i>
      </p>
      <related>
        <a href="https://totalcar.hu/magazin/kozelet/2019/06/30/amit_az_allami_autovasarlasi_tamogatasrol_tudnod_kell/"/>
      </related>
    </article>
  </body>
</html>