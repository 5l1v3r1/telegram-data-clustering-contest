<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/bankunionen-kan-ge-sverige-utlandsk-banknota/"/>
    <meta property="og:site_name" content="DN.SE"/>
    <meta property="article:published_time" content="2019-12-09T15:02:02+00:00"/>
    <meta property="og:title" content="Bankunionen kan ge Sverige utländsk banknota"/>
    <meta property="og:description" content="Tillsynen av svenska storbanker skulle flyttas från landet om Sverige går med i EU:s bankunion."/>
  </head>
  <body>
    <article>
      <h1>Bankunionen kan ge Sverige utländsk banknota</h1>
      <address><time datetime="2019-12-09T15:02:02+00:00">09 Dec 2019, 15:02</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Tillsynen av svenska storbanker skulle flyttas från landet om Sverige går med i EU:s bankunion. Risken för att vi får betala för sydeuropeiska bankproblem ökar också.</b>
      </p>
      <p>Men det finns även fördelar att hämta, enligt professor Harry Flam, ordförande i Finanspolitiska rådet.</p>
      <p>Frågan om ett svenskt deltagande i bankunionen blev högaktuell när storbanken Nordea i fjol valde att flytta huvudkontoret till eurolandet Finland. Regeringen beställde ”en grundlig och förutsättningslös analys”.</p>
      <p><b>Det var en drygt 500 sidor lång</b> utredning som Anna-Karin Jatko, till vardags generaldirektör för Exportkreditnämnden, överlämnade till finansmarknadsministern Per Bolund (MP) på måndagen. I utredningen har konsekvenser av att delta, eller inte delta, analyserats för att jämföra för- och nackdelar med de olika scenarierna. Utredningen innehåller inga rekommendationer.</p>
      <p>– Vi tillsatte utredningen för att belysa för- och nackdelar. Det blir ett viktigt underlag för att fortsätta processen. Men vi har inte tagit ställning, säger Per Bolund, på en pressträff.</p>
      <p><b>Han har tidigare</b> sagt att om det framkommer stora fördelar kan det vara motiv för ett deltagande. På en fråga från TT om vilka fördelar som skulle väga tungt svarar han:</p>
      <p>– Det är uppenbart att det finns både för- och nackdelar. Det handlar exempelvis om möjligheten till riskdelning i ekonomiska affärer. Samtidigt finns möjliga nackdelar i form av inflytande och påverkan. Det är den avvägningen vi sitter med, säger Per Bolund.</p>
      <p>Professor Harry Flam, ordförande i Finanspolitiska rådet, ser som många bedömare både för- och nackdelar med att delta i bankunionen.</p>
      <p>– Bankunionen är bra. Man får ett gemensamt regelverk för tillsyn av de största bankerna, de som har verksamhet i flera länder, säger han.</p>
      <p>– Det är ett gemensamt försäkringssystem. Sedan finns det också en fördel i att banktillsynen sker på armslängds avstånd. Bankunionens tjänstemän som utövar tillsyn blir kanske mer opartiska än vad svenska tjänstemän skulle vara, tillägger han.</p>
      <p><b>Flam tycker samtidigt</b> att det finns fog för kritiken som riktas mot att Sverige i bankunionen förlorar inflytande i viktiga frågor för svenska banker. Sverige är nämligen inte med i eurosamarbetet och sitter därmed inte heller i ECB-rådet, som är det högsta beslutande organet i tillsynsfrågor.</p>
      <p>– Det är ingen fördel att inte sitta med och fatta viktiga beslut. Det är inte bra, säger han.</p>
      <p><b>Fast Sverige skulle som </b>icke-euroland i bankunionen trots allt sitta med när ärenden hanteras på tjänstemannanivå, i den så kallade ECB-nämnden.</p>
      <p>En annan het fråga vad gäller bankunionen är det ofärdiga tredje benet med en europeisk insättningsgaranti. Motståndet mot att skapa ett system som garanterar alla insättningar i bankunionens banker med en gemensam pott pengar kommer främst från Nordeuropa.</p>
      <p>Andelen problemlån i banker i länder som Grekland och Italien beskrivs ofta som alldeles för hög från början för att det ska gå att få politiskt stöd för att använda nordeuropeiska skattepengar när kundinsättningar i sydeuropeiska banker ska ersättas.</p>
      <p>– Om banksystemet i Italien råkar ut för en smäll kan det bli väldigt dyrt för alla länder som är med i bankunionen, säger Flam.</p>
      <p>Det har diskuterats om nya deltagare i bankunionen skulle kunna skyddas mot kostnader som härrör från redan kända och historiska problemlån i andra länders banker.</p>
      <p>– Men jag vet inte om det är tekniskt möjligt och om det finns politiskt stöd för det, säger Flam.</p>
    </article>
  </body>
</html>