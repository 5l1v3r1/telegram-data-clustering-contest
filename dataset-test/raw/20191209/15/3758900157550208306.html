<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/ekonomia/news-45-tysiecy-firm-budowlanych-na-liscie-nierzetelnych-dluzniko,nId,3378909"/>
    <meta property="og:site_name" content="RMF24"/>
    <meta property="article:published_time" content="2019-12-09T15:01:07+00:00"/>
    <meta property="og:title" content="45 tysięcy firm budowlanych na liście nierzetelnych dłużników. Branża ma coraz większe kłopoty"/>
    <meta property="og:description" content="Polska branża budowlana ma coraz większe problemy finansowe. Mimo świetnej koniunktury w gospodarce i boomu na rynku nieruchomości firmy zajmujące się stawianiem domów i kładzeniem dróg coraz częściej nie regulują płatności. To ważne ostrzeżenie dla wszystkich budujących albo remontujących swoje lokale."/>
  </head>
  <body>
    <article>
      <h1>45 tysięcy firm budowlanych na liście nierzetelnych dłużników. Branża ma coraz większe kłopoty</h1>
      <address><time datetime="2019-12-09T15:01:07+00:00">09 Dec 2019, 15:01</time> by <a rel="author" href="https://www.rmf24.pl/tylko-w-rmf24/krzysztof-berenda" target="_blank">Krzysztof Berenda</a></address>
      <p>
        <b>Polska branża budowlana ma coraz większe problemy finansowe. Mimo świetnej koniunktury w gospodarce i boomu na rynku nieruchomości firmy zajmujące się stawianiem domów i kładzeniem dróg coraz częściej nie regulują płatności. To ważne ostrzeżenie dla wszystkich budujących albo remontujących swoje lokale.</b>
      </p>
      <p><b>W tej chwili firmy budowlane mają już prawie 5 miliardów złotych zaległości</b> - taka suma wynika z danych Biura Informacji Gospodarczej Infomonitor oraz Biura Informacji Kredytowej.</p>
      <figure>
        <img src="https://i.iplsc.com/-/0009GADYD6TML79N-C123-F4.jpg"/>
        <figcaption>
          <cite>/Zdjęcie ilustracyjne /Pixabay</cite>
        </figcaption>
      </figure>
      <p><b>Na liście nierzetelnych dłużników jest aż 45 tysięcy firm właśnie z sektora budowlanego</b> - to naprawdę sporo.</p>
      <p><b>Najgorzej jest na Mazowszu, Dolnym Śląsku i w Wielkopolsce, czyli w najbogatszych regionach kraju.</b> Dlaczego? W czasie boomu rosną ceny materiałów, do tego w Polsce brakuje pracowników - trzeba więc podnosić również pensje. Budowa staje się przez to czasem nieopłacalna - zwłaszcza, że konkurencja w sektorze jest duża.</p>
      <p>W efekcie <b>firmy często nie płacą na czas podwykonawcom, dostawcom materiałów i pracownikom.</b></p>
      <h4>Jak się uchronić?</h4>
      <p><b>Zadbaj o umowę. Płać ratalnie. I nie zlecaj prac "na czarno" - to trzy podstawowe rady ekspertów</b> dla wszystkich, którzy kupują, budują albo remontują sobie dom czy mieszkanie.</p>
      <p>Jeśli chcemy kupić mieszkanie od dewelopera, wejdźmy na stronę dowolnego rejestru długów: <b>za średnio 30 złotych możemy prześwietlić daną firmę.</b> Warto też poszukać opinii w internecie.</p>
      <p>Ciężej jest, jeśli sami wynajmujemy ekipę do budowy domu czy remontu mieszkania. W takim wypadku, po pierwsze, <b>ustalmy wszystko na piśmie.</b> Po drugie, upierajmy się, że <b>nie zapłacimy za całość robót z góry</b> - płaćmy wraz z ich postępem.</p>
      <p>Po trzecie, za żadne skarby nie oszukujmy na podatkach, czyli <b>nie zlecajmy prac "na czarno"</b> - co niestety jest częste - <b>bo w razie problemów zostaniemy na lodzie:</b> nie będziemy mieli jak złożyć skargi w sądzie, bo sami się w ten sposób obciążymy.</p>
      <h3>Przeczytaj również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-tokarczuk-z-literackim-noblem%2Ffakty%2Fnews-minister-obiecywal-zwolnic-olge-tokarczuk-z-podatku-za-nobla%2CnId%2C3378848%3Fparametr%3Dembed_linki">Minister obiecywał zwolnić Olgę Tokarczuk z podatku za Nobla. Rozporządzenia wciąż nie ma</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-nik-ostro-krytykuje-sztandarowy-program-patryka-jakiego-prac%2CnId%2C3378737%3Fparametr%3Dembed_linki">NIK ostro krytykuje sztandarowy program Patryka Jakiego "Praca dla więźniów"</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-boze-narodzenie%2Ffakty%2Fnews-mikolaje-elfy-i-sniezynki-tymczasowi-pracownicy-poszukiwani%2CnId%2C3373439%3Fparametr%3Dembed_linki">Mikołaje, elfy i śnieżynki. Tymczasowi pracownicy poszukiwani</a>
        </li>
      </ul>
    </article>
  </body>
</html>