<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234321/"/>
    <meta property="og:site_name" content="Українська правда"/>
    <meta property="article:published_time" content="2019-12-09T15:49:20+00:00"/>
    <meta property="og:title" content="Посадовці ОДА привласнили мільйони, і вони пішли в окупований Луганськ – СБУ"/>
    <meta property="og:description" content="У ході проведення робіт зі спорудження дитячого будинку сімейного типу та зони відпочинку менеджери підрядної фірми з відома чиновників Луганської облдержадміністрації незаконно заволоділи 10 мільйонами гривень бюджетних коштів."/>
  </head>
  <body>
    <article>
      <h1>Посадовці ОДА привласнили мільйони, і вони пішли в окупований Луганськ – СБУ</h1>
      <address>
        <time datetime="2019-12-09T15:49:20+00:00">09 Dec 2019, 15:49</time>
      </address>
      <p>Посадовці Луганської обласної держадміністрації та керівники будівельної компанії привласнили мільйони гривень, виділених державою на розвиток соціальної інфраструктури в районі Операції об’єднаних сил. </p>
      <p><b>Джерело:</b> <a href="https://www.ssu.gov.ua/ua/news/1/category/21/view/6834?fbclid=IwAR3cdAwaWqAgxUuNir8fG5Pg-fKJLVy2nh-NUVIfJOxt2crjxha-mpw6riU#.1E3czqEU.dpbs">Служба безпеки України</a></p>
      <p><b>Дослівно:</b> "У ході проведення робіт зі спорудження дитячого будинку сімейного типу та зони відпочинку менеджери підрядної фірми з відома чиновників облдержадміністрації незаконно заволоділи 10 мільйонами гривень бюджетних коштів.</p>
      <p>Зловмисники у декілька разів завищили вартість будівельних матеріалів, незаконно отримані гроші вони перевели на рахунки  кількох фіктивних фірм-субпідрядників, зареєстрованих у Харкові. Відмивання грошей відбувалося через конвертаційний центр. Отриману готівку зловмисники привласнили. </p>
      <p>Частину виведених у "тінь" грошей комерсант перевозив до тимчасово окупованого Луганська. Там він вкладав кошти у діяльність підконтрольної будівельної компанії, яка регулярно здійснює відрахування до так званого "бюджету"  квазіреспубліки".</p>
      <figure>
        <img src="https://img.pravda.com/images/doc/6/1/61a5ac9-sbu-original.jpg"/>
      </figure>
      <p><b>Деталі:</b> У межах кримінального провадження за ч. 3 ст. 110-2 (фінансування дій, вчинених з метою насильницької зміни чи повалення конституційного ладу або захоплення державної влади, зміни меж територій або державного кордону України, вчинене в особливо великих розмірах) та ст. 191 (привласнення, розтрата майна або заволодіння ним шляхом зловживання службовим становищем) ККУ правоохоронці <b>провели обшуки.</b></p>
      <p>В офісах підрядної фірми у Києві, у двох приміщеннях конвертаційного центру та за місцями проживання фігурантів справи вилучено бухгалтерську документацію та матеріали, які підтверджують проведення оборудки.</p>
      <figure>
        <img src="https://img.pravda.com/images/doc/7/f/7f82203-groshi-sbu-original.jpg"/>
      </figure>
      <p>Також виявлено докази проведення господарської діяльності на тимчасово окупованій території Луганщини та понад 2,6 мільйона гривень готівкою.</p>
      <figure>
        <img src="https://img.pravda.com/images/doc/7/2/721df37-gryvni-sbu-original.jpg"/>
      </figure>
      <p>Триває досудове розслідування. Перевіряються інформація  щодо причетності зловмисників до інших правопорушень у бюджетній сфері. </p>
      <p>Заходи з блокування протиправної діяльності проводилися за сприяння Головного управління контррозвідувального захисту інтересів держави у сфері економічної безпеки СБУ у взаємодії з працівниками військової прокуратури Луганського гарнізону.</p>
      <related>
        <a href="https://www.pravda.com.ua/news/2019/11/20/7232547/"/>
        <a href="https://www.pravda.com.ua/news/2019/10/31/7230566/"/>
        <a href="https://www.pravda.com.ua/news/2019/10/30/7230450/"/>
      </related>
    </article>
  </body>
</html>