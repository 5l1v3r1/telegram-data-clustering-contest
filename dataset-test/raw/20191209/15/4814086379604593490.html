<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gol.bg/liverpool/2019-12-09/lovren-gotov-za-macha-na-sezona-na-livarpul-v-shampionska-liga"/>
    <meta property="og:site_name" content="gol.bg"/>
    <meta property="article:published_time" content="2019-12-09T15:42:39+00:00"/>
    <meta property="og:title" content="Добри новини за Ливърпул преди мача на сезона в Шампионска лига"/>
    <meta property="og:description" content="Деян Ловрен, Джорджинио Вайналдум и Адам Лалана са здрави"/>
  </head>
  <body>
    <article>
      <h1>Добри новини за Ливърпул преди мача на сезона в Шампионска лига</h1>
      <h2>Деян Ловрен, Джорджинио Вайналдум и Адам Лалана са здрави</h2>
      <address>
        <time datetime="2019-12-09T15:42:39+00:00">09 Dec 2019, 15:42</time>
      </address>
      <p>Деян Ловрен тренира със своите съотборници в Ливърпул преди решителния двубой от груповата фаза в Шампионската лига като гост срещу Залцбург във вторник.<br/><br/>Хърватският национал беше заменен принудително по време на мача на "червените" с Борнемут миналата събота, завършил с победа за лидера във Висшата лига с 3:0.<br/><br/>Мениджърът на европейския клубен шампион Юрген Клоп вече потвърди, че травмата на 30-годишния защитник не е сериозна.<br/><br/>Централният бранител Жоел Матип със сигурност няма да играе за Ливърпул утре вечерта. Камерунецът има проблем с коляното от края на октомври.<br/><br/>Джорджинио Вайналдум и Адам Лалана, които пропуснаха срещата на отбора от Мърсисайд с Борнемут в събота, също са на разположение на Юрген Клоп.<br/><br/>Ливърпул заема първо място в група "Е" на Шампионската лига с актив от 10 точки, докато Залцбург е на трета позиция с три точки по-малко.<br/><br/>Първата среща между двата отбора завърши с драматична победа с 4:3 в полза на Ливърпул.</p>
    </article>
  </body>
</html>