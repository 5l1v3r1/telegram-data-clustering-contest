<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/yaponiya-inzhektira-novi-usd240-miliarda-v-svrahzadlazhnyalata-si-ikonomika.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T15:45:40+00:00"/>
    <meta property="og:title" content="Япония инжектира нови $240 милиарда в свръхзадлъжнялата си икономика"/>
    <meta property="og:description" content="Това е първият пакет за стимулиране на стопанството от цели три години"/>
  </head>
  <body>
    <article>
      <h1>Япония инжектира нови $240 милиарда в свръхзадлъжнялата си икономика</h1>
      <address><time datetime="2019-12-09T15:45:40+00:00">09 Dec 2019, 15:45</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Японското правителство обяви, че ще въведе пореден спасителен пакет за стагниращата икономика на страната, предаде Japan Today. Неговият размер ще е от 26 трилиона йени или 239 млрд. долара, а целта ще е стимулиране на местното стопанство чрез повишаване на потреблението.</p>
      <p>Това е трети пореден подобен пакет, а за последен път властите прибягнаха до подобни мерки преди три години. Освен програмите за стимулиране на безкешовите транзакции, средствата ще бъдат насочени към инфраструктурни проекти в светлината на последните природни бедствия, които оставиха страната ощетена.</p>
      <p>"Съставихме мощен пакет... насочен към понижаването на рисковете пред икономиката ни", коментира министър-председателят Шинзо Абе по време на среща на висши представители на властите с управляващите партии.</p>
      <p>Третата най-голяма икономика в света постигна най-слабия си икономически растеж от година в периода юли-септември, когато брутният вътрешен продукт на страната нарасна с 0,2%. Сред причините за това са понижаването на търговията с Китай, увеличаването на данъка върху потреблението с 2 процентни пункта до 10% и цялостната неефективност на мерките, предприемани от властите.</p>
      <p>Комбинацията от фактори доведе до най-ниското равнище на доверието на производствения сектор в икономиката от 2013 г. Те остават притеснени от потенциала за икономическия растеж на глобалната икономика, основно поради заплахите, идващи от САЩ и Китай.</p>
      <p>До момента опитите на Япония да стимулира икономиката си чрез подобни пакети се увенчават със забележителен неуспех. Всъщност може за момента експериментите на властите постигат обратен ефект, защото благодарение на увеличеното парично предлагане от страна на централната банка реалният жизнен стандарт се понижава, особено за пенсионерите, търговията се забави, а цели сегменти от местната фондова борса бяха блокирани.</p>
      <p>Същевременно страната държи абсолютния рекорд за съотношение на публичен дълг към брутен вътрешен продукт сред развитите икономики. То достигна до 250%, като по всичко личи, че дори и след поредното си увеличаване резултатите за жителите на страната едва ли ще са особено положителни.</p>
    </article>
  </body>
</html>