<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/beograd/173993/nagradjen-radnik-parking-servisa"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T15:51:00+00:00"/>
    <meta property="og:title" content="Nagrađen radnik Parking servisa"/>
    <meta property="og:description" content="Radnik &quot;Parking servisa&quot; Bore Rujević bio je danas u Starom dvoru gost zamenika gradonačelnika Beograda Gorana Vesića, koji mu je zahvalio za human gest kada je u četvrtak, 5. decembra, na Međunarodnom terminalu u Bloku 43, pronašao deset hiljada funti, prijavio ih svom rukovodiocu, a potom vratio novac vlasniku. Direktor „Parking servisa“ Andrija Čupković je Rujevića, kao primernog radnika, nagradio stimulacijom na platu. Prijemu je prisustvovao i Predrag Marković, rukovodilac službe &quot;Parking servisa&quot; na Međunarodnom terminalu."/>
  </head>
  <body>
    <article>
      <h1>Nagrađen radnik Parking servisa</h1>
      <h2>Radnik "Parking servisa" Bore Rujević bio je danas u Starom dvoru gost zamenika gradonačelnika Beograda Gorana Vesića, koji mu je zahvalio za human gest kada je u četvrtak, 5. decembra, na Međunarodnom terminalu u Bloku 43, pronašao deset hiljada funti, prijavio ih svom rukovodiocu, a potom vratio novac vlasniku. Direktor „Parking servisa“ Andrija Čupković je Rujevića, kao primernog radnika, nagradio stimulacijom na platu. Prijemu je prisustvovao i Predrag Marković, rukovodilac službe "Parking servisa" na Međunarodnom terminalu.</h2>
      <address><time datetime="2019-12-09T15:51:00+00:00">09 Dec 2019, 15:51</time> by <a rel="author">Republika</a></address>
      <p>Zahvalivši na prijemu i poklonu grada, Bore Rujević istakao je zadovoljstvo radom u "Parking servisu".</p>
      <p>– Osećam se poštenim čovekom, tako sam vaspitan i znam da nema sreće u uzetom. U firmi su mi svi zahvalili, rodbina je takođe čestitala, a zahvalan sam i na pažnji Grada Beograda, – rekao je Bore Rujević.</p>
      <p>Bore Rujević, koji radi na poslovima skladištenja carinske robe, prošle nedelje je na Međunarodnom terminalu u Bloku 43 pronašao oko 10.000 britanskih funti i to prijavio svom rukovodiocu, a zatim je pozvana i policija. U roku od petnaestak minuta od prijave, Službi obezbeđenja Međunarodnog terminala obratio se usplahireni vozač kamiona Zoran Petrović, koji je prijavio da je izgubio novac. Zoran Petrović je zahvalio nalazaču i rekao da je pozitivno iznenađen što i dalje ima poštenih ljudi kao što je Bore Rujević.</p>
      <p>Goran Vesić je istakao da je čin Rujevića primer kako rade radnici gradskih preduzeća i kakav je Grad Beograd.</p>
      <p>– Želim da mu zahvalim, jer ovaj čin jasno govori o tome kakav Beograd želimo – grad koji je solidaran, ima ljude punog srca, poštene ljude koji rade u Gradskoj upravi. On je ovim pokazao da u Gradskoj upravi ima puno poštenih ljudi koji nesebično rade svoj posao za građane Beograda. On je ovim činom ukazao na takve ljude i zato mu hvala u ime svih zaposlenih u Gradskoj upravi i gradskim preduzećima – kazao je Vesić, zahvalivši i rukovodiocima JKP "Parking servisa", koji na pravi način stimulišu svoje zaposlene.</p>
      <p>Ovo je već drugi put za 25 godina rada u "Parking servisu" da Bore Rujević pronalazi izgubljeni novac i prijavljuje ga svojim pretpostavljenima. Inače, na Međunarodnom teretnom terminalu "Parking servisa" dnevni promet je oko 400 kamiona, odnosno oko 4 milijarde evra ocarinjene robe godišnje.</p>
    </article>
  </body>
</html>