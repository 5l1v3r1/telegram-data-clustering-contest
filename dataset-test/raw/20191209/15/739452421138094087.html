<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hlavnydennik.sk/2019/12/09/odsudeny-gangster-opisal-ako-zavrazdili-zapasnika-z-konkurencnej-skupiny/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T15:57:29+00:00"/>
    <meta property="og:title" content="Odsúdený gangster opísal, ako zavraždili zápasníka z konkurenčnej skupiny"/>
    <meta property="og:description" content="Výsluchom odsúdeného Igora Lavrinčíka pokračoval dnes pred senátom Špecializovaného trestného súdu (ŠTS) v Banskej Bystrici proces s odsúdeným Róbertom Lališom zvaným Kýbel a ďalšími šiestimi obžalovanými. Väčšina z nich sú údajní členovia gangu sýkorovcov. Na aktuálnom pojednávaní v banskobystrickom Ústave na výkon väzby boli prítomní iba Ivan Cupper, zvaný Vinco,..."/>
  </head>
  <body>
    <article>
      <h1>Odsúdený gangster opísal, ako zavraždili zápasníka z konkurenčnej skupiny</h1>
      <address><time datetime="2019-12-09T15:57:29+00:00">09 Dec 2019, 15:57</time> by <a rel="author">SITA</a></address>
      <p>
        <b>Výsluchom odsúdeného Igora Lavrinčíka pokračoval dnes pred senátom Špecializovaného trestného súdu (ŠTS) v Banskej Bystrici proces s odsúdeným Róbertom Lališom zvaným Kýbel a ďalšími šiestimi obžalovanými. Väčšina z nich sú údajní členovia gangu sýkorovcov. Na aktuálnom pojednávaní v banskobystrickom Ústave na výkon väzby boli prítomní iba Ivan Cupper, zvaný Vinco, Juraj Harvan a Alojz Kromka, prezývaný Čistič. Lališ hneď po prvom dni pojednávania požiadal o konanie v neprítomnosti, rovnako i jeho kamarát Martin Bihári.</b>
      </p>
      <p>Lavrinčík, ktorý si odpykáva trest 23 rokov, vypovedal k priebehu vraždy údajného šéfa konkurenčnej skupiny a zápasníka Maxima Malkartiho. Uviedol, že sýkorovci jeho pohyb monitorovali a na pokyn Lališa na neho zaútočilo určené komando. Ukradnuté vozidlo vraj viedol Peter Havasi a bol v ňom Róbert Lališ, Ivan Cupper a Lavrinčík. V aute podľa Lavrinčíka bola taška so samopalmi typu škorpión a kukly. Na Malkartiho mali strieľať všetci okrem vodiča, ale Lališovi sa zasekla zbraň. Preto na Malkartiho jazdiaceho v červenom mercedese strieľal iba Lavrinčík a Cupper.</p>
      <p>Po streľbe, ktorá sa uskutočnila po tom, ako Malkarti zaparkoval vozidlom pri dome v Devínskej Novej Vsi, kde býval, komando odišlo do lesa blízko obce Vysoká pri Morave. Tam Havasi audi polial benzínom a zapálil. Malkarti podľahol zraneniam po prevoze do nemocnice. Útočníci sa do Bratislavy dostali na inom vozidle, ktoré prišlo na pokyn Lališa.</p>
      <p>Sedmičke obžalovaných kladie prokurátor za vinu jedenásť skutkov. Ide o založenie a podporovanie zločineckej skupiny, trestné činy vraždy, nedovolené ozbrojovanie, všeobecné ohrozenie a ďalšie trestné činy. Okrem vraždy bossa východoslovenského podsvetia Róberta Holuba majú podľa prokurátora na svedomí aj vraždy predstaviteľov konkurenčných skupín Róberta Pála, Maxima Malkartiho, ale i vlastného člena Tibora Bugára a Jozefa Hamalu, kamaráta v Maďarsku odsúdeného Jozefa Roháča. Obžalovaní sú stíhaní aj za pokus o vraždu dvoch osôb z Ruska a za atentát v bratislavskom obchodnom stredisku v roku 2004. Cieľom výbuchu bola snaha zlikvidovať Iva R., ktorého považovali za vplyvného člena konkurenčnej bratislavskej skupiny takáčovcov.</p>
      <p>Podľa obžaloby mali „sýkorky“ na dvoch miestach uložené zbrane, strelivo a výbušniny. Iba výbušnín bolo 85 kilogramov.</p>
      <p>Pojednávanie sa koná za sprísnených bezpečnostných opatrení v banskobystrickom ústave na výkon väzby rovnako ako prvý proces s gangom. V ňom iný senát ŠTS poslal na doživotie do väzenia šéfa skupiny Róberta Lališa, jeho kamaráta Ivana Cuppera a Jozefa Roháča.</p>
      <p>Ďalší sýkorovec Martin Bihári dostal 23 rokov. Alojzovi Kromkovi, prezývanému Čistič, trest neuložili, pretože už predtým za iné vraždy dostal doživotie. Obžalovaní sú aj sýkorovec Juraj Harvan z Bratislavy a príslušník košického podsvetia Ladislav Badó. Roháč, v Maďarsku odsúdený na doživotie, sa však na aktuálnom pojednávaní so sýkorovcami nezúčastňuje a súhlasil, že sa môže konať bez neho.</p>
      <p>Proces s Lališom a ostatnými obžalovanými bude pokračovať na budúci rok výpoveďami ďalších svedkov, prezentáciou znaleckých posudkov a listinných dôkazov.</p>
    </article>
  </body>
</html>