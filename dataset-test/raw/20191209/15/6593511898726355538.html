<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7957971"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T15:50:00+00:00"/>
    <meta property="og:title" content="Радев пред говорещите български посланици: Езикът е най-силното оръжие на дипломата"/>
    <meta property="og:description" content="Езикът е най-силното „оръжие“ на дипломата, който отваря вратите към историята, културата, хората и дава възможност за истинско опознаване на дадена държава"/>
  </head>
  <body>
    <article>
      <h1>Радев пред говорещите български посланици: Езикът е най-силното оръжие на дипломата</h1>
      <address><time datetime="2019-12-09T15:50:00+00:00">09 Dec 2019, 15:50</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Езикът е най-силното „оръжие“ на дипломата, който отваря вратите към историята, културата, хората и дава възможност за истинско опознаване на дадена държава.</p>
      <p>Това заяви президентът Румен Радев, който проведе днес работна среща с дипломатическите представители, членове на клуба на посланиците, говорещи български език.</p>
      <p>Държавният глава подчерта, че в годината, в която страната ни отбелязва 140 години от създаването на българската дипломатическа служба, подобна стъпка е знак за мотивацията на чуждестранните дипломатически представители да развиват отношения на още по-дълбоко приятелство и партньорство с България, предаде прессекретарията на президента.</p>
      <p>Срещата се проведе в посолството на Република Полша в България, по чиято инициатива се сформира клубът на дипломатическите представители, говорещи български език. В разговора участваха шестнадесет, акредитирани у нас посланици, които поставиха редица въпроси за демографската криза в България, перспективите за икономическо развитие и подходите към образованието, теми от дневния ред на Европейския съюз, подкрепата на страната ни за европейската перспектива на Западните Балкани, въпроси в областта на сигурността и други.</p>
    </article>
  </body>
</html>