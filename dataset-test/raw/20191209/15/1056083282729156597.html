<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813684/%D8%AA%D8%B5%D9%88%DB%8C%D8%A8-%D8%A2%D9%85%D9%88%D8%B2%D8%B4-%D9%85%D9%85%D9%86%D9%88%D8%B9%DB%8C%D8%AA-%D8%AD%DB%8C%D9%88%D8%A7%D9%86-%D8%A2%D8%B2%D8%A7%D8%B1%DB%8C-%D8%AF%D8%B1-%D9%85%D9%82%D8%B7%D8%B9-%D8%A7%D8%A8%D8%AA%D8%AF%D8%A7%DB%8C%DB%8C-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86-%D8%A2%D9%85%D9%88%D8%B2%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:23:45+00:00"/>
    <meta property="og:title" content="تصویب آموزش ممنوعیت حیوان آزاری در مقطع ابتدایی در کمیسیون آموزش"/>
    <meta property="og:description" content="سخنگوی کمیسیون آموزش و تحقیقات مجلس شورای اسلامی گفت: طبق مصوبه کمیسیون آموزش باید در دوره ابتدایی به دانش آموزان آموزش‌های لازم در خصوص ممنوعیت حیوان آزاری داده شود."/>
  </head>
  <body>
    <article>
      <h1>تصویب آموزش ممنوعیت حیوان آزاری در مقطع ابتدایی در کمیسیون آموزش</h1>
      <address><time datetime="2019-12-09T15:23:45+00:00">09 Dec 2019, 15:23</time> by <a rel="author">منیرسادات سیدرضا</a></address>
      <p>سخنگوی کمیسیون آموزش و تحقیقات مجلس شورای اسلامی گفت: طبق مصوبه کمیسیون آموزش باید در دوره ابتدایی به دانش آموزان آموزش‌های لازم در خصوص ممنوعیت حیوان آزاری داده شود.</p>
      <p>میرحمایت میرزاده در گفت‌وگو با ایسنا در توضیح جلسه امروز کمیسیون آموزش و تحقیقات مجلس، گفت: کمیسیون آموزش به عنوان کمیسیون فرعی ماده ۶ طرح ممنوعیت حیوان آزاری تصویب کرد که به موجب آن باید آموزش‌های لازم در خصوص ممنوعیت حیوان آزاری در دوره ابتدایی به دانش آموزان صورت گیرد.</p>
      <p>وی با اشاره به گزارش معاون وزیر کار، تعاون و رفاه اجتماعی و رییس سازمان آموزش فنی و حرفه‌ای درباره اقدامات و فعالیت‌های صورت گرفته در سازمان فنی حرفه‌ای اظهار کرد: طبق این گزارش تمام برنامه‌ریزی‌های صورت گرفته در این سازمان برای افزایش آمار اشتغال است، بسیاری از افرادی پس از اخذ مدرک لیسانس، فوق لیسانس و حتی دکتری به این سازمان برای کسب مهارت مراجعه می‌کنند که این زنگ خطری برای آموزش عالی کشور است.</p>
      <p>میرزاده گفت که در این جلسه بعد از قرائت گزارش کمیته‌های ماده ۲۳۴ در خصوص اداره اموال بنیاد آرشام توسط وزارت آموزش و پرورش مقرر شد گزارش این پرونده برای تصمیم‌‎گیری به صحن علنی ارجاع شود.</p>
      <p>به گفته وی گزارش کمیته‌های ماده ۲۳۴ در خصوص نحوه اداره مراکز رفاهی درمانی و هزینه کرد درآمدهای آن در ادارات کل آموزش و پرورش استان کرمان نیز قرائت و مقرر شد این گزارش با اخذ نظر وزیر آموزش و پرورش تصمیم‌گیری شود.</p>
      <p>انتهای پیام</p>
    </article>
  </body>
</html>