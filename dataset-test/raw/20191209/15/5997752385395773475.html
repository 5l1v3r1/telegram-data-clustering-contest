<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/sport/kosarka/da-li-ce-kikinda-dobiti-zensku-kosarkasku-akademiju_1074434.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T15:01:00+00:00"/>
    <meta property="og:title" content="Да ли ће Кикинда добити женску кошаркашку академију?"/>
    <meta property="og:description" content="Кикинда је један од потенцијалних градова у ком би требало да се оснује Женска кошаркашка академија за девојчице до 15 година Ранко Жеравица, а да би се створили услови за тај велики спортски подухват..."/>
  </head>
  <body>
    <article>
      <h1>Да ли ће Кикинда добити женску кошаркашку академију?</h1>
      <h2>КИКИНДА - Кикинда је један од потенцијалних градова у ком би требало да се оснује Женска кошаркашка академија за девојчице до 15 година ''Ранко Жеравица'', а да би се створили услови за тај велики спортски подухват неопходно је поседовање комплетне инфраструктуре. У тренутно стање објеката и са капацитетима којима Кикинда располаже упознали су се и представници Кошаркашког савеза Србије и Војводине.</h2>
      <address>
        <time datetime="2019-12-09T15:01:00+00:00">09 Dec 2019, 15:01</time>
      </address>
      <p>Кикинда би, уколико испуни све неопходне услове у вези са просторним и спортским капацитетима, требало да добије Женску кошаркашку академију коју би похађале ученице до 15 година. Иако је тек почетак, планови за отварање те спортске установе Кошаркашког савеза Србије увелико трају, тако да је неопходно разматрање целокупног комплекса којим Кикинда располаже и планови којим би се садашње стање унапредило.</p>
      <figure>
        <img src="http://rtv.rs/sr_ci/sport/kosarka/slike/2019/12/09/kikinda-fotografija-akademija-ki.jpg"/>
        <figcaption>РТВ</figcaption>
      </figure>
      <p>''Да у некој блиској будућности уз подршку ресорног министарства као и Владе Републике Србије ово реализујемо. Зато смо и дошли у Кикинду, обишли смо неколико локација, како би видели шта град пружа. Потребан је добар смештај, спортска сала и средње школе'', каже Ана Јоковић, потпредседница Кошаркашког савеза Србије.</p>
      <p>Планирано је да Академија не буде у већем центру, да се налази у оквиру самог спортског комплекса, што Кикинду, која поседује савремени Дом ученика, Спортски центар ''Језеро'', спојен са Великим парком и Старим језером, на свега неколико минута од центра, сврстава међу најозбиљније кандидате.</p>
      <p>''Очекујем да девојчице кадетског узраста, односно рођене 2005. године и млађе, долазе у академију и да то буде баш у Кикинди'', додаје Дарко Каран, председник Кошаркашког савеза Војводине.</p>
      <p>Кикинда поред савременог спортског комплекса има још једну добру страну, а то је повезаност са Румунијом и Мађарском, тако да је план да се и преко ДКМТ регије искористи повезаност са земљама Европске уније, а да на добитку буду они који би академију и похађали.</p>
      <p>''Када би нам ово било одобрено, све остало је надоградња и једно друго повлачи. Очекујем да почнемо са изградњом спортских капацитета, а како време буде пролазило, да један пројекат вуче други и на крају све да заокружимо'', истиче Бранислав Блажић, државни секретар Министарства за заштиту животне средине.</p>
      <p>Отварање Женске кошаркашке академије подржао је и Олимпијски комитет Србије, уз сугестију да установа Кошаркашког савеза Србије носи назив по Ранку Жеравици.</p>
      <figure>
        <iframe src="https://www.youtube.com/embed/JyQUVR9fxEg" width="560" height="314" data-service="Youtube" scrolling="no"/>
      </figure>
    </article>
  </body>
</html>