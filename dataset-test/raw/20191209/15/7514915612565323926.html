<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/kriminalai-ir-nelaimes/35535-klaipedoje-rasto-negyvo-kudikio-motinos-versija-paliko-kai-jis-neatsigavo-po-maitinimo"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:29:41+00:00"/>
    <meta property="og:title" content="Klaipėdoje rasto negyvo kūdikio motinos versija: paliko, kai jis neatsigavo po maitinimo"/>
    <meta property="og:description" content="Klaipėdoje sekmadienį rasto negyvo kūdikio motina tvirtina dviejų su puse mėnesių vaiką palikusi, kai šis neatsigavo po maitinimo, per spaudos konferenciją pirmadienį žurnalistams sakė Klaipėdos policijos viršininkas Alfonsas Motuzas."/>
  </head>
  <body>
    <article>
      <h1>Klaipėdoje rasto negyvo kūdikio motinos versija: paliko, kai jis neatsigavo po maitinimo</h1>
      <address><time datetime="2019-12-09T15:29:41+00:00">09 Dec 2019, 15:29</time> by <a rel="author">Jonas Kisielius</a></address>
      <figure>
        <img src="http://budas.lt/images/gruodis/rasto.jpg"/>
      </figure>
      <p>Klaipėdoje sekmadienį rasto negyvo kūdikio motina tvirtina dviejų su puse mėnesių vaiką palikusi, kai šis neatsigavo po maitinimo, per spaudos konferenciją pirmadienį žurnalistams sakė Klaipėdos policijos viršininkas Alfonsas Motuzas.</p>
      <p>„Jie tai įvardina, kaip šoką, po to kai jis (kūdikis – BNS) po maitinimo neatsigavo“, – sakė A. Motuzas.</p>
      <p>Anot jo, policijai apie negyvą kūdikį pranešė į butą atvykę giminaičiai.</p>
      <p>„Kai atvyko policija, durys jau buvo atidarytos“, – kalbėjo jis.</p>
      <p>Sekmadienį Klaipėdoje, Minijos gatvėje, aptiktas negyvas kūdikis irimo stadijoje. Tą pačią dieną 1989 metais gimusi kūdikio mama ir jos 1987 metais gimęs sugyventinis sulaikyti Kretingos rajone, Mikalniškių kaime.</p>
      <p>A. Motuzo teigimu, sugyventiniai sulaikyti ūkyje, į kurį atvažiavo dirbti.</p>
      <p>Pareigūnai skelbė, kad ieškomi asmenys – kūdikio mama Alina Sriebaliūtė ir jos sugyventinis Mykolas Ruikis.</p>
      <p>Pasak A. Motuzo, šiuo metu laukiama išvados dėl kūdikio mirties priežasčių.</p>
      <p>Anot jo, šiuo metu tiek motina, tiek jos sugyventinis laikinai sulaikyti dėl asmens palikimo pavojingoje būsenoje.</p>
      <p>„Kūnas jau buvo pakankamai apiręs. (...) Jau buvo ir kvapas, ir lavondėmės, tačiau pačioje įvykio vietoje grumtynių veiksmų, girtavimo ar kažkokios ypatingos netvarkos, kuri dažnai būna tokios reputacijos asmenų šeimose, nebuvo. Jis buvo lovytėje (kūdikis – BNS), apklotas“, – kalbėjo pareigūnas.</p>
      <p>Klaipėdos policijos vadovo teigimu, asocialų moters gyvenimo būdą patvirtina tai, kad iš jos atimtos teisės į tris kitus vaikus.</p>
      <p>„Jų gyvenimo migracija labai platini: Didžioji Britanija, Šiauliai, Šilutė, Rietavas, Plungė, Klaipėdos rajonas, Klaipėdos miestas. Labai daug kur yra gyvenę“, – kalbėjo jis.</p>
      <p>Anot jo, nėra aišku, kas yra kūdikio tėvas, moteris su sugyventiniu butą Klaipėdoje nuomojo kelerius metus.</p>
      <p>„Šilutės policijai buvo žinoma, kiek matėme iš ją charakterizuojančią medžiagos, už vaiko nepriežiūrą. Pas mus (Klaipėdoje – BNS) bausta už pasirodymą viešoje vietoje neblaiviai“, – kalbėjo atstovas.</p>
      <p>Jis tvirtino, kad realios bausmės nei moteris, nei vyras nebuvo gavę.</p>
      <p>Valstybinės vaiko teisių apsaugos ir įvaikinimo tarnybos Klaipėdos apskrities duomenimis, motina dėl socialinių įgūdžių stokos ir alkoholio vartojimo buvo patekusi į tarnybos dėmesį.</p>
      <footer>Vilnius, gruodžio 9 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>