<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kun.uz/news/2019/12/09/ozbekiston-fuqarolari-uchun-aqsh-vizasini-olish-qiyinlashmoqda"/>
    <meta property="og:site_name" content="Kun.uz"/>
    <meta property="article:published_time" content="2019-12-09T15:07:00+00:00"/>
    <meta property="og:title" content="Ўзбекистон фуқаролари учун АҚШ визасини олиш қийинлашмоқда"/>
    <meta property="og:description" content="2019 молия йилида АҚШда вақтинча яшаш визаси учун ариза ёзган Ўзбекистон фуқароларининг 68 фоизига рад жавоби берилди."/>
  </head>
  <body>
    <article>
      <h1>Ўзбекистон фуқаролари учун АҚШ визасини олиш қийинлашмоқда</h1>
      <address>
        <time datetime="2019-12-09T15:07:00+00:00">09 Dec 2019, 15:07</time>
      </address>
      <figure>
        <img src="https://storage.kun.uz/source/4/X818UshuFfZNCiVoVMRDakLWtWzw-4_B.jpg"/>
      </figure>
      <p>2019 молия йилида АҚШда вақтинча яшаш визаси учун ариза ёзган Ўзбекистон фуқароларининг<b> 68 фоизига</b> рад жавоби берилди.</p>
      <p>Бу – собиқ иттифоқ республикалари орасидаги энг юқори манфий кўрсаткичдир.</p>
      <p>Қўшни Афғонистон фуқаролари билан ҳам деярли шундай ҳолат (68,42 фоиз) кузатилган.</p>
      <p>Таъкидлаш жоиз, Ўзбекистон фуқаролари учун АҚШ визасини олиш қийинлашиб бормоқда. 2018 йилда Қўшма Штатлар ҳудудида вақтинча бўлиш ҳуқуқини берувчи виза олмоқчи бўлган ўзбекистонликларнинг <b>62 фоизи</b> рад жавобини <a href="https://kun.uz/28137701">олган эди</a>.</p>
      <p>Марказий Осиёдан АҚШга ноиммиграциявий виза олиш имконияти қозоғистонликларда энг юқори – 2019 молия йилида Қозоғистон фуқароларининг 43 фоиз аризаси қаноатлантирилмаган:</p>
      <ol>
        <li>Қозоғистон – 43 фоиз</li>
        <li>Туркманистон – 56</li>
        <li>Тожикистон – 61</li>
        <li>Қирғизистон – 67,8</li>
        <li>Ўзбекистон – 68,1</li>
      </ol>
      <p>Ҳисобот даврида собиқ совет иттифоқи ҳудудидан АҚШга вақтинча бориш учун виза сўровига энг кам Россия, Литва ва Латвия фуқаролари рад жавобини олишган:</p>
      <p>1. Россия – 15 фоиз<br/>2. Литва – 18,67<br/>3. Латвия – 18,98<br/>...<br/>13. Грузия – 64<br/>14. Қирғизистон – 67,8<br/>15. Ўзбекистон – 68,1</p>
      <p>АҚШ Давлат департаментининг Консуллик масалалари бюроси сайтида <a href="https://travel.state.gov/content/dam/visas/Statistics/Non-Immigrant-Statistics/RefusalRates/FY19.pdf">келтирилган</a> ушбу рақамлар B1/B2 визасига оид. Америка визасининг бу тури тадбиркорлик (B1) ёки туризм ва дам олиш (B2) мақсадларида вақтинча Қўшма Штатлар ҳудудига кириш имконини беради.</p>
      <p>Вақтинчалик виза олиш сўровларининг рад этилишидаги 68 фоизлик кўрсаткич – Ўзбекистон учун сўнгги ўн йилликдаги энг юқори манфий натижадир. 2009-2017 йилларда бу рақам 57 фоиздан ошмаган эди:</p>
      <p>2009 – 41,1 фоиз<br/>2010 – 46,8<br/>2011 – 50,2<br/>2012 – 40,4<br/>2013 – 44,3<br/>2014 – 52,1<br/>2015 – 49,59<br/>2016 – 57,09<br/>2017 – 50,29<br/>2018 – 61,76<br/>2019 – 68,06</p>
      <p>Дунё бўйлаб ҳар йили ўртача 6 млн кишига АҚШнинг B1/B2 визаси берилади.</p>
      <p>2018 молия йилида бу турдаги ноиммиграциявий визани Ўзбекистоннинг 7392 нафар фуқароси олган.</p>
    </article>
  </body>
</html>