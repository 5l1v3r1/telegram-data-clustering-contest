<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553539.html/%d8%af%d9%88%d9%84%d8%aa-%d9%86%d9%87-%d8%a7%d9%84%d8%a7%d9%86-%d9%88-%d9%86%d9%87-%d9%87%db%8c%da%86-%d8%b2%d9%85%d8%a7%d9%86-%d8%af%db%8c%da%af%d8%b1%db%8c-%d8%a8%d8%b1%d9%86%d8%a7%d9%85%d9%87-%d8%a7%db%8c-%d8%a8%d8%b1%d8%a7%db%8c-%d9%82%d8%b7%d8%b9-%d8%a7%db%8c%d9%86%d8%aa%d8%b1%d9%86%d8%aa-%d9%86%d8%af%d8%a7%d8%b1%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T15:39:00+00:00"/>
    <meta property="og:title" content="دولت نه الان و نه هیچ زمان دیگری برنامه ای برای قطع اینترنت ندارد"/>
    <meta property="og:description" content="ربیعی با بیان اینکه دولت خواهان مشارکت حداکثری مردم در انتخابات است، گفت: دولت فضا را برای رقابت سالم ایجاد خواهد کرد و امیدواریم سایر نهادهای ذیربط در انتخابات نیز با درک شرایط در هم افزایی با دولت و در مسیر هرچه با شکوه تر برگزار شدن انتخابات نهایت تعامل را داشته باشند."/>
  </head>
  <body>
    <article>
      <h1>دولت نه الان و نه هیچ زمان دیگری برنامه ای برای قطع اینترنت ندارد</h1>
      <h2>سخنگوی دولت:</h2>
      <address>
        <time datetime="2019-12-09T15:39:00+00:00">09 Dec 2019, 15:39</time>
      </address>
      <p>ربیعی با بیان اینکه دولت خواهان مشارکت حداکثری مردم در انتخابات است، گفت: دولت فضا را برای رقابت سالم ایجاد خواهد کرد و امیدواریم سایر نهادهای ذیربط در انتخابات نیز با درک شرایط در هم افزایی با دولت و در مسیر هرچه با شکوه تر برگزار شدن انتخابات نهایت تعامل را داشته باشند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ علی ربیعی سخنگوی دولت در نشست خبری با خبرنگاران در مورد اظهارات اخیر ترامپ مبنی بر کشته شدن هزار نفر در ایران و دفاع از اغتشاشات اخیر، بیان داشت: اظهارات صریح که این روزها مقامات آمریکایی در مورد ایران می کنند و معطوف کردن آن به تلاش های خود، یک جنایت جنگی و جرم بین المللی است، این رقمی هم که گفته شد دروغ است و ما به تفکیک استان ها این تعداد را بیان می کنیم.</p>
      <p>وی تصریح کرد: در چند روز گذشته پس از روزهای تلخ، مواضع و رویکرد دلجویانه رهبر معظم انقلاب در قبال آسیب دیدگانی که به تعبیر ایشان از مصادیق شهید و جانباز به حساب می آیند، مهم و راهگشا بود. قطعا این وقایع نیازمند علت یابی علمی و دقیق از ماجراست. من می خواهم بار دیگر از همین تریبون به ملت شریف و بخصوص خانواده های آسیب دیدگان تاکید کنم که همه ما درغم و شادی ها در کنار هم هستیم. این رمز ماندگاری ایران در طول تاریخ بوده و خواهد بود.</p>
      <p>وی بیان داشت: باید از این فراز و نشیب ها گذر کرده و متحد با یکدیگر رو به آینده حرکت کنیم. فراموش نکنیم که در وضعیتی به نام تحریم های ظالمانه قرار گرفته ایم که اقتصاد و معیشت و حتی ارتباط ما با جهان را تحت تاثیر خود قرار داده است.طی روزهای اخیر اگر چه شاهد پایکوبی و شادی تحریم گران امریکایی و دنباله روهای رسانه ای آنان بودیم که به زبان های مختلف می گفتند:  دیدید تحریم ها چه بر سرتان آورد؟  </p>
      <p>سخنگوی دولت اظهار داشت: اما در سوی دیگر شاهد وجدان بیدار بشری هم بودیم که در خود امریکا حاکمان خود را نقد می کردند و می گفتند اگر ما به عهد خود و به برجام متعهد بودیم و تحریک ها و تحریم های ضدانسانی علیه مردم بیگناه اعمال نمی کردیم، یک ملت چنین تحت فشار قرار نمی گرفت.</p>
      <p>وی تاکید کرد: من می خواهم بگویم که ملت ایران همه این واکنش ها را می بیند وشاهد است که در چنین روزهای دشواری چه کسانی در کنار ملت ایران است و رنج یک ملتِ در معرض تحریم را می بیند و با آن همدلی می کند و چه کسانی "عید خون" می گیرند.</p>
      <p>
        <b>** اتفاقات اخیر باید ریشه یابی شوند</b>
      </p>
      <p>ربیعی با بیان اینکه دولت معتقد است اتفاقاتی که رخ داد باید به طور اساسی ریشه یابی شود، تاکید کرد: ما مثل همیشه باید متکی بر سرمایه اجتماعی همه ایرانیان باشیم و در همین جهت رئیس جمهور و رئیس شورای امنیت ملی  نخست کمیته ای را در دولت سامان دادند و سپس از طریق دبیرخانه شورای امنیت ملی گزارشی به مقام معظم رهبری ارائه شد که منتج به آن دستور راهگشای رهبری شد. دستورات مقام معظم رهبری توسط همین کمیته پیگیری و نیز ابعاد مختلف موضوع را بررسی خواهد کرد و گزارشی از اقدامات خود به ملت شریف ایران ارادئه خواهد  کرد.</p>
      <p>
        <b>** امیدوار بودیم چهره‌های سیاسی بیشتری در انتخابات حضور داشته باشند</b>
      </p>
      <p>وی با اشاره به انتخابات پیش روی مجلس شورای اسلامی، عنوان کرد: همه باید بدانیم که مسیر نجات کشور از انتخابات می گذرد. انتخابات و رجوع به صندوق رأی یکی از افتخارات نظام جمهوری اسلامی ایران است و در عین حال تنها راه و بهترین راه موجه برای ایجاد تغییرات مورد نظر بین نسلی است.</p>
      <p>ربیعی تاکید کرد: امسال انتخابات مجلس را پیش رو داریم و کاندیداهای انتخابات در روزهای گذشته برای حضور در این عرصه ثبت‌نام کردند؛ هر چند امیدوار بودیم چهره‌های سیاسی بیشتری در این انتخابات حضور داشته باشند با این حال، در میان ثبت‌نام‌کنندگان، چهر‌ه‌های سیاسی و نخبگانی از جناح‌های مختلف دیده می‌شوند که باید امکان رقابت سالم میان آن‌ها را فراهم کنیم.</p>
      <p>
        <b>** دولت خواهان مشارکت حداکثری مردم در انتخابات است</b>
      </p>
      <p>سخنگوی دولت ادامه داد: دولت به عنوان مجری انتخابات، همه توان خود را برای برگزاری هرچه بهتر این انتخابات و دفاع از رأی مردم که به مثابه، حق الناس است به کار خواهد گرفت. ما معتقدیم تنها راه نجات کشور از شرایط دشواری که در آن قرار دارد، فراهم کردن امکان رقابت انتخاباتی برای همه سلیقه‌ها از هر اندیشه و مرام و جناحی است که رویای ساختن آینده ایران را برای همه مردم ایران در سر می‌پروراند. در انتخابات امسال ۱۶ هزار و ۱۴۵ نفر ثبت نام کرده اند.</p>
      <p>وی بیان داشت: سهم مشارکت زنان در ثبت نام در انتخابات ۳۰درصد رشد داشته اند. ۲۹ درصد داوطلبان نسبت به دور قبل بیشتر شده اند و به ازای هر کرسی مجلس ۵۲ نفر ثبت نام کرده اند. تهران و البرز بیشترین و هرمزگان و کهگیلویه و بویر احمد کمترین نامزد را دارند. ۳۶ درصد از ثبت نام کنندگان کمتر از ۴۰ سال دارند. ثبت نام اهل سنت هم افزایش داشته اند، ۳۸ نفر از نمایندگان فعلی مجلس شورای اسلامی هم ثبت نام نکدره اند. </p>
      <p>ربیعی با بیان اینکه دولت خواهان مشارکت حداکثری ایرانیان است، گفت: دولت فضا را برای رقابت سالم ایجاد خواهد کرد و امیدواریم سایر نهادهای ذیربط در انتخابات نیز با درک شرایط در هم افزایی با دولت و در مسیر هرچه با شکوه تر برگزار شدن انتخابات نهایت تعامل را داشته باشند.</p>
      <p>
        <b>** شبکه ملی اطلاعات سلاحی برای جلوگیری از تحریم است</b>
      </p>
      <p>وی در خصوص اظهارات رئیس جمهور در جلسه روز گذشته مجلس پیرامون شبکه ملی اطلاعات،‌ اظهار داشت: دولت برنامه ای برای قطع کردن اینترنت ندارد، اما شبکه ملی اطلاعات برای جلوگیری از تحریم به عنوان یک سلاح استفاده می شود. در مورد شبکه ملی اطلاعات، فکر می کنم برداشت غلط از این صحبت ها صورت گرفت. در کشور یک شبکه بیشتر نداریم و آن شبکه ملی است و اینترنت روی آن است. صراحتا اعلام می کنم دولت نه الان و نه هیچ زمانی برنامه ای برای قطع اینترنت ندارد. اقتصاد دنیا در گرو اینترنت است و ما باید بتوانیم بازارهای منطقه را با تکیه بر نیروی جوان در این حوزه تسخیر کنیم.</p>
      <p>وی ادامه داد: اما در کنار آن یک شبکه ملی هم برای مواقعی مانند تحریم در نظر داریم که دنبال کنیم. توسعه زیرساخت ها علاوه بر تضمین دسترسی به اینترنت مقاومت را هم افزایش دهد.</p>
      <p>
        <b>** جزئیات مبادله زندانیان بین ایران و آمریکا</b>
      </p>
      <p>سخنگوی دولت درباره تبادل زندانیان میان ایران و آمریکا با بیان اینکه پیشنهاد مبادله زندانیان یکسال و نیم پیش در حاشیه مجمع داده شد که آمریکا از آن خودداری کرد، عنوان کرد: خرسندیم که آمریکا تصمیم درست گرفت. ما به دلایل انسان دوستانه بنا بر پیامی که از یک مقام سابق آمریکا داده شده بود که برای آزادی دکتر سلیمانی تبادل انجام شود، پذیرفتیم و حتی به دنبال آزادی همه در مقابل همه بودیم، از حسن نیت دولت سوییس هم تشکر می کنیم، این مبادله بر اساس مذاکره صورت نگرفته اما آمریکا با توقف تحریم از امروز می تواند مذاکره در چارچوب 5+1 را آغاز کند.</p>
      <p>ربیعی در مورد بازداشت علی اصغر پیوندی رئیس مستعفی جمعیت هلال احمر، بیان داشت: همانگونه که گفتم فرآیند استعفا باید به شورای عالی هلال احمر و رییس جمهور برسد که این اتفاق نیفتاده، معمولا در مورد بازداشت باید با مقامات عالی مطرح شود که در این باره چیزی به دولت اعلام نشده است.</p>
      <p>وی در پاسخ به این سوال که آیا خود او گزینه ریاست جمعیت هلال احمر است بیان داشت: نه من پیشنهاد و قصدی در این باره نداشتم.</p>
      <p>
        <b>** تعداد مجروحان ناجا در حوادث اخیر بیشتر از افراد عادی است</b>
      </p>
      <p>سخنگوی دولت مجددا در پاسخ به سوالی درباره اینکه چرا آمار کشته شدگان حوادث اخیر اعلام نمی‌شود، اظهار داشت: تعداد مجروحان نیروی انتظامی بیشتر از مجروحان عادی است، بالاخره در این ماجرا عده‌ای مظلوم واقع شدند، ما نمی توانیم مثل آمریکا آمار فله‌ای بدهیم.</p>
      <p>ربیعی در پاسخ به سوالی پیرامون لایحه CFT که در مجمع تشخیص مصلحت نظام است، گفت: امیدواریم با اظهارات آقای دژپسند و خانم جنیدی مجمع تصمیم درستی در این باره بگیرد تا بخشی از مشکلات اقتصادی مردم حل شود.نباید تصمیم‌هایی بگیریم که تحریم‌ها را برخودمان سخت‌تر کنیم در جلسه مشترک دو کمیسیون مجمع تشخیص در مورد لوایح FATF  اعلام کردند درباره پاسخ به 11 سوال ازسوی دولت هنوز  نیاز به بررسی وجود دارد.</p>
      <p>سخنگوی دولت در پاسخ به سوالی پیرامون اینکه رئیس جمهور خواستار پخش اعترافات تلویزیونی بازداشت شدگان، گفت: رییس جمهور هیچ وقت صحبت شان در تایید اعترافات تلویزیونی نبوده و نیست و تاکید ایشان بر رعایت قانون بوده  است. دولت موافق اعتراف تلویزیونی نبوده است.تاکید رئیس‌جمهوری بر رعایت قانون و رعایت آیین‌ دادرسی کیفری بوده است.</p>
      <p>ربیعی اضافه کرد: بعضی‌ها از مصلحت‌سنجی ملی دولت سو‌ءاستفاده سیاسی و جناحی کردند، عده‌ای خوشحال هستند که دولت به دلیل تحریم‌ها تحت فشار است، آقای جهانگیری ذره‌ای از یک واقعیت را بیان کرده و تاکید کرده این سختی‌ها وجود دارد، قای جهانگیری به عنوان رییس اقتصاد مقاومتی مدام در حال تلاش است.</p>
      <p>سخنگوی دولت در مورد لایحه بودجه سال آینده نیز گفت:‌سعی کردیم مراحل بودجه‌ریزی را رعایت کنیم، اگر در شرایط بهتری برای فروش نفت قرار داشتیم، بودجه‌ای با توسعه بیشتر طراحی می‌کردیم.</p>
      <p>منبع: فارس</p>
      <p>انتهای پیام/</p>
      <p> </p>
    </article>
  </body>
</html>