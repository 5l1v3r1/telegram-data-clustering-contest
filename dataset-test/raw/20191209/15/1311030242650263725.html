<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1628503/%E0%A6%AE%E0%A7%8B%E0%A6%B8%E0%A7%8D%E0%A6%A4%E0%A6%BE%E0%A6%AB%E0%A6%BF%E0%A6%9C-%E0%A6%A4%E0%A6%BE%E0%A6%B8%E0%A6%95%E0%A6%BF%E0%A6%A8%E0%A6%A6%E0%A7%87%E0%A6%B0-%E2%80%98%E0%A6%9A%E0%A7%8D%E0%A6%AF%E0%A6%BE%E0%A6%B2%E0%A7%87%E0%A6%9E%E0%A7%8D%E0%A6%9C%E2%80%99-%E0%A6%9C%E0%A6%BE%E0%A6%A8%E0%A6%BE%E0%A6%9A%E0%A7%8D%E0%A6%9B%E0%A7%87%E0%A6%A8-%E0%A6%86%E0%A6%AE%E0%A6%BF%E0%A6%B0"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T15:12:00+00:00"/>
    <meta property="og:title" content="মোস্তাফিজ-তাসকিনদের ‘চ্যালেঞ্জ’ জানাচ্ছেন আমির"/>
    <meta property="og:description" content="মোহাম্মদ আমির ঢাকায় এসেছেন আজ। এসেই বিসিবি একাডেমি মাঠে এসেছেন। এত দ্রুত নিজের দল খুলনা টাইগার্স সম্পর্কে ভালোভাবে জানাশোনা হওয়ার কথা নয় পাকিস্তানি বাঁহাতি পেসারের। দল নিয়ে বিস্তারিত না বলতে পারলেও টুর্নামেন্টে নিজের লক্ষ্য নিয়ে তো বলাই যায়। তা আমির বললেনও। খুলনার পাকিস্তানি পেসার জানালেন, হতে চান টুর্নামেন্টের সর্বোচ্চ উইকেটশিকারি। গত বিপিএলে সেরা পাঁচ বোলারের পাঁচজনই ছিলেন বাংলাদেশি। ১৫..."/>
  </head>
  <body>
    <article>
      <h1>মোস্তাফিজ-তাসকিনদের ‘চ্যালেঞ্জ’ জানাচ্ছেন আমির</h1>
      <address><time datetime="2019-12-09T15:12:00+00:00">09 Dec 2019, 15:12</time> by <a rel="author">ক্রীড়া প্রতিবেদক, ঢাকা</a></address>
      <p>মোহাম্মদ আমির ঢাকায় এসেছেন আজ। এসেই বিসিবি একাডেমি মাঠে এসেছেন। এত দ্রুত নিজের দল খুলনা টাইগার্স সম্পর্কে ভালোভাবে জানাশোনা হওয়ার কথা নয় পাকিস্তানি বাঁহাতি পেসারের। দল নিয়ে বিস্তারিত না বলতে পারলেও টুর্নামেন্টে নিজের লক্ষ্য নিয়ে তো বলাই যায়। তা আমির বললেনও। খুলনার পাকিস্তানি পেসার জানালেন, হতে চান টুর্নামেন্টের সর্বোচ্চ উইকেটশিকারি।</p>
      <p>গত বিপিএলে সেরা পাঁচ বোলারের পাঁচজনই ছিলেন বাংলাদেশি। ১৫ ম্যাচে ২৩ উইকেট নিয়ে সবার ওপরে ছিলেন সাকিব আল হাসান। দুর্দান্ত বোলিং করেছিলেন তাসকিন আহমেদও। ৩ ম্যাচ কম খেলে পেয়েছিলেন ২২টি। সমান উইকেট পেয়েছিলেন মাশরাফি বিন মুর্তজা ও রুবেল হোসেনও। এবার বাংলাদেশের বোলাররা পারবেন ধারাটা ধরে রাখতে? এ প্রশ্নের উত্তর পাওয়ার আগে বড় চ্যালেঞ্জ জানিয়ে রাখলেন আমির, ‘একজন বোলার হিসেবে আমার লক্ষ্য টুর্নামেন্টের সর্বোচ্চ উইকেটশিকারি হওয়া।’</p>
      <p>আমিরের লক্ষ্য সর্বোচ্চ উইকেটশিকার হওয়া, তা বাংলাদেশের বোলারদের কী খবর? রংপুরের কোচ মার্ক ও’ডনেল তাঁর দলের একজন গুরুত্বপূর্ণ বোলার মোস্তাফিজুর রহমানের খবর জানালেন। অনেক দিন ধরে ছন্দে নেই বাঁহাতি পেসার। জুলাইয়ে শ্রীলঙ্কা সফরে ভালো করেননি। ভারত সফরেও ভালো করতে পারেননি। নিজেকে হারিয়ে খুঁজছেন মোস্তাফিজ। মার্ক ও’ডনেল বলছেন, বাঁহাতি পেসার নিজেকে ফেরে পেতে সর্বোচ্চ চেষ্টাই করছেন, ‘আজ যে দুই ঘণ্টা সে অনুশীলন করেছে, নতুন বলে মুগ্ধ করার মতোই করেছে। টুর্নামেন্ট সে কীভাবে শুরু করে সেটিই দেখার। এই সংস্করণে সে আমাদের সবচেয়ে অভিজ্ঞ বোলার। সে জানে তাকে কী করতে হবে।’ <br/>দুদিন আগে রংপুরের আরেক পেসার তাসকিন আহমেদ জানিয়েছিলেন তাঁর লক্ষ্যের কথা, ‘আশা থাকবে আগেরবারের চেয়ে ভালো করা। দিন শেষে এটা একটা খেলা। ভালো-খারাপ হবেই। আমি চেষ্টা করব প্রতিটা ম্যাচে সর্বোচ্চটা দিতে, যাতে আমার পারফরম্যান্সে রংপুর রেঞ্জার্স ম্যাচ জিততে পারে।’</p>
    </article>
  </body>
</html>