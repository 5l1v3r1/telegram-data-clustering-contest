<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/115-linii-lotniczych-na-unijnej-czarnej-liscie/"/>
    <meta property="og:site_name" content="Polsat News"/>
    <meta property="article:published_time" content="2019-12-09T15:51:00+00:00"/>
    <meta property="og:title" content="115 linii lotniczych na unijnej &quot;czarnej liście&quot;"/>
    <meta property="og:description" content="Komisja Europejska zaktualizowała w poniedziałek unijną listę bezpieczeństwa lotniczego czyli listę towarzystw lotniczych, które nie przestrzegają międzynarodowych standardów bezpieczeństwa i dlatego są objęte pełnym lub częściowym zakazem lotów do UE."/>
  </head>
  <body>
    <article>
      <h1>115 linii lotniczych na unijnej "czarnej liście"</h1>
      <address>
        <time datetime="2019-12-09T15:51:00+00:00">09 Dec 2019, 15:51</time>
      </address>
      <p>
        <b>Komisja Europejska zaktualizowała w poniedziałek unijną listę bezpieczeństwa lotniczego czyli listę towarzystw lotniczych, które nie przestrzegają międzynarodowych standardów bezpieczeństwa i dlatego są objęte pełnym lub częściowym zakazem lotów do UE.</b>
      </p>
      <related>
        <a href="https://www.polsatnews.pl/wiadomosc/2019-10-11/w-berlinie-podpalono-samochod-ambasady-turcji/"/>
      </related>
      <p>- Dzisiejsza decyzja ilustruje nasze ciągłe wysiłki na rzecz zapewnienia najwyższego poziomu bezpieczeństwa. Nie tylko podróżnym w Europie, ale także podróżnym na całym świecie, ponieważ bezpieczeństwo lotnicze nie zna granic ani narodowości. Z przyjemnością ogłaszam, że Komisja Europejska mogła dziś usunąć wszystkich gabońskich przewoźników lotniczych z unijnego wykazu bezpieczeństwa lotniczego. Gabon był na liście już od 2008 r., więc bardzo dobrze, że możemy docenić wysiłki poczynione przez organy bezpieczeństwa lotniczego w Gabonie - powiedziała cytowana w komunikacie KE unijna komisarz ds. transportu Adina Valean.</p>
      <p>
        <a href="https://www.polsatnews.pl/wiadomosc/2019-11-20/oplaty-za-bagaz-podreczny-w-samolocie-nielegalne-bezprecedensowy-wyrok-hiszpanskiego-sadu/">
          <b>ZOBACZ: Opłaty za bagaż podręczny nielegalne. Bezprecedensowy wyrok w Hiszpanii</b>
        </a>
      </p>
      <p>Jak zaznacza komunikat, unijna lista bezpieczeństwa lotniczego nie tylko zapewnia utrzymanie wysokiego poziomu bezpieczeństwa w UE, ale także pomaga liniom lotniczym, które na nią trafiły oraz ich państwom macierzystym w poprawianiu poziomu bezpieczeństwa w celu ewentualnego skreślenia z listy. Lista stała się ponadto istotnym narzędziem prewencji, gdyż motywuje kraje mające kłopoty z bezpieczeństwem do podjęcia odpowiednich działań zanim wpisanie na listę okazałoby się konieczne - podkreśla KE.</p>
      <p>
        <b>Powody zakazu</b>
      </p>
      <p>Po najnowszej aktualizacji lista obejmuje łącznie 115 towarzystw lotniczych, które obowiązuje zakaz korzystania z przestrzeni powietrznej Unii Europejskiej. 109 z nich potraktowano tak z powodu niedostatecznego nadzoru, jaki zaobserwowano w działalności urzędów bezpieczeństwa lotniczego 15 państw, gdzie towarzystwa te są zarejestrowane. Państwami tymi są Afganistan, Angola (z wyjątkiem towarzystw TAAG Angola Airlines i Heli Malongo), Republika Konga, Demokratyczna Republika Konga, Dżibuti, Gwinea Równikowa, Erytrea, Republika Kirgiska, Liberia, Libia, Mołdawia (z wyjątkiem towarzystw Air Moldova, Fly One i Aerotranscargo), Nepal, Wyspy Świętego Tomasza i Książęca, Sierra Leone oraz Sudan.</p>
      <p>
        <a href="https://www.polsatnews.pl/wiadomosc/2019-10-21/500-zl-mandatu-za-zart-o-bombie-w-bagazu/">
          <b>ZOBACZ: 500 zł mandatu za żart o bombie w bagażu</b>
        </a>
      </p>
      <p>Ponadto sześć towarzystw objęto zakazem ze względu na ich własne niedociągnięcia - są to Avior Airlines (Wenezuela), Iran Aseman Airlines (Iran), Iraqi Airways (Irak), Blue Wing Airlines (Surinam), Med-View Airlines (Nigeria) i Air Zimbabwe (Zimbabwe).</p>
      <p>Zakaz częściowy dotyczy trzech towarzystw, które mogą używać w przestrzeni powietrznej UE tylko niektóre typy swych samolotów. Są nimi samolot Let 410 UVP komorskiego towarzystwa Air Service Comores, dwa samoloty Tu-204 północnokoreańskiego towarzystwa Air Koryo oraz wszystkie samoloty Boeing 747 i Fokker F100 irańskiego towarzystwa Iran Air.</p>
      <p>
        <a href="https://www.polsatnews.pl/wideo/rzad-chce-walczyc-z-nieuczciwymi-firmami-zapraszajacymi-na-pokazy-min-garnkow-i-kolder_6709890/">WIDEO - Rząd chce walczyć z nieuczciwymi firmami zapraszającymi na pokazy m.in. garnków i kołder</a>
      </p>
      <figure>
        <img src="https://s.redefine.pl/file/o2/redefine/cp/wp/wpvh1sy7hr52bncpejc9c2qfaaqv37n9.jpg"/>
      </figure>
    </article>
  </body>
</html>