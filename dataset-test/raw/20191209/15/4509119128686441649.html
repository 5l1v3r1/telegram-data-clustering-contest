<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055423/gallery/epikairothta/politikh/yhfos-apodhmwn-thn-tetarth-sthn-voylh-h-yhfoforia-gia-to-nomosxedio"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T15:26:43+00:00"/>
    <meta property="og:title" content="Ψήφος αποδήμων: Την Τετάρτη στην Βουλή η ψηφοφορία για το νομοσχέδιο"/>
    <meta property="og:description" content="Όλοι οι εκπρόσωποι της ελληνικής ομογένειας ήταν σε πλήρη ευθυγράμμιση, τονίζοντας την ανάγκη καθιέρωσης της επιστολικής ψήφου και την απάλειψη των κριτηρίων για την 35ετή απουσία στο εξωτερικό και τα δύο χρόνια παρουσίας τους στην Ελλάδα."/>
  </head>
  <body>
    <article>
      <h1>Ψήφος αποδήμων: Την Τετάρτη στην Βουλή η ψηφοφορία για το νομοσχέδιο</h1>
      <address>
        <time datetime="2019-12-09T15:26:43+00:00">09 Dec 2019, 15:26</time>
      </address>
      <p>Ολοκληρώθηκε και σε β' ανάγνωση στις επιτροπές Δημόσιας Διοίκησης, Δημόσιας Τάξης και Δικαιοσύνης και Ειδικής Επιτροπής Ελληνισμού της Διασποράς της Βουλής, η επεξεργασία του νομοσχεδίου του υπουργείου Εσωτερικών για τη διευκόλυνση άσκησης εκλογικού δικαιώματος, εκλογέων που βρίσκονται εκτός ελληνικής επικράτειας.</p>
      <p>Το νομοσχέδιο έγινε δεκτό από τις αρμόδιες Επιτροπές της Βουλής, κατά πλειοψηφία επί της αρχής, των άρθρων και στο σύνολό του, ενώ την ερχόμενη Τετάρτη, 11 Δεκεμβρίου, η Ολομέλεια θα σφραγίσει τη ψήφιση του.</p>
      <p>Σημειώνεται ότι σύμφωνα με την συνταγματική πρόβλεψη, το νομοσχέδιο θα πρέπει να υπερψηφιστεί από 200 βουλευτές.</p>
      <p>Υπέρ της αρχής του νομοσχεδίου έχει ταχθεί η συντριπτική πλειοψηφία των κομμάτων, με ΝΔ, ΚΙΝΑΛ, ΚΚΕ και Ελληνική Λύση να ξεκαθαρίζουν ότι το υπερψηφίζουν, ο ΣΥΡΙΖΑ επιφυλάχθηκε για την Ολομέλεια, ωστόσο έχει αποσαφηνίσει ότι είναι πιο κοντά στην υπερψήφισή του, μετά τις θετικές νομοτεχνικές βελτιώσεις στις οποίες προχώρησε το υπουργείο Εσωτερικών και μόνο το ΜεΡΑ25 δηλώνει ότι είναι θετικό μόνο για ορισμένα άρθρα του.</p>
      <p>
        <b>Διαβάστε σχετικά: <a href="https://www.kathimerini.gr/1055035/article/epikairothta/politikh/yhfos-apodhmwn-pyretwdhs-anazhthsh-eyrytaths-pleioyhfias-apo-thn-kyvernhsh">Ψήφος αποδήμων: Πυρετώδης αναζήτηση ευρύτατης πλειοψηφίας από την κυβέρνηση</a></b>
      </p>
      <p>Στη σημερινή συνεδρίαση είχαν κληθεί να καταθέσουν τις απόψεις τους και οι υπόλοιποι εκπρόσωποι ελληνικών κοινοτήτων, ομοσπονδιών και οργανώσεων των Ελλήνων του εξωτερικού που δεν είχαν προλάβει, λόγω αποστάσεων, να έρθουν στην Επιτροπή την προηγούμενη Παρασκευή.</p>
      <p>Όλοι ανεξαιρέτως, πάντως, οι εκπρόσωποι της ελληνικής ομογένειας ήταν σε πλήρη ευθυγράμμιση, τονίζοντας την ανάγκη καθιέρωσης της επιστολικής ψήφου και την απάλειψη των κριτηρίων για την 35ετή απουσία στο εξωτερικό και τα δύο χρόνια παρουσίας τους στην Ελλάδα, καθώς όπως υποστήριξαν, οι προϋποθέσεις αυτές αποκλείουν το δικαίωμα ψήφου από τη συντριπτική πλειοψηφία των Ελλήνων του εξωτερικού.</p>
      <p>«Η δική μας θέση ήταν και είναι υπέρ της επιστολικής ψήφου των Ελλήνων του εξωτερικού. Όμως αυτό δεν έχει την έγκριση 200 βουλευτών και σε αυτή τη φάση είναι προφανές ότι δεν μπορεί να καθιερωθεί», τόνισε σε διευκρινιστική παρέμβαση του,<b> ο υπουργός Εσωτερικών, Τάκης Θεοδωρικάκος</b>.</p>
      <p> Απαντώντας στους προβληματισμούς που εξέφρασαν οι εκπρόσωποι των Ελλήνων της ομογένειας για το κριτήριο της 35ετίας, ο υπουργός Εσωτερικών, Τάκης Θεοδωρικάκος, διευκρίνισε ότι το νομοσχέδιο δεν θέτει όρια πότε έφυγε ένας Έλληνας για το εξωτερικό και ότι μπορεί να ψηφίσει και αυτός που έφυγε μετά από τα 35 χρόνια, ενώ τόνισε ότι αυτό που λήφθηκε υπόψη ήταν η έννοια του πραγματικού δεσμού με την Ελλάδα.</p>
      <p> Ταυτόχρονα, διαβεβαίωσε τους απόδημους ότι όσο πιο πολλοί ενεργοποιηθούν και εγγραφούν στους εκλογικούς καταλόγους, ξεπερνώντας το όριο των 40 εκλογέων που έχει τεθεί, τόσο πιο κοντά θα στηθούν οι κάλπες στο τόπο κατοικίας τους.</p>
      <p>«Αυτό που θέλω να πω, είναι ότι αξίζει τον κόπο να αγκαλιάσετε αυτό το νόμο γιατί αφορά εκατοντάδες χιλιάδες Έλληνες του εξωτερικού. Και όσοι πιο πολλοί κάνουν αίτηση για να συμπεριληφθούν στους εκλογικούς καταλόγους και να συμμετάσχουν στις εκλογές, τόσο περισσότερο θα αυξηθεί και η πίεση για να αρθούν όλοι οι περιορισμοί. Οι πολιτικές τάσεις που διαμορφώνονται στο εσωτερικό είναι παρόμοιες με αυτές που διαμορφώνονται και στο εξωτερικό. Είμαι σίγουρος, ότι μόλις εφαρμοστεί και διαπιστωθεί ότι υπάρχει μεγάλη συμμετοχή, και τα κόμματα που σήμερα ανησυχούν θα άρουν τις αντιρρήσεις τους. Το όλα ή τίποτα δεν έχει νόημα. Υπάρχει το όριο των 40 εκλογέων και άρα όσοι πιο πολλοί κάνουν αίτηση, τόσο πιο κοντά από εκεί που διαμένουν θα στηθούν κάλπες», υπογράμμισε ο κ. Θεοδωρικάκος.</p>
      <p>
        <b>Διαβάστε σχετικά:<a href="https://www.kathimerini.gr/1055048/article/epikairothta/politikh/yhfos-apodhmwn-ti-zhtane-oi-ellhnes-omogeneis"> Ψήφος αποδήμων: Τι ζητάνε οι Έλληνες ομογενείς</a></b>
      </p>
      <p><b>Ο Χρήστος Καβαλής, πρόεδρος της ελληνικής κοινότητας Καϊρου,</b> κάλεσε όλα τα κόμματα «να υπερβούν το κομματικό τους συμφέρον και να κάνουν φιλότιμη προσπάθεια συναίνεσης, ώστε να αρθούν οι αδικίες που αφαιρούν το δικαίωμα ψήφου σε χιλιάδες Έλληνες του εξωτερικού», όπως είπε.</p>
      <p>«Το μόνο που δεχόμαστε είναι η γνώση της καλής ελληνικής γλώσσας. Ο νόμος είναι άδικος. Βγάλτε τη διασπορά από τα κομματικά παιχνίδια», τόνισε ο κ. Καβαλής ενώ πρότεινε την άρση των περιοριστικών κριτηρίων που αφορούν την 35ετία και τη διετία, τη δυνατότητα να ψηφίζουν με επιστολική ψήφοι όλοι οι Έλληνες του εξωτερικού από τον τόπο διαμονής τους και την εκπροσώπηση των Ελλήνων της ομογένειας με 8 ανεξάρτητους βουλευτές στο ψηφοδέλτιο επικρατείας.</p>
      <p><b>Ο Ιωάννης Ρεμεδιάκης, πρόεδρος του Ελληνικού Κέντρου Πολιτισμού του Χιούστον</b>, κατέθεσε την ομόφωνη απόφαση 16 ελληνικών ομοσπονδιών και οργανώσεων της Β. Αμερικής, με την οποία, επίσης, ζητούν την καθιέρωση της επιστολικής ψήφου.</p>
      <p><b>Ο Παναγιώτης Δροσινάκης, πρόεδρος της Κοινότητας Ελλήνων Αμβούργων και αντιπρόεδρος των Ελληνικών Κοινοτήτων Γερμανίας</b>, έκανε λόγο για «ένα νομοσχέδιο που είναι προς τη σωστή κατεύθυνση και η ψήφισή του είναι εξαιρετικά σημαντική για την Ελλάδα», ωστόσο όπως είπε, χρήζει απαραίτητων αλλαγών.</p>
      <p>«Ο μόνος τρόπος για να διευκολύνετε ουσιαστικά τους Έλληνες του εξωτερικού, είναι να δώσετε το δικαίωμα της επιστολικής ή της ηλεκτρονικής ψήφου. Οι ανησυχίες περί τυχόν διαβλητού συστήματος δεν ευσταθούν. Είμαστε στο 2019 και με τη νέα τεχνολογία υπάρχουν τρόποι να διασφαλιστεί το αδιάβλητο της εκλογικής διαδικασίας. Το νομοσχέδιο θέτει περιορισμούς απαγορευτικούς για ένα μεγάλο κομμάτι των Ελλήνων του εξωτερικού. Πρέπει να αλλάξουν οι προϋποθέσεις των 35 ετών απουσίας στο εξωτερικό και των δύο ετών μόνιμης παραμονής στην Ελλάδα. Το όριο των 35 ετών είναι αυθαίρετο. Γιατί δεν είπατε 37, ή 25 ή 40 χρόνια. Επίσης, το όριο των δύο ετών είναι απαγορευτικό ειδικά για τους νέους που γεννήθηκαν στο εξωτερικό. Δεν μπορείτε με μια νομοθετική αυθαιρεσία να αποκλείεται το μεγαλύτερο κομμάτι της διασποράς από τις εκλογές», τόνισε χαρακτηριστικά ο κ. Δροσινάκης.</p>
      <p><b>Ο Παναγιώτης Ανδρικόπουλος, πρόεδρος του τμήματος Βρυξελλών της Οργάνωσης ΑΧΕΠΑ</b>,τάχθηκε υπέρ της επιστολικής ψήφου, ενώ σημείωσε ότι οι Έλληνες που κατοικούν στο εξωτερικό πρέπει να τύχουν ειδικής εκπροσώπησης, και να έχουν τη δυνατότητα να εκλέγουν τους βουλευτές τους στο εξωτερικό.</p>
      <p><b>Ο Δημήτριος Αργυρόπουλος, πρόεδρος της ελληνικής Κοινότητας Βρυξελλών</b>, επεσήμανε ότι «η ψήφος των αποδήμων ήταν ένα πάγιο αίτημα ετών», ενώ πρότεινε η εκπροσώπηση των Ελλήνων του εξωτερικού στο ψηφοδέλτιο επικρατείας να αυξάνεται ανάλογα με τη συμμετοχή των εκλογέων που θα εγγραφούν.</p>
      <p> </p>
      <p> </p>
    </article>
  </body>
</html>