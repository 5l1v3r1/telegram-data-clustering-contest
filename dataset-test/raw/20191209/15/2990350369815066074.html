<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/poroshenko-perepysav-ahrokholdynh-ukrprominvest-ahro-na-starshoho-syna/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T15:33:00+00:00"/>
    <meta property="og:title" content="Порошенко переписав агрохолдинг «Укрпромінвест-Агро» на сина"/>
    <meta property="og:description" content="Пʼятий президент України Петро Порошенко передав права власності на ТОВ «Укрпромінвест-Агро» старшому синові Олексію."/>
  </head>
  <body>
    <article>
      <h1>Порошенко переписав агрохолдинг «Укрпромінвест-Агро» на сина</h1>
      <address>
        <time datetime="2019-12-09T15:33:00+00:00">09 Dec 2019, 15:33</time>
      </address>
      <p>Пʼятий президент України <b>Петро Порошенко</b> передав права власності на ТОВ «Укрпромінвест-Агро» старшому синові <b>Олексію</b>.<br/><br/>Власник «Укрпромінвест-Агро» змінився 31 жовтня цього року згідно з даними в системі «Опендатабот», пише <a href="https://thebabel.com.ua/news/39322-poroshenko-perepisav-agroholding-ukrprominvest-agro-na-starshogo-sina">Theбабель.</a><br/><br/>Олексій Порошенко став кінцевим бенефіціаром низки агропідприємств, що входять до складу групи «Укрпромінвест-Агро», серед яких – ТОВ «Правобережне», ТОВ «ВКХП № 2», ТОВ «ПК «Зоря Поділля», ТОВ «Мас – Агро», ТОВ Агрофірма «Іванківці», «Група Агропродінвест», ТОВ «Агрофірма Дніпроагролан».<br/><br/>«Укрпромінвест-Агро» – одне з найбільших сільськогосподарських підприємств України, що колись входило в ліквідовану групу «Укрпромінвест». Товариство засноване в 2002 році.<br/><br/>Агрохолдинг займається вирощуванням сільгоспкультур, виробництвом цукру, борошна, мʼясних і молочним тваринництвом. Цукровий бізнес групи представлений двома цукровими заводами, розташованими у Вінницькій області. За результатами 2018 року компанією «Укрпромінвест-агро» вироблено 292 тис. тонн цукру, що дозволило їй посісти третє місце серед виробників цього продукту у країні.</p>
      <figure>
        <a href="https://thebabel.com.ua/static/content/nf3ydfsy/thumbs/748x/f/05/019059823f48e01d3dc9e864a371605f.png?v=3133">
          <img src="https://thebabel.com.ua/static/content/nf3ydfsy/thumbs/748x/f/05/019059823f48e01d3dc9e864a371605f.png?v=3133"/>
        </a>
      </figure>
      <p>Порошенко <a href="https://www.volynnews.com/ua/news/all/poroshenko-perepysav-ahrokholdynh-ukrprominvest-ahro-na-starshoho-syna/../../../../news/society/slidom-za-Roshen-poroshenko-perepysav-na-syna-i-bank/"><b>продав 9,9174% акцій Міжнародного інвестиційного банку (МІБ)</b></a> кондитерській компанії ЦЄКК («Центрально-Європейська кондитерська компанія»), бенефіціаром якої є його старший син Олексій.<br/><br/>7 листопада Центр протидії корупції повідомив, що <a href="https://www.volynnews.com/ua/news/all/poroshenko-perepysav-ahrokholdynh-ukrprominvest-ahro-na-starshoho-syna/../../../../news/society/na-tli-rozsliduvan-poroshenko-pochav-perereyestrovuvaty-biznes-na-syna-/"><b>Петро Порошенко переписав частину керуючої компанії Roshen на свого сина Олексія.</b> </a>Ще 20 травня Порошенко в декларації <a href="https://declarations.com.ua/declaration/nacp_2e982586-ecee-4d6b-9d77-4b287c45540e">вказав</a> себе власником і бенефіціаром «Центрально-Європейської кондитерської компанії», яка, крім іншого, керує корпорацією Roshen.<br/><br/>28 листопада Міжнародний інвестиційний банк (МІБ) повідомив, що ЦЄКК <a href="https://thebabel.com.ua/news/38869-konditerska-kompaniya-sina-poroshenka-kupila-paket-akciy-mizhnarodnogo-investiciynogo-banku">купила акції банку</a>, але частка акцій не була вказана. Реклама ﻿</p>
    </article>
  </body>
</html>