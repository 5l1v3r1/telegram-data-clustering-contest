<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/ypografi-ypogeiopoiisis-bima-konta-a-114121.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T15:07:00+00:00"/>
    <meta property="og:title" content="«Με την υπογραφή της υπογειοποίησης ένα βήμα πιο κοντά στην Αγιά Σοφιά»"/>
    <meta property="og:description" content="Υπεγράφη σήμερα από τον Περιφερειάρχη Αττικής Γ. Πατούλη και τον υπεύθυνο της αναδόχου εταιρείας που έχει αναλάβει το έργο, η σύμβαση για την κατασκευή του έργου «Υπογειοποίηση τμήματος της οδού Πατριάρχου Κωνσταντίνου και τα σύνοδα έργα στον Δήμο Ν. Φιλαδέλφειας - Χαλκηδόνας».  "/>
  </head>
  <body>
    <article>
      <h1>«Με την υπογραφή της υπογειοποίησης ένα βήμα πιο κοντά στην Αγιά Σοφιά»</h1>
      <address>
        <time datetime="2019-12-09T15:07:00+00:00">09 Dec 2019, 15:07</time>
      </address>
      <p>Υπεγράφη σήμερα από τον Περιφερειάρχη Αττικής Γ. Πατούλη και τον υπεύθυνο της αναδόχου εταιρείας που έχει αναλάβει το έργο, η σύμβαση για την κατασκευή του έργου «Υπογειοποίηση τμήματος της οδού Πατριάρχου Κωνσταντίνου και τα σύνοδα έργα στον Δήμο Ν. Φιλαδέλφειας - Χαλκηδόνας».  </p>
      <p>Πρόκειται για  ένα έργο συνολικού προϋπολογισμού 14.274,193,55 ευρώ, το οποίο είναι ιδιαίτερα κρίσιμο για τη διευκόλυνση της λειτουργίας του νέου γηπέδου της ΑΕΚ.</p>
      <p>Η σχετική σύμβαση υπεγράφη στα γραφεία της Περιφέρειας Αττικής, παρουσία  του Διοικητικού ηγέτη της ΠΑΕ ΑΕΚ Δ. Μελισσανίδη, του Προέδρου του ερασιτέχνη της ΠΑΕ ΑΕΚ Αλ. Αλεξίου, του Γενικού Διευθυντή της Δικέφαλος Ν. Στράτου και του Προέδρου της εταιρείας Dimand που έχει αναλάβει την κατασκευή του γηπέδου Δ. Ανδριόπουλου. Παρέστησαν επίσης οι παλαίμαχοι ποδοσφαιριστές Δ. Μαύρος και Σ. Σεραφειμίδης.</p>
      <p>«Σήμερα είναι μία σημαντική ημέρα γιατί με την υπογραφή της σύμβασης ερχόμαστε ένα βήμα πιο κοντά στο να γίνει πραγματικότητα το νέο γήπεδο της ΑΕΚ» επισήμανε ο κ. Πατούλης και πρόσθεσε χαρακτηριστικά: «Στην τελευταία συνάντηση που είχαμε εδώ στην Περιφέρεια με τη διοίκηση της ΑΕΚ δώσαμε μία υπόσχεση ότι θα κάνουμε ότι είναι δυνατό για να επισπεύσουμε τις διαδικασίες. Με τη σημερινή υπογραφή για την κατασκευή αυτού του κρίσιμου έργου, η οποία έρχεται νωρίτερα από τις προβλεπόμενες ημερομηνίες με τη συνδρομή των υπηρεσιών μας εδώ στην Περιφέρεια και τις οποίες θέλω να ευχαριστήσω, αποδεικνύουμε έμπρακτα ότι αποτελεί προτεραιότητά μας να προχωρήσουν οι σχετικές διαδικασίες με γοργούς ρυθμούς. Πρόκειται για ένα έργο σημαντικό το οποίο θα δώσει υπεραξία στην πόλη και θα διευκολύνει τη λειτουργία του νέου γηπέδου. Η Αγιά Σοφιά θα γίνει, είμαστε αποφασισμένοι να μη χαθεί ούτε μία μέρα, προκειμένου όλοι οι φίλαθλοι της ΑΕΚ να το χαρούν το συντομότερο δυνατό. Προχωράμε».</p>
      <p>Από την πλευρά του ο κ. Μελισσανίδης χαρακτήρισε ως σημαντική στιγμή τη σημερινή υπογραφή της σύμβασης για την κατασκευή του έργου και ευχαρίστησε τον κ. Πατούλη για τη συνεργασία. Όπως επισήμανε παραμένει ως προτεραιότητα να «τρέξουν» γρήγορα τα έργα για την έγκαιρη κατασκευή του νέου γηπέδου.</p>
    </article>
  </body>
</html>