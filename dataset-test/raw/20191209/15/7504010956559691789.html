<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/gadget/motori/2019/12/09/va-allasta-la-prima-auto-volante-al-mondo/"/>
    <meta property="og:site_name" content="Wired"/>
    <meta property="article:published_time" content="2019-12-09T15:58:52+00:00"/>
    <meta property="og:title" content="Va all'asta la prima auto volante al mondo"/>
    <meta property="og:description" content="Costruita nel 1954, aveva ottenuto la duplice omologazione. Verrà venduta a Scottsdale, Arizona, dall'11 al 19 gennaio 2020"/>
  </head>
  <body>
    <article>
      <h1>Va all'asta la prima auto volante al mondo</h1>
      <address><time datetime="2019-12-09T15:58:52+00:00">09 Dec 2019, 15:58</time> by <a rel="author" href="https://www.wired.it/author/eragoni/" target="_blank">Emiliano Ragoni</a></address>
      <h3>Costruita nel 1954, aveva ottenuto la duplice omologazione. Verrà venduta a Scottsdale, Arizona, dall'11 al 19 gennaio</h3>
      <p>La <b>prima auto volante al mondo</b> ad aver ottenuto la duplice omologazione, quella stradale e quella dell’ente americano preposto a sovrintendere agli aspetti riguardanti l’aviazione civile, la FAA (Federal Aviation Administration), andrà<b> all’asta</b>. Il raro esemplare della <b>Taylor Aerocar</b>, l’auto volante che è stata prodotta nella serie limitata di <b>cinque esemplari</b>, farà parte dei veicoli dell’asta di Scottsdale, Arizona, che si terrà dall’11 al 19 gennaio 2020, curata dalla casa <a href="https://www.barrett-jackson.com/Events/Event/Details/1954-TAYLOR-AEROCAR-236076">Barrett Jackson.</a></p>
      <p>L’esemplare che sarà messo all’asta, l’N101D datato 1954 (lotto 1354), il secondo in assoluto ad essere costruito, oltre a essere l’unico al mondo ad avere ottenuto la duplice omologazione, è in buono stato di manutenzione. Inoltre, ad accrescerne il valore, vi è il fatto che è stato utilizzato sia come auto che come aereo.</p>
      <p>Il proprietario Greg Herrick che lo ha assicurato alla casa d’aste, lo ha tenuto in buono stato di manutenzione presso il Golden Wings Flying Museum di Minneapolis, e dichiara di aver percorso su strada <b>24.549 km e 781 ore di volo</b>. L’asta è senza riserva, ma il proprietario si aspetta una valutazione vicina al milione di dollari. Nel dicembre 2011, l’auto era stata messa in vendita a un prezzo richiesto di 1,25 milioni di dollari.</p>
      <p>La Taylor Aerocar, sviluppata dall’ingegnere aeronautico Moulton (Molt) Taylor, era avveniristica per i tempi. Le forme morbide e compatte e un bel colore giallo ne caratterizzano la livrea. A bordo c’era posto per due persone. A spingerla troviamo il motore Lycoming O-320 da 150 cv abbinato a un cambio manuale a tre velocità che trasmette la potenza sulle ruote anteriori e garantisce una velocità massima di 96,5 km/h.</p>
      <figure>
        <img src="https://images.wired.it/wp-content/uploads/2019/12/09144526/236076_Misc_f3b97e44-d8ee-4f13-a071-5a87519e4a7a_Web.jpg"/>
        <figcaption>Un’immagine della Taylor Aerocar nella “trasformazione” stradale | Credit: Barrett-Jackson</figcaption>
      </figure>
      <p>Per trasformarla in aereo c’era bisogno di trainare le ali, l’elica e la fusoliera all’interno di un rimorchio lungo 2,4 metri. Una volta giunti alla pista, bisognava quindi assemblare manualmente l’attrezzatura di volo (ali, fusoliera e elica); operazione che richiedeva circa mezz’ora.</p>
      <figure>
        <img src="https://images.wired.it/wp-content/uploads/2019/12/09144619/236076_Side_Profile_Web.jpg"/>
        <figcaption>Il carrello necessario per trasportare le ali, la fusoliera e l’elica | Credit: Barrett-Jackson</figcaption>
      </figure>
      <p>I comandi dell’aereo e quelli dell’auto sono integrati senza soluzioni di continuità. In volo, la compatta automobile volante è in grado di raggiungere una velocità di crociera di circa 160 km/h.</p>
      <figure>
        <img src="https://images.wired.it/wp-content/uploads/2019/12/09144845/236076_Interior_Web.jpg"/>
        <figcaption>La strumentazione della Taylor Autocar | Credit: Barrett-Jackson</figcaption>
      </figure>
      <p>L’ingegner Taylor aveva in programma un accordo di avviare alla produzione in serie la sua promettente Aerocar, tuttavia, non essendo riuscito a trovare un numero sufficiente di acquirenti, il progetto è stato bloccato, con la produzione di soli <b>cinque esemplari</b>.</p>
      <p>Si parla tanto di <b>auto volanti elettriche</b> e, in modo specifico, delle <b>VTOL</b>, ossia quelle a decollo e atterraggio verticale. Secondo diversi analisti, nelle città del futuro le <a href="https://www.wired.it/lifestyle/mobilita/2019/04/10/sostenibilita-auto-volanti/">auto volanti</a>, integrate in servizi di taxi, svolgeranno un ruolo molto importante, soprattutto per decongestionare il traffico. Ma prima di arrivare a questo scenario occorre del tempo (diversi anni). Sì, perché la difficoltà delle auto volanti è quella che, appunto, devono ottemperare a due diversi <b>cicli di omologazione</b>: quello per le automobili stradali e quello, molto restrittivo, previsto dall’<a href="https://it.wikipedia.org/wiki/Agenzia_europea_per_la_sicurezza_aerea">Agenzia europea per la sicurezza aerea</a>, EASA (nel caso dell’Europa), che delinea le caratteristiche che devono avere i velivoli. In virtù di questo contesto l’auto volante della Taylor Aerocar datata 1954 appare un prodigio d’ingegneria.</p>
    </article>
  </body>
</html>