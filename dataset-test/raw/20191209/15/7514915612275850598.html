<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35534-ekonomikos-komitetas-pries-tarsiu-automobiliu-ir-stambios-prekybos-mokescius"/>
    <meta property="og:site_name" content="budas.lt"/>
    <meta property="article:published_time" content="2019-12-09T15:28:53+00:00"/>
    <meta property="og:title" content="Ekonomikos komitetas – prieš taršių automobilių ir stambios prekybos mokesčius"/>
    <meta property="og:description" content="Seimo Ekonomikos komitetas pirmadienį nepritarė nei taršių automobilių, nei stambios prekybos mokesčių įvedimui ir grąžino abu projektus iniciatoriams tobulinti."/>
  </head>
  <body>
    <article>
      <h1>Ekonomikos komitetas – prieš taršių automobilių ir stambios prekybos mokesčius</h1>
      <address><time datetime="2019-12-09T15:28:53+00:00">09 Dec 2019, 15:28</time> by <a rel="author">Sniegė Balčiūnaitė</a></address>
      <figure>
        <img src="http://budas.lt/images/gruodis/pries.jpg"/>
      </figure>
      <p>Seimo Ekonomikos komitetas pirmadienį nepritarė nei taršių automobilių, nei stambios prekybos mokesčių įvedimui ir grąžino abu projektus iniciatoriams tobulinti.</p>
      <p>Dėl taršių transporto priemonių mokesčio parlamentarai dar išsakė savo pozicijas, o dėl prekybos apyvartos apmokestinimo apsisprendė net nediskutavę.</p>
      <p>Dabar dėl šių mokesčių spręs pagrindinis Biudžeto ir finansų komitetas ir jo išvadą svarstys Seimas.</p>
      <p>Socialdemokratas Bronius Bradauskas piktinosi, kad tokio paties dydžio mokestį turėtų mokės ir vienerių, ir 10 metų senumo automobilių savininkai, o konservatorius Dainius Kreivys apgailestavo, kad mokesčio išvengs labai taršūs seni automobiliai.</p>
      <p>Parlamentinio Biudžeto ir finansų komiteto narys Mykolas Majauskas siūlė automobilių taršos mokesčio įsigaliojimą atidėti iki liepos, nes „Regitra“ yra nepasiruošusi nuo sausio jo administruoti.</p>
      <p>M. Majauskas suskaičiavo, kad per metus mokestį mokėtų 120 tūkst. naujų transporto priemonių savininkai, kai jas registruos, o dar 80 tūkst. žmonių, kai keisis valdytojas.</p>
      <p>Aplinkos ministerijos kanclerio Armino Mockevičiaus teigimu, taršių automobilių mokestis leistų 3-5 proc. sumažinti klimato kaitą sukeliančių dujų išmetimą. Jis taip pat pabrėžė, kad mokestis „paliestų daugiau negu pusę registruojamų automobilių“.</p>
      <p>Pasak A. Mockevičiaus, 50 proc. viso anglies dioksido išmeta lengvieji automobiliai.</p>
      <p>Seimas spalio pabaigoje nepritarė Vyriausybės siūlymui taršių automobilių mokestį mokėti kiekvieną kartą registruojant automobilį. Tada keli „valstiečiai“ pasiūlė mokestį taikyti tik pirmą kartą registruojant automobilį, bet netrukus irgi persigalvojo ir grįžo prie pirminės versijos – mokėti kaskart keičiantis automobilio savininkui.</p>
      <p>Mokestis svyruotų nuo 13,5 iki 540 eurų, priklausomai nuo anglies dioksido (CO2) emisijos, jei ji viršija 130 gramų CO2 kilometrui.</p>
      <p>Jei emisija siektų 131-140 gramų, mokestis dyzelinu varomiems automobiliams būtų 30–540 eurų, benzinu – 15–270 eurų, dujomis – 13,5–243 eurai. CO2 emisijai viršijus 301 gramą, mokestis siektų atitinkamai 540 eurų (dyzelis), 270 eurų (benzinas) ir 243 eurus (dujos).</p>
      <p>Už mažiausiai taršius automobilius tektų mokėti atitinkamai 30, 15 ir 13,5 euro.</p>
      <p>„Valstiečiai“ siūlo apmokestinti stambių prekybos tinklų apyvartą, jeigu ji viršytų 2 mln. eurų per mėnesį (be PVM).</p>
      <p>Prekybos mokestis, iniciatorių teigimu, valstybės biudžetą papildytų apie 32 mln. eurų per metus, o taršių automobilio – apie 29 mln. eurų (jeigu mokestis būtų mokamas už kiekvieną registraciją).</p>
      <footer>Vilnius, gruodžio 9 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>