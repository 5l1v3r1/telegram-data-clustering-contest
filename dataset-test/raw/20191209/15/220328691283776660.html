<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/po-sveta-se-prodava-orzhie-na-poraziya-408692.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T15:20:03+00:00"/>
    <meta property="og:title" content="По света се продава оръжие на поразия"/>
    <meta property="og:description" content="Търговията се е увеличила и през тази година"/>
  </head>
  <body>
    <article>
      <h1>По света се продава оръжие на поразия</h1>
      <address><time datetime="2019-12-09T15:20:03+00:00">09 Dec 2019, 15:20</time> by <a rel="author">Редактор</a></address>
      <p>Продажбите на оръжие са нараснали с близо 5% в световен мащаб през 2018 г, като пазарът е доминиран от САЩ, сочи нов доклад, публикуван от Стокхолмския международен институт за изследване на мира (SIPRI).</p>
      <p>Оборотът на 100-те най-големи производители на оръжие е достигнал 420 милиарда долара, благодарение в голяма степен на американския пазар, се казва в документа. Само американските производители представляват 59% от пазара и имат оборот от 246 милиарда долара, което е със 7,2% повече спрямо предходната година, посочва БГНЕС.</p>
      <p>"Това е значително увеличение за една година, като се има предвид вече високите нива на комбинирани продажби на оръжие в САЩ", заяви Ауд Флерант, директор на програмата за оръжия и военни разходи на SIPRI. Американските фирми се възползваха от решението на администрацията на Тръмп да модернизира въоръжените си сили, за да затвърди позициите си срещу Китай и Русия.</p>
      <p>Русия е на второ място в класацията за производство на оръжие с 8,6% от пазара, малко преди Обединеното кралство с 8,4% и Франция с 5,5%.</p>
      <p>Проучването не включва Китай, защото няма достатъчно данни за азиатската държава, но изследванията на SIPRI показват, че има между 3 и 7 китайски предприятия в топ 100 на производителите на оръжие. Китай изразходва 1.9% от брутния си вътрешен продукт за отбрана всяка година от 2013-та насам.</p>
      <p>Най-високо класираната руска фирма е "Алмаз-Антей", която е на девето място в списъка с оборот от 9,6 милиарда долара – 18% повече спрямо предходната година.</p>
      <p> </p>
    </article>
  </body>
</html>