<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_microsoft_math_solver_matekfeladat_megoldasa_mobillal_egyenlet_alkalmazas"/>
    <meta property="og:site_name" content="HVG.hu"/>
    <meta property="article:published_time" content="2019-12-09T15:03:00+00:00"/>
    <meta property="og:title" content="Itt az alkalmazás, amellyel a bonyolultabb matekfeladatok is megoldhatók"/>
    <meta property="og:description" content="A Microsoft áll a Math Solver nevű új app mögött, amely a mesterséges intelligencia segítségével oldja meg a bonyolult matekegyenleteket. Az app el is magyarázza, mit és hogyan kell csinálni."/>
  </head>
  <body>
    <article>
      <h1>Itt az alkalmazás, amellyel a bonyolultabb matekfeladatok is megoldhatók</h1>
      <address><time datetime="2019-12-09T15:03:00+00:00">09 Dec 2019, 15:03</time> by <a rel="author">hvg.hu</a></address>
      <p>
        <b>A Microsoft áll a Math Solver nevű új app mögött, amely a mesterséges intelligencia segítségével oldja meg a bonyolult matekegyenleteket. Az app el is magyarázza, mit és hogyan kell csinálni.</b>
      </p>
      <p>Bár az okostelefonokon is találhatók kalkulátorok, illetve ilyen alkalmazások is letölthetők, ezek csupán alapvető számításokra használhatók, a bonyolult feladatokat nem képesek megoldani. A Microsoft új programján viszont ezek sem fognak ki.</p>
      <p>A <a href="https://math.microsoft.com/">Math Solver</a> érdekessége, hogy a mesterséges intelligenciát is beveti, hogy a komplex egyenleteket megoldja. Az alkalmazás a mobillal beírt számokkal és a papírlapról beszkennelt feladatokkal is elboldogul. Emellett egy rajzolós mező is került bele, ahol a felhasználó az ujjával viheti be a megoldandó példát.</p>
      <p>A Microsoft úgy készítette el alkalmazását, hogy az a megoldáshoz vezető utat is bemutassa, így tehát nem csak arra jó, hogy valaki gyorsan túl legyen a házi feladaton. Ha a felhasználó igényli, az app az egyenlethez tartozó videókat is keres, melyeket a példa alatt, a YouTube-ról beágyazva mutat meg a felhasználónak. A fejlesztés angolul és németül is tud, a magyar viszont hiányzik belőle.</p>
      <figure>
        <img src="https://img0.hvg.hu/image.aspx?id=4c05e1c3-d9d3-4949-8105-3c0130327839&amp;view=2bc522d1-c844-4343-b563-d62642c68411"/>
        <figcaption>
          <cite>© Microsoft</cite>
        </figcaption>
      </figure>
      <p>A program népszerűsítését nem vitte túlzásba a Microsoft, egy rövid ideig tartó tesztelői időszak után nemrég iOS-re és Androidra is elérhetővé tették. Az, hogy nem reklámozták, nem azt jelenti, hogy a fejlesztés rossz, a visszajelzések is arról árulkodnak, hogy hasznos szoftverről van szó: <a href="https://play.google.com/store/apps/details?id=com.microsoft.math">a Play áruházban lévő verzió</a> 4,6-os értékelést kapott, <a href="https://apps.apple.com/hu/app/microsoft-math-solver/id1483962204?_branch_match_id=680484335697283429">az iOS-es 5-öt</a>.</p>
      <p>Az app táblagépeken is működik, igyenes, de nem minden rendszeren fut. Az Apple eszközeire írt változathoz például legalább iOS 11-re van szükség. Androidnál már nem ennyire szigorúak a fejlesztők, az 5.0-s rendszerverziókra is telepíthető a szoftver.</p>
      <p>Ha egy másik, hasonló tudású appot is kipróbálna, <a href="https://hvg.hu/tudomany/20160720_mathpix_matek_pelda_megoldas_mobillal_ingyenes_alkalmazas?fbclid=IwAR0dHNzRwKvAW9sO6pgyKhJc3L5cFwPsI69nFVV4dXGz5N0xzyHe_kDbpnk">a PhotoMath-ot ajánljuk figyelmébe</a>.</p>
    </article>
  </body>
</html>