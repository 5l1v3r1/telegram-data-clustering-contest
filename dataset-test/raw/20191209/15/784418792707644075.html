<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bizzness.net/%d7%93%d7%99%d7%95%d7%9f-%d7%97%d7%99%d7%a8%d7%95%d7%9d-%d7%91%d7%9b%d7%a0%d7%a1%d7%aa-%d7%91%d7%a0%d7%95%d7%a9%d7%90-%d7%9e%d7%a9%d7%91%d7%a8-%d7%94%d7%93%d7%99%d7%95%d7%a8-%d7%95%d7%94%d7%aa%d7%a9/"/>
    <meta property="og:site_name" content="ביזנעס"/>
    <meta property="article:published_time" content="2019-12-09T15:23:47+00:00"/>
    <meta property="og:title" content="דיון חירום בכנסת בנושא משבר הדיור והתשתיות"/>
    <meta property="og:description" content="פורום ארגוני העצמאים, המסחר והנדל&quot;ן הגיע היום לדיון מיוחד בכנסת לחשיבה משותפת על פתרונות אפשריים למשבר הדיור והתשתיות • יו&quot;ר הרשות להתחדשות עירונית: חוץ מתל אביב, הלכה למעשה שום מקום אחר אינו מוגן מהתקפת טילים או רעידת אדמה"/>
  </head>
  <body>
    <article>
      <h1>דיון חירום בכנסת בנושא משבר הדיור והתשתיות</h1>
      <address><time datetime="2019-12-09T15:23:47+00:00">09 Dec 2019, 15:23</time> by <a rel="author">אברהם חסידה</a></address>
      <p>
        <b>פורום ארגוני העצמאים, המסחר והנדל"ן הגיע היום לדיון מיוחד בכנסת לחשיבה משותפת על פתרונות אפשריים למשבר הדיור והתשתיות • יו"ר הרשות להתחדשות עירונית: חוץ מתל אביב, הלכה למעשה שום מקום אחר אינו מוגן מהתקפת טילים או רעידת אדמה</b>
      </p>
      <p>בכנס חירום שהתקיים היום (ב) בכנסת, ודן במשבר הדיור והשתיות והאתגרים העומדים בפני מדינת ישראל בפתחה של שנת 2020, בהשתתפות חברי כנסת מסיעות הבית השונות, השתתפו עשרות בכירים מתחום הנדל"ן והתשתיות,</p>
      <p>כנס החירום התקיים בהשתתפות חברי כנסת מכל סיעות הבית, מנכ"ל משרד השיכון, בני דרייפוס, יו"ר הרשות להתחדשות עירונית, חיים אביטן, נשיאי ארגוני הנדל"ן, ארגוני המגזר השלישי, נציגי ההסתדרות, נציגי השלטון המקומי ועוד.</p>
      <p>מלבד נושא מחירי הדיור, במוקד הדיון עמד גם החשש הגדול מעמידות המבנים, במקרה של התקפת טילים על העורף או רעידת אדמה.</p>
      <p>יו"ר העבודה-גשר ושר הביטחון לשעבר, ח"כ עמיר פרץ, יצא בהצהרה דרמטית: "לא מסגיר סודות ביטחוניים, אבל כל נקודה בישראל עכשיו מטווחת ונמצאת בסכנה. לכן חייבים ממד לכל משפחה".</p>
      <p>יו"ר הרשות הממשלתית להתחדשות עירונית, חיים אביטן, חיזק את דבריו:" זהו הדיון והפורום החשוב ביותר בו השתתפתי מאז נכנסתי לתפקיד. ללא העזרה והעבודה שלנו, 3 מיליון דירות חשופות לרעידות אדמה וטילים. חוץ מתל אביב הלכה למעשה לא יהיה מיגון במקומות אחרים".</p>
      <p>לסיכום הדיון אמר מנכ"ל משרד השיכון בני דרייפוס:" חובה עלינו ללמוד מטעיות. מחיר למשתכן נתן פתרון חלקי לבעיית הדיור, אבל השיח שאנו מקיימים פה, מאד חשוב להמשך מציאת פתרונות לאתגרים, בפתחה של שנת 2020".</p>
      <p>מימין ומשמאל התחייבו לשיתוף פעולה עתידי, עם נציגי הקבלנים וגורמים משפיעים בתחום הדיור, בכל ממשלה שתקום.</p>
      <p>כך, יו"ר כחול לבן, ח"כ בני גנץ, שכבר כנראה מתכונן לבחירות הבאות, הצהיר: "אני מברך על הקמת הפורום החשוב הזה ומתחייב בפניכם להמשיך להיות עמכם בקשר בכנסת הזו וגם בכנסת הבאה על מנת לקדם את מטרות הפורום".</p>
      <p>באופן מפתיע אולי, יו"ר סיעת הליכוד בכנסת ח"כ מיקי זהר הכה על חטא ואמר: " לא עשינו מספיק שיתופי פעולה עם הקבלנים והארגונים. טעינו ושמנו אותם אפילו בצד השני. ניתן להפחית את מחירי הדיור. החטאנו את המטרה שם ומקווה שנתקן זאת. אם היינו יושבים ומדברים אתכם אולי היינו מצליחים כן להוריד את מחירי הדיור ב-10 ו-15 אחוז. יש עוד הרבה עבודה".</p>
      <p>בסיום הדיון סוכם כי כל ממשלה שתקום, תעבוד בשת"פ עם פורום הארגונים ויימשכו דיונים משותפים לגיבוש מדיניות, תוך שילוב ידיים עם הארגונים שמייצגים את הקבלנים ושאר הגורמים בשוק הדיור.</p>
    </article>
  </body>
</html>