<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-ecf27129f2bee61026.htm"/>
    <meta property="og:site_name" content="mako"/>
    <meta property="article:published_time" content="2019-12-09T15:07:00+00:00"/>
    <meta property="og:title" content="נתניהו: קורא לליברמן למו&quot;מ, התנאי של גנץ – תרגיל שקוף"/>
    <meta property="og:description" content="ראש הממשלה הגיב לקריאת יו&quot;ר כחול לבן שיוותר על חסינות כתנאי לכניסה לממשלת אחדות: &quot;ספינים חלולים שנועדו להסיט את תשומת הלב מסירובם של גנץ ולפיד להקים ממשלת אחדות לאומית רחבה&quot;"/>
  </head>
  <body>
    <article>
      <h1>נתניהו: קורא לליברמן למו"מ, התנאי של גנץ – תרגיל שקוף</h1>
      <h2>ראש הממשלה הגיב לקריאת יו"ר כחול לבן שיוותר על חסינות כתנאי לכניסה לממשלת אחדות: "ספינים חלולים שנועדו להסיט את תשומת הלב מסירובם של גנץ ולפיד להקים ממשלת אחדות לאומית רחבה". נתניהו שיגר מסר ליו"ר ישראל ביתנו: "בוא נקים ממשלה ב-48 השעות שנותרו"</h2>
      <address><time datetime="2019-12-09T15:07:00+00:00">09 Dec 2019, 15:07</time> by <a rel="author">החדשות 12</a></address>
      <p><b>בדרך לבחירות 2020:</b> ראש הממשלה בנימין נתניהו הגיב הערב (ראשון) לקריאת בכירי כחול לבן שיוותר על בקשת החסינות על מנת שייכנסו לממשלת אחדות והצהיר: "גנץ ולפיד, די עם התרגילים השקופים שנועדו להסיט את תשומת הלב מכך שאתם מסרבים להקים ממשלת אחדות לאומית רחבה שתכונן ברית הגנה עם ארה"ב ותספח חלקים נרחבים של יהודה ושומרון".</p>
      <p><a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a> </p>
      <p>נתניהו שיגר מסר לליברמן וטען כי הוא היחיד שיכול למנוע <a href="https://www.mako.co.il/news-israel-elections?partner=gtags">בחירות</a>. "כיוון שלפיד וגנץ מתמידים בסירובם ועוסקים רק בספינים חלולים, נותרה רק אפשרות אחת למנוע בחירות מיותרות", הוסיף ראש הממשלה. "אני קורא לאביגדור ליברמן להיכנס למשא ומתן מואץ ב-48 השעות שנותרו כדי להקים ממשלת לאומית חזקה לישראל".</p>
      <figure>
        <iframe data-src="https://twitter.com/yairlapid/status/1204052264446496773?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ח"כ יאיר לפיד, שהודיע כי הוא מוותר על הרוטציה עם בני גנץ, תקף את דברי את נתניהו וכתב בחשבון הטוויטר שלו: "בקיצור, אתה רוצה חסינות". בחשבון הטוויטר הרשמי של כחול לבן נכתב: "הדבר היחיד ששקוף הוא הרצון של נתניהו להוביל את ישראל לבחירות נוספות רק בשביל חסינות. נתניהו, שחרר את ישראל".</p>
      <figure>
        <img src="https://img.mako.co.il/2019/09/12/F190603YS40_c.jpg"/>
        <figcaption>צילום: רויטרס</figcaption>
      </figure>
      <p>מוקדם יותר היום קרא יו"ר כחול לבן בני גנץ קרא לנתניהו לוותר על בקשת החסינות כתנאי לכניסה לממשלת אחדות ומניעת מערכת בחירות שלישית, שצפויה להתקיים בשניים במרס. "עוד לא אפסו הסיכויים למנוע את הבחירות היקרות והמיותרות", אמר גנץ. "נתניהו צריך להעמיד את ישראל לפני נתניהו ולעשות מעשה. אני חוזר וקורא לראש הממשלה, אם תוותר על החסינות אנחנו פרטנרים לתחילתו של שיח". בתגובה לדברי גנץ, בכירים בליכוד הבהירו כי ראש הממשלה לא יוותר על בקשת החסינות. לדבריהם, "זאת זכות מפורשת שנתן לו המחוקק".</p>
      <figure>
        <iframe data-src="https://twitter.com/Kachollavan19/status/1204053286661300225?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>בתוך כך, ח"כ יאיר לפיד הודיע היום כי הוא מוותר על הרוטציה לראשות הממשלה עם בני גנץ סמידה והכנסת תתפזר ותתקיים מערכת בחירות נוספת. במהלך ישיבת הסיעה של כחול לבן בכנסת אמר לפיד: "כולנו כחול לבן גדולה ומאוחדת מאחורי בני גנץ - המועמד שלנו לראשות הממשלה. אני לא מוותר, זאת זכות גדולה להיות חלק מכחול לבן". לאחר ההודעה של לפיד, בליכוד ובישראל ביתנו הודיעו על ביטול ישיבות הסיעה שתוכננו להיום. </p>
      <figure>
        <img src="https://img.mako.co.il/2019/12/09/lapid.mxf_1_c.jpg"/>
        <figcaption>יאיר לפיד | צילום: החדשות 12</figcaption>
      </figure>
      <p>"כשאמרתי בזמנו שלנתניהו קרה משהו זה היה על הרגע שהוא החליט שהוא יותר חשוב מהמדינה - זה לא יקרה בחדר הזה, בחדר הזה ישראל לפני הכל", הסביר לפיד. "מה שחשוב זה לא הרוטציה, אני לא באי לפוליטיקה בשביל כיסא. מה שחשוב זה התוצאות של התלמידים והקריסה של חדרי המיון והילדים בממדים בעוטף".</p>
      <p> </p>
    </article>
  </body>
</html>