<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813691/%D8%AA%D8%AF%D9%88%DB%8C%D9%86-%D8%B3%D9%86%D8%AF-%D8%A7%D8%B1%D8%AA%D9%82%D8%A7%DB%8C-%D9%88%D8%B6%D8%B9%DB%8C%D8%AA-%D8%B2%D9%86%D8%A7%D9%86-%D9%88-%D8%AE%D8%A7%D9%86%D9%88%D8%A7%D8%AF%D9%87-%D9%85%D9%86%D8%B7%D8%A8%D9%82-%D8%A8%D8%A7-%D8%B4%D8%B1%D8%A7%DB%8C%D8%B7-%D8%AE%D9%88%D8%B2%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:35:05+00:00"/>
    <meta property="og:title" content="تدوین سند ارتقای وضعیت زنان و خانواده منطبق با شرایط خوزستان"/>
    <meta property="og:description" content="ایسنا/خوزستان استاندار خوزستان با اشاره به رونمایی و ابلاغ سند ارتقای وضعیت زنان و خانواده استان گفت: سند ارتقای وضعیت زنان و خانواده خوزستان منطبق با شرایط زنان در کشور و در این استان تدوین شده و ترمیم فضای گفتگو بین مردان و زنان از اهداف سند ارتقای زنان است."/>
  </head>
  <body>
    <article>
      <h6 class="kicker">استاندار عنوان کرد:</h6>
      <h1>تدوین سند ارتقای وضعیت زنان و خانواده منطبق با شرایط خوزستان</h1>
      <address><time datetime="2019-12-09T15:35:05+00:00">09 Dec 2019, 15:35</time> by <a rel="author">افسانه باورصاد</a></address>
      <p>ایسنا/خوزستان استاندار خوزستان با اشاره به رونمایی و ابلاغ سند ارتقای وضعیت زنان و خانواده استان گفت: سند ارتقای وضعیت زنان و خانواده خوزستان منطبق با شرایط زنان در کشور و در این استان تدوین شده و ترمیم فضای گفتگو بین مردان و زنان از اهداف سند ارتقای زنان است.</p>
      <p>غلامرضا شریعتی در جلسه شورای برنامه‌ریزی خوزستان که امروز (۱۸ آذرماه) با حضور معاون رییس جمهور در امور زنان و خانواده برگزار شد، اظهار کرد: توسعه‌یافتگی میوه درخت جامعه کوشا و منسجم با سرمایه اجتماعی و اقتصادی انباشته شده است. گاه ما در کشورهای جهان سوم صرفا به میوه درخت همسایه (کشورهای غربی) را نگاه می‌کنیم، در صورتی که درخت و زمینی که باید این میوه را به بار آورد، اساس کار و زیربنای اصلی است؛ این درخت و زمین جامعه ما و با الگوهای ما است که باید شکل بگیرد.</p>
      <p>وی افزود: این درخت باید در این زمین رشد و نمو کند و به بار بنشیند. رشد و تعالی جامعه مدیون نیروی انسانی توانمند و سرمایه اجتماعی است که مصادیق آن انسجام اجتماعی، کیفیت تعاملات اجتماعی و اعتماد عمومی است و تا زمانی که این انباشتگی در حوزه سرمایه اجتماعی، سرمایه انسانی و سرمایه اقتصادی ایجاد نشود، به توسعه پایدار نخواهیم رسید.</p>
      <p>به گزارش ایسنا، استاندار خوزستان گفت: مساله مهم خوزستان و در عین حال کشور، پایین آمدن آستانه تاب‌آوری اجتماعی و اقتصادی است. تاب‌آوری، میزان ظرفیت بازگشت از وضع دشوار به وضع پایدار و توانایی ترمیم خویشتن است. این ظرفیت، ذاتی نیست بلکه آموختنی و متغیر است یعنی کم و زیاد می‌شود.</p>
      <p>شریعتی ادامه داد: تاب‌آوری در استان خوزستان با توجه به وجود بلایای طبیعی و مشکلات عمیق پیچیده و لایه لایه، در وضعیت تعیین‌کننده‌ای قرار می‌گیرد و می‌تواند مشکلات اجتماعی، اقتصادی و محیط زیستی را در استان تشدید کند. این شدت تبعات اجتماعی، اقتصادی و سیاسی، ارتباط مستقیمی با وضعیت تاب‌آوری خوزستان دارد.</p>
      <p>وی عنوان کرد: در سطح سیاستگذاری، با تدوین و اجرای برنامه‌های فوق‌العاده سعی در ترمیم تاب‌آوری خوزستان در مواجهه با مسائل را داریم. این برنامه‌ها در حوزه اقتصادی، اجتماعی و فرهنگی اجرا شده یا در حال اجرا است و حوزه زنان به عنوان بخش مهم جامعه، هدف اصلی این برنامه در خوزستان قرار دارد.</p>
      <p>استاندار خوزستان گفت: بی‌شک منابع اقتصادی و خدادادی جامعه، به خودی خود توسعه نمی‌یابند بلکه کنشگران اجتماعی با توانایی‌های اقتصادی و علمی جامعه را به جلو می‌برند. در دنیا، کشورهای توسعه یافته لزوما کشورهایی نیستند که از منابع طبیعی خدادادی بهره‌مند هستند بلکه از منابع نیروی انسانی آموزش‌دیده، سرمایه اجتماعی قوی و اقتصاد پویا بهره‌مندند.</p>
      <p>شریعتی با اشاره به رونمایی سند توسعه زنان خوستان، تصریح کرد: سند ارتقای وضعیت زنان و خانواده خوزستان منطبق با شرایط زنان در کشور و در این استان تدوین شده و ترمیم فضای گفتگو بین مردان و زنان از اهداف سند ارتقای زنان است.</p>
      <p>وی افزود: استان خوزستان بسیار نیازمند اجرای دقیق این طرح با محوریت شاخص‌های اصلی و تاثیرگذار است. این سند در برش استانی، منطبق با الگوی وضعیت فرهنگی و اجتماعی همان استان است و الزامات فرهنگی و اجتماعی استان خوزستان هم در این سند لحاظ شده و ما با دقت، الگوی بومی ارتقا را در امور حوزه زنان رعایت خواهیم کرد.</p>
      <p>به گزارش ایسنا، سند ارتقای وضعیت زنان و خانواده خوزستان در این جلسه با حضور معاون رئیس جمهور در امور بانوان و خانواده رونمایی و ابلاغ شد.</p>
      <p>انتهای پیام</p>
    </article>
  </body>
</html>