<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813679/%D8%AE%D8%B2%D8%A7%D9%86%D9%87-%D8%AF%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D9%81%D8%B9%D9%84%D8%A7-%D9%86%DB%8C%D8%A7%D8%B2%DB%8C-%D8%A8%D9%87-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C-%D9%86%D9%85%DB%8C-%D8%A8%DB%8C%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:05:52+00:00"/>
    <meta property="og:title" content="خزانه داری آمریکا فعلا نیازی به ارز دیجیتالی نمی بیند"/>
    <meta property="og:description" content="وزیر خزانه داری آمریکا اعلام کرد که در آینده نزدیک نیازی به توسعه ارز دیجیتال وجود ندارد."/>
  </head>
  <body>
    <article>
      <h1>خزانه داری آمریکا فعلا نیازی به ارز دیجیتالی نمی بیند</h1>
      <address><time datetime="2019-12-09T15:05:52+00:00">09 Dec 2019, 15:05</time> by <a rel="author">متین کاکوئی</a></address>
      <p>وزیر خزانه داری آمریکا اعلام کرد که در آینده نزدیک نیازی به توسعه ارز دیجیتال وجود ندارد.</p>
      <p>به گزارش ایسنا به نقل از وب سایت وزارت خزانه داری آمریکا، استیو منوچین که در جمع نمایندگان کمیته خدمات مالی کنگره آمریکا حضور یافته بود گفت که از نظر وزارت خزانه داری و بانک مرکزی نیازی به توسعه ارز دیجیتالی در آینده نزدیک وجود ندارد. منوچین افزود: با رئیس پاول (رئیس بانک مرکزی آمریکا) در این خصوص صحبت کردم و هر دو موافق بودیم که در آینده نزدیک، در پنج سال آینده نیازی برای صدور ارز دیجیتالی نداریم.</p>
      <p>پیش تر منوچین در مصاحبه با شبکه سی ان بی سی گفته بود  دلیل عقب‌نشینی برخی شرکت های بزرگ نظیر " پی پال"، " ویزا کارد" و " مستر کارد" از پروژه ارز دیجیتالی فیس بوک موسوم به لیبرا، آماده نبودن یک برنامه منسجم برای عرضه این ارز بوده است. برخی از سناتورهای آمریکایی نظیر شرود براون و برایان شاتس پیش تر هشدار داده بودند شرکت های حاضر در پروژه لیبرا در صورت نادیده گرفتن قوانین نظارتی با عواقبی مواجه خواهند شد.</p>
      <p>وزیر خزانه داری آمریکا با ابراز خرسندی از توسعه ارز دیجیتالی توسط فیس بوک گفت که فیس‌بوک باید ممنوعیت های مقابله با پولشویی را رعایت و اطمینان حاصل کند که به هیچ وجه از این ارز در تامین مالی تروریسم استفاده نخواهد شد.</p>
      <p>بلومبرگ به نقل از جروم پاول گفته است که هنوز فاصله زیادی تا مطمئن شدن از این که ارزهای دیجیتالی بتوانند با سیاست های پولی و ثبات مالی منطبق شوند وجود دارد.</p>
      <p>مسئولان آمریکایی در مقایسه با مقامات سایر کشورها رویکرد سرسختانه‌تری را درباره ارزهای دیجیتالی اتخاذ کرده‌اند و در شرایطی که بانک مرکزی چین رسما اعلام کرده که کار راه‌اندازی ارز دیجیتالی این کشور در مراحل پایانی قرار دارد، جروم پاول گفته که از نظر وی نظام پرداخت در آمریکا بسیار رقابت‌پذیر و نوآور است و با توجه به فراهم بودن انتخاب‌های گسترده روش‌های پرداختی در پیش روی مشتریان، راه‌اندازی یک ارز دیجیتالی در مقطع فعلی یک نیاز فوری نیست.  </p>
      <p>در حال حاضر برخی از بانک‌های بزرگ آمریکایی اقدام به راه‌اندازی شبکه‌های داخلی پرداخت بر اساس پلت‌فرم بلاک چین کرده‌اند با این حال این شبکه‌ها در حال حاضر تنها قابلیت استفاده درون شبکه خود بانک‌های عامل را دارند و برای استفاده عمومی عرضه نشده‌اند.</p>
      <p>در ماه سپتامبر نمایندگان کنگره از جروم پاول خواسته بودند گزارشی در خصوص اقدامات بانک مرکزی برای حفاظت از امنیت بازارهای مالی و پولی آمریکا در عصر ارزهای دیجتالی به آن ها ارائه کنند.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091410273/%D8%AF%D9%88%D8%B1%D8%AE%DB%8C%D8%B2-%D9%81%D8%B1%D8%A7%D9%86%D8%B3%D9%87-%D8%A8%D8%B1%D8%A7%DB%8C-%D8%B5%D8%AF%D9%88%D8%B1-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C"/>
        <a href="https://www.isna.ir/news/98091007024/%D8%A7%D8%B1%D9%88%D9%BE%D8%A7-%D8%A8%D9%87-%D8%AF%D9%86%D8%A8%D8%A7%D9%84-%D8%AA%D9%88%D8%B3%D8%B9%D9%87-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84"/>
      </related>
    </article>
  </body>
</html>