<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/ce-le-a-spus-ion-iliescu-jurnalistilor-rusi/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T15:14:25+00:00"/>
    <meta property="og:title" content="Ce le-a spus Ion Iliescu jurnaliştilor ruşi"/>
    <meta property="og:description" content="Revoluţia produsă în România în anul 1989 a fost o &quot;manifestare a demnităţii naţionale&quot; produsă pe fondul unei stări generale de nemulţumire, afirmă fostul preşedinte Ion Iliescu într-un interviu acordat agenţiei Tass, în care pledează pentru normalizarea relaţiilor cu Rusia şi pentru reformarea UE."/>
  </head>
  <body>
    <article>
      <h1>Ce le-a spus Ion Iliescu jurnaliştilor ruşi</h1>
      <address><time datetime="2019-12-09T15:14:25+00:00">09 Dec 2019, 15:14</time> by <a rel="author">(R.C.)</a></address>
      <p>Revoluţia produsă în România în anul 1989 a fost o „manifestare a demnităţii naţionale” produsă pe fondul unei stări generale de nemulţumire, afirmă fostul preşedinte Ion Iliescu într-un interviu acordat agenţiei Tass, în care pledează pentru normalizarea relaţiilor cu Rusia şi pentru reformarea UE.</p>
      <p>Reporter Tass: Domnule Iliescu, în decembrie 1989, probabil v-aţi imaginat o nouă Românie. Au trecut trei decenii, acum este noua Românie. V-au fost îndeplinite aşteptările?</p>
      <p>„Sigur că tot ce am făcut începând din 22 decembrie 1989 a fost pentru noua Românie. Da, sistemul socialist era în criză. (…) România s-a schimbat în aceste trei decenii, iar, la modul general, aş numi pozitiv rezultatul, deşi nu pot fi ignorate aspectele negative ale schimbărilor. Eu am promovat un model economic mixt – o economie socială de piaţă. Viaţa a decis altfel. După 1996, consensul intern în România a fost distrus, iar accelerarea privatizărilor a început aproape în schimbul a nimic. Acesta este un proces din cauza căruia în Rusia rămân amintiri neplăcute. Terapia de şoc, de care nu a scăpat nicio ţară din Europa de Est, a fost un real dezastru”, afirmă Ion Iliescu, notând că, după revoluţie, România a obţinut „democraţie şi garantarea libertăţii de exprimare”.</p>
      <p>„În schimbul unei taxe şi a anumitor condiţii, au deschis piaţa europeană occidentală spre estul Europei. Din nefericire, acum UE înseamnă doar o piaţă de desfacere, o zonă de liber-schimb, în care aspectele sociale sunt marginalizate, iar inegalităţile se amplifică. Prin urmare, UE trebuie să revină la bazele iniţiale, de data aceasta inclusiv cu Europa de Est, ţinând cont de specificităţile acestei zone – criza de identitate şi moştenirea comunistă. Procesul de transformare a României este departe de a se fi încheiat, iar conţinutul viitoarelor schimbări depinde de noile generaţii”, precizează Ion Iliescu.</p>
      <p>Reporter Tass: În contextul orientării prooccidentale a României, aţi pledat mereu pentru relaţii normale cu Rusia. Însă evenimentele au trasat o altă direcţie. Cum evaluaţi actuala stare a relaţiilor bilaterale cum ar trebui să fie normalizate aceste relaţii?</p>
      <p>Ion Iliescu: „În prezent, relaţiile dintre România şi Rusia nu pot fi numite normale ori satisfăcătoare din niciun punct de vedere. Eu vreau să spun că viaţa lângă un imperiu nu este niciodată convenabilă pentru ţări precum România, astfel că nu sunt foarte plăcute toate amintirile istorice. Dar cea mai mare eroare ar fi să absolutizăm aceste amintiri neplăcute şi să nu găsim nimic bun în trecut. În esenţă, acest lucru ar însemna o blocare a oricăror încercări de normalizare a relaţiilor. (…) În esenţă, relaţiile sunt bune când vrem să fie bune. Până acum, în România nu este nevoie să existe relaţii bune cu Rusia. În Ungaria, da, în Polonia, da, în Cehia, da, în Slovacia, da. Chiar şi în ţările baltice. Şi, apropo, cred că aceste ţări pot avea mult mai multe motive de nemulţumire la adresa Rusiei, dat fiind trecutul comun. Dar, dat fiind că este nevoie de relaţii normale, nu au mai folosit istoria ca instrument de blocaj. Şi nu cred că aceste ţări au devenit ca efect membre mai puţin responsabile ale NATO şi UE. Doar că politica externă a României trece acum printr-un moment prost, îi lipsesc perspectivele şi imaginaţia. Sper că politicienii români vor înţelege că normalizarea relaţiilor cu Rusia va extinde, în afară de schimburile comerciale şi culturale, capacitatea României de a participa la soluţionarea problemelor din ţările vecine, inclusiv din Moldova şi Ucraina, unde, în mod natural, are interese”.</p>
      <related>
        <h4>Articole asemănătoare</h4>
        <a href="https://www.cotidianul.ro/vesti-de-la-medici-despre-ion-iliescu/"/>
        <a href="https://www.cotidianul.ro/ce-se-intampla-cu-ion-iliescu/"/>
        <a href="https://www.cotidianul.ro/iliescu-a-luat-din-nou-drumul-parchetului/"/>
      </related>
    </article>
  </body>
</html>