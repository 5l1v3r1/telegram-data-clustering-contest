<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/gazovi_peregovori_naftogaz_ne_vidmovitsya_vid_vimog_do_gazpromu__zmi_n1246032"/>
    <meta property="og:site_name" content="24 Канал"/>
    <meta property="article:published_time" content="2019-12-09T15:25:00+00:00"/>
    <meta property="og:title" content="Газові переговори: &quot;Нафтогаз&quot; не відмовиться від вимог до &quot;Газпрому&quot;, – ЗМІ"/>
    <meta property="og:description" content="&quot;Нафтогаз&quot; не буде відмовлятися від своїх вимог до російського &quot;Газпрому&quot; у Стокгольмському арбітражі. Якщо у Парижі на зустрічі у межах нормандського формату ухвалять рішення, воно має пройти процедуру погодження."/>
  </head>
  <body>
    <article>
      <h1>Газові переговори: "Нафтогаз" не відмовиться від вимог до "Газпрому", – ЗМІ</h1>
      <address><time datetime="2019-12-09T15:25:00+00:00">09 Dec 2019, 15:25</time> by <a rel="author" href="https://24tv.ua/irina_yurkovska_tag6223/" target="_blank">Ірина Юрковська</a></address>
      <p>
        <b>"Нафтогаз" не буде відмовлятися від своїх вимог до російського "Газпрому" у Стокгольмському арбітражі. Якщо у Парижі на зустрічі у межах нормандського формату ухвалять рішення, воно має пройти процедуру погодження.</b>
      </p>
      <p>Від своїх вимог без заміни "Нафтогаз" не відмовиться за жодних обставин , про це повідомляє "Інтерфакс-Україна" з посиланням на джерело в компанії.</p>
      <blockquote>Знайте більше:<a href="https://24tv.ua/normandskiy_format_2019_spisok_ukrayinskoyi_delegatsiyi_n1245997"> Хто поїхав на зустріч у нормандському форматі від України: список</a></blockquote>
      <p>"Готового рішення щодо обміну вимог "Нафтогазу" за минулим і поточним арбітражами на щось рівноцінне не напрацьовано", – цитує видання слова джерела.</p>
      <p>Співрозмовник також зазначив, що виконавчий директор "Нафтогазу" Юрій Вітренко у складі делегації в Парижі братиме участь як представник, що веде переговори з укладення довгострокового контракту.</p>
      <aside>Очевидно, що будь-які значимі договори такого масштабу потребуватимуть погодження як мінімум правління ("Нафтогазу" – 24 канал), а як максимум – акціонера,<cite>– пише видання.</cite></aside>
      <p>Зазначимо, з російської сторони на нормандський саміт поїдуть глава "Газпрому" Олексій Міллер і міністр енергетики Росії Олександр Новак, пишуть російські ЗМІ. Перемовини стосовно газових питань можуть відбутися<b><a href="https://24tv.ua/zelenskiy_i_putin_matimut_okremu_zustrich_u_ramkah_normandiyi__roszmi_n1245813"> у межах двосторонньої зустрічі </a></b>президента Володимира Зеленського та лідера країни-агресора Володимира Путіна. </p>
      <blockquote><b>Важливо</b>! Сама зустріч "нормандської четвірки" пройде у Парижі о 17 годині (за Києвом). Після цього лідери дадуть спільний брифінг журналістам – о 18:45. Перша особиста зустріч Зеленського та Путіна, найімовірніше, пройде пізно ввечері. Усе, що треба знати про неї, –<b><a href="https://24tv.ua/normandskiy_format_tag4978/"> тут. </a></b></blockquote>
      <h3>На якому етапі газові переговори між Україною та Росією:</h3>
      <ul>
        <li>Вони тривають. Договір мають укласти вже найближчим часом, оскільки теперішній закінчується 31 грудня. У "Нафтогазі" називають<a href="https://24tv.ua/u_naftogazi_nazvali_dedlayn_dlya_dogovoru_iz_rosiyeyu_pro_tranzit_gazu_n1240284"> дедлайн – 13 грудня</a>. Україна хоче укласти контракт на 10 років, але <a href="https://24tv.ua/tranzit_gazu_cherez_ukrayinu_putin_gotoviy_uklasti_dogovir_na_1_rik_a_ne_na_10_n1216377">у Росії пропонують лише на 1 рік</a>.</li>
        <li>Окрім тристоронніх переговорів, учасниками яких є Україна, Росія та Єврокомісія, відбулися ще двосторонні перемовини.</li>
        <li>Так, 28 листопада у Відні <a href="https://24tv.ua/ukrayina_ta_rosiya_proveli_neanonsovani_gazovi_peregovori_u_vidni_n1241173">представники України та Росії </a><a href="https://24tv.ua/ukrayina_ta_rosiya_proveli_neanonsovani_gazovi_peregovori_u_vidni_n1241173">провели переговори </a>щодо "співпраці у газовій сфері". Цей раунд перемовин раніше ніхто не анонсував, однак обидві сторони відзначають – перемовини були досить конструктивними.</li>
      </ul>
      <blockquote>Наразі <a href="https://24tv.ua/ukrayina_vstanovila_chergoviy_rekord_iz_zapasiv_gazu_n1219497">Україна володіє рекордними запасами газу</a> у власних підземних сховищах – 21,7 мільярда метрів кубічних. Європейські країни-партнери теж накопичили рекордні для себе запаси газу – 100 мільярдів метрів кубічних.</blockquote>
      <ul>
        <li>На останніх газових перемовинах 6 грудня Європейська комісія попросила сторони обговорити<a href="https://24tv.ua/naftogaz_zavershiv_chergovi_peregovori_z_gazpromom_rezultati_n1245169"> врегулювання питань минулого і поточного Стокгольмського арбітражу</a>, оскільки "Газпром" включає це в "пакет" для переговорів щодо транзиту.</li>
        <li>Водночас у "Нафтогазі" розуміють, що деякі країни ЄС <a href="https://24tv.ua/u_naftogazi_anonsuyut_tisk_na_ukrayinu_z_boku_yes_n1244443">будуть тиснути на Україну</a> для того, аби вона уклала договір про транзит російського газу на умовах Росії.</li>
      </ul>
    </article>
  </body>
</html>