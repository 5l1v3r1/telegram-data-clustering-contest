<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/sport/2019/12/09/848871"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T15:02:00+00:00"/>
    <meta property="og:title" content="ক্রিকেট ম্যাচের মাঝেই মাঠে ঢুকল সাপ! (ভিডিওসহ)"/>
    <meta property="og:description" content="ক্রিকেট মাঠে পাখি, কুকুর কিংবা মৌমাছি ঢুকে পড়ার ঘটনা বিরল নয়। তাই বলে সাপ! হ্যাঁ, এবার ভারতের ঘরোয়া রঞ্জি ট্রফির ম্যাচে ঢুকে পড়ল সাপ। মাঠের মধ্যেই আপন খেয়ালে ঘুরে বেরাল সে। এমন সরীসৃপের জন্য সোমবার অন্ধপ্রদেশ বনাম বিদর্ভের ম্যাচ শুরু হল কিছুটা দেরিতে। ঘটনাটি ঘটেছে বিজয়ওয়াড়ার ডক্টর গোকারাজু লিয়ালা গঙ্গারাজু এসিএ ক্রিকেট গ্রাউন্ডে। বিসিসিআই সেই ভিডিও টুইট করেছে। ভারতীয় সংবাদমাধ্যম বলছে, ম্যাচ শুরু হওয়ার কিছুটা আগে সাপের দেখা মেলে মাঠের মধ্যে। যদিও এই ঘটনায় ক্রিকেটাররা বিন্দুমাত্র আতঙ্কিত হননি। গ্রাউন্ডস্টাফরা এসে এই অনাহুত অতিথিকে বের করে দেন। ম্যাচে টস জিতে বিদর্ভ ব্যাট করতে পাঠায় অন্ধ্রকে। লাঞ্চে তিন উইকেট হারিয়ে ফেলেছে হনুমা বিহারী অ্যান্ড কোং। দুই ওপেনার সিআর গণেশ্বর (৮) ও প্রশান্ত কুমার (১০) ফিরে যাওয়ার পর ক্রিজে রয়েছেন অধিনায়ক বিহারী (৪৩) ও রিকি ভাদুড়ি (৯)। জাতীয় দলে ক্রিকেটের দীর্ঘতম ফরম্যাটে নিজের নাম প্রতিষ্ঠিত করেছেন হনুমা। ঘরোয়া ক্রিকেটে খেলেই নিজেকে রানের মধ্যে রাখতে চান তিনি। টেস্ট টিমে নিজের জায়গাটা ধরে রাখার জন্য হনুমার রান করাটাও গুরুত্বপূর্ণ। দেখুন সেই ভিডিও :"/>
  </head>
  <body>
    <article>
      <h1>ক্রিকেট ম্যাচের মাঝেই মাঠে ঢুকল সাপ! (ভিডিওসহ)</h1>
      <address><time datetime="2019-12-09T15:02:00+00:00">09 Dec 2019, 15:02</time> by <a rel="author">কালের কণ্ঠ অনলাইন</a></address>
      <p>ক্রিকেট মাঠে পাখি, কুকুর কিংবা মৌমাছি ঢুকে পড়ার ঘটনা বিরল নয়। তাই বলে সাপ! হ্যাঁ, এবার ভারতের ঘরোয়া রঞ্জি ট্রফির ম্যাচে ঢুকে পড়ল সাপ। মাঠের মধ্যেই আপন খেয়ালে ঘুরে বেরাল সে। এমন সরীসৃপের জন্য সোমবার অন্ধপ্রদেশ বনাম বিদর্ভের ম্যাচ শুরু হল কিছুটা দেরিতে। ঘটনাটি ঘটেছে বিজয়ওয়াড়ার ডক্টর গোকারাজু লিয়ালা গঙ্গারাজু এসিএ ক্রিকেট গ্রাউন্ডে। বিসিসিআই সেই ভিডিও টুইট করেছে।</p>
      <p>ভারতীয় সংবাদমাধ্যম বলছে, ম্যাচ শুরু হওয়ার কিছুটা আগে সাপের দেখা মেলে মাঠের মধ্যে। যদিও এই ঘটনায় ক্রিকেটাররা বিন্দুমাত্র আতঙ্কিত হননি। গ্রাউন্ডস্টাফরা এসে এই অনাহুত অতিথিকে বের করে দেন। ম্যাচে টস জিতে বিদর্ভ ব্যাট করতে পাঠায় অন্ধ্রকে। লাঞ্চে তিন উইকেট হারিয়ে ফেলেছে হনুমা বিহারী অ্যান্ড কোং। দুই ওপেনার সিআর গণেশ্বর (৮) ও প্রশান্ত কুমার (১০) ফিরে যাওয়ার পর ক্রিজে রয়েছেন অধিনায়ক বিহারী (৪৩) ও রিকি ভাদুড়ি (৯)।</p>
      <p>জাতীয় দলে ক্রিকেটের দীর্ঘতম ফরম্যাটে নিজের নাম প্রতিষ্ঠিত করেছেন হনুমা। ঘরোয়া ক্রিকেটে খেলেই নিজেকে রানের মধ্যে রাখতে চান তিনি। টেস্ট টিমে নিজের জায়গাটা ধরে রাখার জন্য হনুমার রান করাটাও গুরুত্বপূর্ণ।</p>
      <p>
        <b>দেখুন সেই ভিডিও :</b>
      </p>
    </article>
  </body>
</html>