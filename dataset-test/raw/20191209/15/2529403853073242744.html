<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/giulio-vacilotto-un-trevigiano-tra-migliori-maitre-chocolatiers-del-mondo-220684"/>
    <meta property="og:site_name" content="Oggi Treviso"/>
    <meta property="article:published_time" content="2019-12-09T15:03:58+00:00"/>
    <meta property="og:title" content="Giulio Vacilotto, un trevigiano tra i migliori maitre chocolatiers del mondo"/>
    <meta property="og:description" content="SPRESIANO - Da Lovadina a Parigi, il pasticcere trevigiano Giulio Vacilotto finisce nell'élite del cioccolato inserito nella guida francese “Guide Des Croqueurs De Chocolat”"/>
  </head>
  <body>
    <article>
      <h1>Giulio Vacilotto, un trevigiano tra i migliori maitre chocolatiers del mondo</h1>
      <h2>Con i suoi cioccolatini, prodotti nel laboratorio di Lovadina, è stato inserito nell’edizione 2019 della guida francese “Guide Des Croqueurs De Chocolat”</h2>
      <address><time datetime="2019-12-09T15:03:58+00:00">09 Dec 2019, 15:03</time> by <a rel="author" href="http://oggitreviso.it/archivio/news/giornalista/5197" target="_blank">Isabella Loschi</a></address>
      <figure>
        <img src="http://oggitreviso.it/sites/default/files/styles/505/public/field/image/20191120_120859.jpg?itok=UfyFP7Am"/>
      </figure>
      <p><i>Giulio Vacilotto</i><br/><br/><b>SPRESIANO - Da Lovadina a Parigi, il pasticcere trevigiano Giulio Vacilotto finisce nell'élite del cioccolato inserito nella guida francese “Guide Des Croqueurs De Chocolat”,</b> prestigiosa guida gastronomica pubblicata da un club di degustatori parigini, che seleziona i migliori maitre chocolatiers del mondo. <b>Artigiano con oltre vent’anni di esperienza nella pasticceria, da quattordici titolare di un laboratorio a Lovadina, Vacilotto è tra i tre italiani e unico veneto,</b> menzionati nell’edizione 2019 della guida considerata la “Michelin” del cioccolato.<br/><br/>Pubblicata annualmente dal Club Des Croqueurs De Chocolat, associazione fondata nel 1981che si riunisce ogni due settimane a Parigi per degustare e giudicare cioccolatini prodotti nel territorio nazionale e non solo, la guida nell’ultima edizione ha inserito 137 i chocolatiers di provenienza francese, mentre i 37 stranieri sono stati scelti tra 12 paesi di 3 continenti.<br/><br/>Una vera impresa, considerato l'alto livello di selettività dei palati francesi, anche se Vacilotto non è nuovo a questo riconoscimento: negli ultimi cinque anni, infatti, il nome del pasticcere trevigiano era comparso altre due volte nella Guide, nel 2014 e nel 2015.<br/><br/>“Non ho idea di come abbiano conosciuto i miei cioccolatini – racconta <b>Giulio Vacilotto </b>– un giorno mi è arrivata via mail una richiesta da parte del Club di inviargli quattro campioni e da allora annualmente vengo invitato a inviare le mie novità. Per me è un onore, in Francia e nel Nord Europa c’è una vera cultura del cioccolato: un prodotto che viene consumato frequentemente e in tutte le stagioni, non solo nei mesi freddi”.<br/><br/><b>Un premio alla qualità del lavoro di un artigiano che in questi anni ha saputo far fronte alla crisi puntando sull’eccellenza e diversificando la produzione.</b> Nel suo laboratorio, si trova infatti una vastissima offerta di macaron, dolci monoporzione, e altri leccornie che distribuisce anche fuori regione. Ma l’autentica passione di Giulio restano ovviamente i cioccolatini. “Ultimamente sto lavorando su abbinamenti con spezie e frutta secca – prosegue Vacilotto - e le tendenze mondiali danno un ritorno dei tartufi declinati in diversi abbinamenti. Per fare un buon cioccolato, d’altra parte, non servono fronzoli e strane alchimie, servono solo ingredienti di qualità. E ovviamente un bravo maitre chocolatier, che li sappia utilizzare con gusto e con passione”.</p>
    </article>
  </body>
</html>