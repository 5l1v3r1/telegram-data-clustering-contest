<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/173980/novak-jelena-pozivaju-koliko-donirate-doniracemo-otvaranje-novih-vrtica-srbiji"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T15:06:00+00:00"/>
    <meta property="og:title" content="Novak i Jelena pozivaju: Koliko donirate vi, doniraćemo i mi za otvaranje novih vrtića u Srbiji"/>
    <meta property="og:description" content="Za nepunih nedelju dana trajanja donatorske kampanje „Sezona darivanja“ Fondacija Novak Đoković sakupila je skoro 2 miliona dinara, ali to nisu jedine dobre vesti."/>
  </head>
  <body>
    <article>
      <h1>Novak i Jelena pozivaju: Koliko donirate vi, doniraćemo i mi za otvaranje novih vrtića u Srbiji</h1>
      <h2>Za nepunih nedelju dana trajanja donatorske kampanje „Sezona darivanja“ Fondacija Novak Đoković sakupila je skoro 2 miliona dinara, ali to nisu jedine dobre vesti.</h2>
      <address><time datetime="2019-12-09T15:06:00+00:00">09 Dec 2019, 15:06</time> by <a rel="author">Republika</a></address>
      <p>Osnivači Fondacije Novak i Jelena Đoković pozvali su sve ljude širom sveta da se pridruže donatorskoj akciji i doniraju novac za otvaranje novih vrtića u Srbiji, a oni će duplirati prikupljenu sumu.</p>
      <p>- Vaš poklon u okviru prošlogodišnje kampanje ulepšao je budućnost mnoge dece u Srbiji. Otvorili ste svoja srca i podarili im najdragoceniji poklon – kvalitetno rano obrazovanje. Zahvaljujući vama, danas više od 200 dece ima pristup kvalitetnom predškolskom obrazovanju. Inspirisani vašom humanošću i prelepim porukama, i ove godine želimo da dupliramo ukupnu sumu vaših donacija prikupljenih u ovoj Sezoni darivanja - izjavili su Novak i Jelena Đoković.</p>
      <p>Za ovu namenu za sve korisnike VIP, Telenor i Telekom mobilnih operatera otvoren je poseban humanitarni broj 2205, koji simbolično predstavlja datum Novakovog rođendana, a cena poruke iznosi 100 dinara, dok se donacije mogu uplatiti i preko <a href="https://fundraise.novakdjokovicfoundation.org/">ovog linka</a>.</p>
      <p>Zahvaljujući prošlogodišnjim donacijama plemenitih ljudi širom sveta u okviru donatorske kampanje “Sezona darivanja”, ove godine Fondacija Novak Đoković otvorila je vrtić u Mačvanskom Prnjavoru u blizini Šapca. Renovirali su i opremili staru zgradu Doma Zdravlja koja je sada moderan objekat adaptiran za dečije potrebe. Više od 150 mališana iz Prnjavora, ali i ostalih sela iz okoline Šapca, prvi put je dobilo priliku da krene u vrtić. Takođe, obnovili su i opremili dodatnih 420 m2 radnog prostora koji pripadaju predškolskoj ustanovi „Dečja radost“ u Svilajncu i na taj način obezbedili dodatnih 75 mesta za mališane iz ove opštine i okolinih sela, a u procesu su i otvaranja vrtića u Inđiji.</p>
      <p>Sva sredstva prikupljena do 8. januara biće uložena u otvaranje novih vrtića u Srbiji, u organizaciji Fondacije Novak Đoković.</p>
      <related>
        <h4>Pročitajte još:</h4>
        <a href="http://republika.rs/sport/soutajm/168059/VIDEO-Nole-reaguj-Jelena-DJokovic-mogu-docekam-radim-ovo-tobom"/>
      </related>
    </article>
  </body>
</html>