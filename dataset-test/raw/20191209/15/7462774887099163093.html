<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/sports/cinu-sports/entonijs-dzosua-butu-gatavs-cinities-ar-vailderu-vai-fjuriju/"/>
    <meta property="og:site_name" content="skaties.lv"/>
    <meta property="article:published_time" content="2019-12-09T15:24:00+00:00"/>
    <meta property="og:title" content="Entonijs Džošua būtu gatavs cīnīties ar Vailderu vai Fjūriju"/>
    <meta property="og:description" content="Britu bokseris Entonijs Džošua atzina, ka pēc pagājušajā nedēļas nogalē notikušās cīņas pret Endiju Ruisu viņš ir gatavs cīkstēties ar jebkuru bokseri pasaulē."/>
  </head>
  <body>
    <article>
      <h1>Entonijs Džošua būtu gatavs cīnīties ar Vailderu vai Fjūriju</h1>
      <address><time datetime="2019-12-09T15:24:00+00:00">09 Dec 2019, 15:24</time> by <a rel="author">Skaties.lv</a></address>
      <p>Britu bokseris Entonijs Džošua atzina, ka pēc pagājušajā nedēļas nogalē notikušās cīņas pret Endiju Ruisu viņš ir gatavs cīkstēties ar jebkuru bokseri pasaulē.</p>
      <p>Jau ziņots, ka <a href="https://skaties.lv/sports/cinu-sports/dzosua-revansa-cina-pec-punktiem-uzvar-ruisu-un-atgust-savas-cempiona-jostas/">Džošua Ruisu pārspēja pēc punktiem un atguva WBA, IBF, WBO un IBO smagā svara čempiona jostas.</a></p>
      <p>Britu bokserim jautājumi par Vailderu un Fjūriju tika uzdoti TV šovā ”Good Morning Britain”, kur Džošua izteicās: ”Es gribētu tādu nākamo cīņu, tomēr eju uz priekšu lēni –”soli pa solim”. Tomēr, kad viņi ir gatavi, viņi zinās, kur mani atrast.”</p>
      <p>30 gadus vecais sportists izteicās, ka viņš neesot gļēvulis un cīnīsies ar ikvienu: ”Es neesmu ”bēgošs” čempions, es esmu gatavs cīnīties ar labākajiem pasaulē. Deontejs Vailders un Taisons Fjūrijs tādi ir.”</p>
      <p>Pēc neizšķirta savā pirmajā cīņā Fjūrijs un Vailders atkārtotu dueli aizvadīs 2020. gada 22. februārī.</p>
      <p>Tomēr pirms Vaildera un Fjūrija, iespējams, <a href="https://skaties.lv/sports/cinu-sports/wbo-aicina-dzosua-180-dienu-laika-aizvadit-titulcinu-pret-usiku/">Džošua būs jācīnās ar ukraini Oleksandru Usiku, jo to noteicis WBO prezidents Francisko Varsalsels.</a></p>
      <p>Paredzēts, ka Entonijs Džošua savu nākamo cīņu aizvadīs Londonā, jaunatklātajā ”Tottenham Hotspur” stadionā, pēc tam kad savas pēdējās divas cīņas pret Endiju Ruisu aizvadīja ASV un Saūda Arābijā.</p>
    </article>
  </body>
</html>