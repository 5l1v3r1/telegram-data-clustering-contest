<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/audi-rs-q3-a-rs-q3-sb-maji-ceske-ceny-suv-se-400-konmi-zvladnou-az-280-km/h"/>
    <meta property="og:site_name" content="AutoRevue.cz"/>
    <meta property="article:published_time" content="2019-12-09T15:40:00+00:00"/>
    <meta property="og:title" content="Audi RS Q3 a RS Q3 SB mají české ceny. SUV se 400 koňmi zvládnou až 280 km/h"/>
    <meta property="og:description" content="Na konci záři premiéra, v polovině prosince už v prodeji. Nejostřejší verze Audi Q3 míří na český trh s cenovkami kolem 1,7 milionu korun."/>
  </head>
  <body>
    <article>
      <h1>Audi RS Q3 a RS Q3 SB mají české ceny. SUV se 400 koňmi zvládnou až 280 km/h</h1>
      <h2>Na konci záři premiéra, v polovině prosince už v prodeji. Nejostřejší verze Audi Q3 míří na český trh s cenovkami kolem 1,7 milionu korun.</h2>
      <address><time datetime="2019-12-09T15:40:00+00:00">09 Dec 2019, 15:40</time> by <a rel="author">Daniel Fuglevič</a></address>
      <p>O technice a novinkách nového Audi RS Q3 a jeho stylovější varianty Sportback jsme se podrobněji rozepsali už v září <a href="https://www.autorevue.cz/audi-rs-q3-a-rs-q3-sb-poprve-nazivo-maji-400-koni-a-s-nicim-se-moc-nemazou">během statické prezentace</a>. Se zveřejněnými cenovkami tak již stačí pouze vypíchnout to nejdůležitější. Samozřejmě mluvíme o <b>pětiválci 2.5 TFSI</b>, který oběma variantám nejostřejšího Q3 zajišťuje slušných <b>400 koní (294 kW)</b> a 480 N.m točivého momentu.</p>
      <p>S charakterním motorem, který najdete i pod kapotou TT RS, tak ostrá SUV vystřelí na stovku za 4,5 sekundy a maximálně dosáhnou standardních 250 km/h. Pohon všech kol quattro je samozřejmostí, stejně jako sedmistupňový automat S tronic a modely RS od Audi se klasicky neobejdou ani bez posilněné brzdové soustavy, tužšího sportovního podvozku a řízení s proměnlivým účinkem posilovače.</p>
      <related>
        <a href="https://www.autorevue.cz/audi-rs-q3-a-rs-q3-sb-poprve-nazivo-maji-400-koni-a-s-nicim-se-moc-nemazou"/>
      </related>
      <p>Audi RS Q3 začíná na cenovce <b>1.681.900 Kč</b>. Pokud zvolíte variantu <b>Sportback</b>, cena povýší o 53.000 Kč na základních <b>1.734.900 Kč</b>. A další prvky standardní výbavy jsou za tyto ceny u obou variant modelu vlastně identické, nehledě na agresivní paket karoserie včetně chromovaných oválných koncovek výfuku.</p>
      <p>V základu tedy najdete i 20palcová litá kola, parkovací senzory vpředu i vzadu, digitální přístrojový štít, černou stropnici, hliníkový dekor v interiéru, elektricky ovládané víko kufru, dvouzónovou automatickou klimatizaci, LED přední světlomety, zadní dynamické LED svítilny, sportovní multifunkční volant, 8,8palcový dotykový infotainment, světelný a dešťový senzor, tempomat s omezovačem rychlosti či elektricky nastavitelná a vyhřívaná zrcátka.</p>
      <related>
        <a href="https://www.autorevue.cz/audi-e-tron-nyni-i-ve-vybave-s-line-po-technicke-modernizaci-se-zvysil-i-dojezd"/>
      </related>
      <p>Z příplatků lze zmínit například výraznější odstíny karoserie (od 11.700 Kč), jelikož bez příplatku je pouze šedá Nardo, dále větší 21palcová kola v různých designech (od 19.800 Kč), adaptivní tempomat (11.000 Kč), karbon-keramické brzdy (od 131.100 Kč), světlomety Matrix LED (12.300 Kč), RS sportovní výfukový systém (28.200 Kč), sportovní podvozek s adaptivními tlumiči (27.700 Kč) nebo posunutí omezovače rychlosti na 280 km/h (42.300 Kč).</p>
      <table>
        <tr>
          <th colspan="3">Audi RS Q3 &amp; RS Q3 Sportback – technické údaje a české ceny</th>
        </tr>
        <tr>
          <td>
            <b>Varianta</b>
          </td>
          <td align="center">
            <b>RS Q3</b>
          </td>
          <td align="center">
            <b>RS Q3 Sportback</b>
          </td>
        </tr>
        <tr>
          <td>
            <b>Motor</b>
          </td>
          <td align="center">2.5 TFSI</td>
          <td align="center">2.5 TFSI</td>
        </tr>
        <tr>
          <td>
            <b>Zdvihový objem [cm<sup>3</sup>]</b>
          </td>
          <td align="center">2480</td>
          <td align="center">2480</td>
        </tr>
        <tr>
          <td>
            <b>Válce/ventily</b>
          </td>
          <td align="center">5/4</td>
          <td align="center">5/4</td>
        </tr>
        <tr>
          <td>
            <b>Největší výkon [kW/min]</b>
          </td>
          <td align="center">294/5850-7000</td>
          <td align="center">294/5850-7000</td>
        </tr>
        <tr>
          <td>
            <b>Točivý moment [N.m/min]</b>
          </td>
          <td align="center">480/1950-5850</td>
          <td align="center">480/1950-5850</td>
        </tr>
        <tr>
          <td>
            <b>Převodovka</b>
          </td>
          <td align="center">7A</td>
          <td align="center">7A</td>
        </tr>
        <tr>
          <td>
            <b>Max. rychlost [km/h]</b>
          </td>
          <td align="center">250(280)</td>
          <td align="center">250(280)</td>
        </tr>
        <tr>
          <td>
            <b>Zrychlení 0-100 km/h [s]</b>
          </td>
          <td align="center">4,5</td>
          <td align="center">4,5</td>
        </tr>
        <tr>
          <td>
            <b>Pohotovostní hmotnost [kg]</b>
          </td>
          <td align="center">1790</td>
          <td align="center">1775</td>
        </tr>
        <tr>
          <td>
            <b>Spotřeba paliva [l/100 km]</b>
          </td>
          <td align="center">8,8-8,9</td>
          <td align="center">8,8-8,9</td>
        </tr>
        <tr>
          <td>
            <b>Základní cena [Kč]</b>
          </td>
          <td align="center">
            <b>1.681.900</b>
          </td>
          <td align="center">
            <b>1.734.900</b>
          </td>
        </tr>
        <tr>
          <td colspan="3">
            <i>V závorce hodnota při posunu omezovače rychlosti za příplatek 42.300 Kč.</i>
          </td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.auto.cz/slavne-motorky-ural-nadchly-i-hollywoodske-hvezdy-vypadaji-stejne-jsou-ale-zcela-jine-132344"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.auto.cz/ty-nejotravnejsi-systemy-v-modernich-autech-bez-techto-pomocniku-se-obejdeme-132416"/>
        <a href="https://www.autorevue.cz/nadsenec-si-nechal-postavit-specialni-kempingovy-ford-transit-na-cenu-nehledel"/>
        <a href="https://www.autorevue.cz/bmw-rady-3-touring-ma-ceske-ceny-kombik-zacina-lehce-nad-milionem-nafta-je-zaklad"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.autorevue.cz/slabym-skodam-kamiq-a-scala-je-konec-nyni-mohou-mit-az-181-koni-a-305-nm"/>
        <a href="https://www.autorevue.cz/cesi-se-zblaznili-do-pistaciove-fabie-existuje-ale-neco-mnohem-raritnejsiho"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
      </related>
    </article>
  </body>
</html>