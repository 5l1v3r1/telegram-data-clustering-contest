<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/nauka/news-na-swiat-przyszly-pierwsze-chimery-swini-i-malpy-dlaczego-ta,nId,3378840"/>
    <meta property="og:site_name" content="RMF24"/>
    <meta property="article:published_time" content="2019-12-09T15:49:07+00:00"/>
    <meta property="og:title" content="Na świat przyszły pierwsze chimery świni i małpy. Dlaczego tak szybko zdechły?"/>
    <meta property="og:description" content="W Chinach przyszły na świat dwie świnki, w których organizmy wbudowano małpie komórki - donosi na swej stronie internetowej tygodnik &quot;New Scientist&quot;. To pierwszy przypadek chimer świni i małpy, które urodziły się żywe. Eksperyment, który miał pomóc w pracach nad hodowlą ludzkich tkanek w organizmach zwierząt, pokazał, że naukowców czeka tu jeszcze bardzo wiele pracy. Świnki nie przeżyły nawet tygodnia. Naukowcy ze State Key Laboratory of Stem Cell and Reproductive Biology w Pekinie opisali samą procedurę i jej wyniki na łamach czasopisma &quot;Protein &amp; Cell&quot;."/>
  </head>
  <body>
    <article>
      <h1>Na świat przyszły pierwsze chimery świni i małpy. Dlaczego tak szybko zdechły?</h1>
      <address><time datetime="2019-12-09T15:49:07+00:00">09 Dec 2019, 15:49</time> by <a rel="author" href="https://www.rmf24.pl/tylko-w-rmf24/grzegorz-jasinski" target="_blank">Grzegorz Jasiński</a></address>
      <p>
        <b>W Chinach przyszły na świat dwie świnki, w których organizmy wbudowano małpie komórki - donosi na swej stronie internetowej tygodnik "New Scientist". To pierwszy przypadek chimer świni i małpy, które urodziły się żywe. Eksperyment, który miał pomóc w pracach nad hodowlą ludzkich tkanek w organizmach zwierząt, pokazał, że naukowców czeka tu jeszcze bardzo wiele pracy. Świnki nie przeżyły nawet tygodnia. Naukowcy ze State Key Laboratory of Stem Cell and Reproductive Biology w Pekinie opisali samą procedurę i jej wyniki na łamach czasopisma "Protein &amp; Cell".</b>
      </p>
      <figure>
        <img src="https://i.iplsc.com/prosiaki-z-komorkami-makaka-zyly-niespelna-tydzien/0009GA0B8HO3BBPM-C123-F4.jpg"/>
        <figcaption>Prosiaki z komórkami makaka żyły niespełna tydzień<cite>/Tang Hai /Materiały prasowe</cite></figcaption>
      </figure>
      <p>Jak informują autorzy pracy, <b>dwa prosiaki wyglądały normalnie, ich organy zawierały jednak niewielkie ilości komórek makaka jawajskiego.</b></p>
      <p>"To pierwszy opisany przypadek chimer świni i małpy, które doprowadzono do narodzin" - podkreśla współautorka pracy Tang Hai.</p>
      <p><b>Nie jest jasne, dlaczego prosiaki tak szybko zdechły.</b> Autorzy przypuszczają, że <b>raczej nie było to związane z chimeryzmem, a z procedurą in vitro,</b> która w przypadku świń działa znacznie mniej skutecznie niż w przypadku ludzi. Testy miały przybliżyć naukowców do hodowli tkanek na zamówienie, pokazały jednak, że <b>przed nimi w tej sprawie daleka droga.</b></p>
      <h3>Przeczytaj również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-dzieci-na-zamowienie-ciag-dalszy%2CnId%2C3361261%3Fparametr%3Dembed_linki">Dzieci na zamówienie - ciąg dalszy?</a>
        </li>
      </ul>
      <h4>4000 zmodyfikowanych embrionów i narodziny 10 prosiąt: dwa okazały się chimerami</h4>
      <p>Hai wraz ze współpracownikami zmodyfikowali hodowane w laboratoryjnej kulturze komórki makaka jawajskiego tak, by wytwarzały fluorescencyjne białko GFP. To pozwoliło badaczom sprawdzać, gdzie te komórki i ich pochodne się wbudowały. Z kultury zmodyfikowanych komórek pobrano komórki macierzyste, by wbudować je w embriony świń pięć dni po zapłodnieniu. <b>W sumie w organizmy loch wszczepiono ponad 4000 tak zmodyfikowanych embrionów: urodziło się 10 prosiąt, z których dwa okazały się chimerami. Ich tkanki - w tym serce, wątroba, płuca i śledziona, a także skóra - zawierały niewielkie liczby komórek małpy.</b> Proporcja nie była duża: od jednej komórki na tysiąc do jednej na dziesięć tysięcy.</p>
      <p>Wszystkie 10 prosiąt w ciągu tygodnia po narodzinach zdechło.</p>
      <p>W kolejnym etapie prac naukowcy z Pekinu <b>próbują stworzyć zdrowe prosiaki, których tkanki będą zawierały dużo więcej komórek makaka.</b> Jeśli to się powiedzie, w dalszym etapie <b>będą chcieli stworzyć zwierzę, którego organ będzie składał się praktycznie tylko z małpich komórek.</b></p>
      <p>Taki eksperyment powiódł się wcześniej tylko na gryzoniach: w 2010 roku Hiromitsu Nakauchi, obecnie pracujący w Stanford University, stworzył myszy, których trzustki składały się z komórek szczura. Myszy zmodyfikowano wcześniej genetycznie tak, że ich własne komórki nie mogły rozwinąć się właśnie w tkankę trzustki.</p>
      <h4>Ze względów etycznych nie skorzystali z komórek człowieka</h4>
      <p><b>W 2017 roku grupa pod kierunkiem Juana Carlosa Izpisua Belmonte z Salk Institute stworzyła embriony świni zawierające ludzkie komórki.</b> W tym przypadku tylko jedna na sto tysięcy komórek pochodziła od człowieka, <b>ze względów etycznych pozwolono jednak embrionom rozwijać się tylko przez miesiąc. Nie chciano ryzykować, że prosiaki będą miały częściowo ludzki mózg.</b></p>
      <p>Ze względu na takie właśnie obawy Hai ze swoim zespołem korzystała z komórek małp - było ich tym razem więcej, ale wciąż o wiele za mało.</p>
      <p>"Biorąc pod uwagę niezmiernie małą skuteczność procedury i szybką śmierć zwierząt, czuję się raczej zniechęcony" - komentuje w "New Scientist" Paul Knoepfler z University of California w Davis.</p>
      <p>
        <b>Jego zdaniem, nie jest pewne, czy kiedykolwiek tworzenie ludzko-zwierzęcych chimer pomoże w tworzeniu organów na zamówienie. Trudno jednak dalszych tego typu eksperymentów nie prowadzić - w uzupełnieniu choćby dla badań nad inżynierią tkankową.</b>
      </p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-psy-slysza-mowe-jak-my%2CnId%2C3370197%3Fparametr%3Dembed_linki">Psy słyszą mowę jak my</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-szczeniak-sprzed-18-tysiecy-lat-wydobyty-z-syberyjskiej-zmar%2CnId%2C3346836%3Fparametr%3Dembed_linki">Szczeniak sprzed 18 tysięcy lat wydobyty z syberyjskiej zmarzliny</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fnauka%2Fnews-niezwykle-znalezisko-w-egipcie-prawdopodobnie-to-mumie-lwow%2CnId%2C3355948%3Fparametr%3Dembed_linki">Niezwykłe znalezisko w Egipcie: Prawdopodobnie to mumie lwów</a>
        </li>
      </ul>
    </article>
  </body>
</html>