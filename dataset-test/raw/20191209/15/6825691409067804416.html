<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/konfliktai-nelaimes/jeruzales-palestinieciu-rajone-nuniokota-daugiau-kaip-160-automobiliu-943304"/>
    <meta property="og:site_name" content="Kauno diena"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Jeruzalės palestiniečių rajone nuniokota daugiau kaip 160 automobilių"/>
    <meta property="og:description" content="Jeruzalės palestiniečių rajone nuniokota daugiau kaip 160 automobilių, o netoliese buvo prirašinėta prieš arabus nukreiptų šūkių, pirmadienį pranešė Izraelio policija, įtarianti nusikaltimą iš neapykantos."/>
  </head>
  <body>
    <article>
      <h1>Jeruzalės palestiniečių rajone nuniokota daugiau kaip 160 automobilių</h1>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author" href="https://kauno.diena.lt/autoriai/raimondas-ciuplys" target="_blank">Raimondas Čiuplys, BNS</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/47rs191209b383.jpg?itok=TvTEFEso"/>
          <figcaption>Jeruzalės palestiniečių rajone nuniokota daugiau kaip 160 automobilių – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mx2u3.jpg?itok=5jU0GpfJ"/>
          <figcaption>Jeruzalės palestiniečių rajone nuniokota daugiau kaip 160 automobilių – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mx2uy.jpg?itok=dym2bspI"/>
          <figcaption>Jeruzalės palestiniečių rajone nuniokota daugiau kaip 160 automobilių – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mx2u6.jpg?itok=36bLnoCZ"/>
          <figcaption>Jeruzalės palestiniečių rajone nuniokota daugiau kaip 160 automobilių – Scanpix nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/i.serniene/afp_1mx2ua.jpg?itok=j6Iim7a9"/>
          <figcaption>Jeruzalės palestiniečių rajone nuniokota daugiau kaip 160 automobilių – Scanpix nuotr.</figcaption>
        </figure>
      </slideshow>
      <p>
        <b>Jeruzalės palestiniečių rajone nuniokota daugiau kaip 160 automobilių, o netoliese buvo prirašinėta prieš arabus nukreiptų šūkių, pirmadienį pranešė Izraelio policija, įtarianti nusikaltimą iš neapykantos.</b>
      </p>
      <p>Automobiliams Rytų Jeruzalės Šuafato rajone buvo supjaustytos padangos. Netoliese raudonais dažais hebrajų kalba buvo iškeverzoti užrašai „Arabai = priešai“, „Šioje šalyje nėra vietos priešams“ ir „Kai žydai badomi, mes netylime“, rodo Izraelio žiniasklaidos paskelbtos nuotraukos.</p>
      <p>Policija nurodė, kad pareigūnai „toliau ieško tame rajone įtariamųjų, pabėgusių iš įvykio vietos“.</p>
      <p>Vienas vietos pareigūnas visuomeniniam transliuotojui „Kann“ sakė, jog nufilmuota medžiaga rodo vandalizmo aktą įvykus praėjusią naktį, prisidengiant lietumi. Be to, pasak pareigūno, aišku, kad kaltininkai yra religingi žydai.</p>
      <p>Incidentas turi „kainos atakos“ požymių. Taip vadinami žydų nacionalizmo motyvų turintys neapykantos nusikaltimai, paprastai nukreipti prieš palestiniečių ar arabų turtą keršijant už nacionalistines atakas prieš izraeliečius.</p>
      <p>„Trys kaukėti naujakuriai ankstyvą metą prasmuko į rajoną ir sugadino automobilių pagrindinėje gatvėje padangas“, – sakė vietos gyventoja Maysa Abu Khdair (Maisa Abu Chdair). Šios moters automobilis taip pat buvo apgadintas, o jos įsirengtos stebėjimo kameros nufilmavo vandalizmo sceną.</p>
      <p>„Mano duktė per lietų pėsčiomis išėjo į mokyklą“, – pridūrė ji.</p>
    </article>
  </body>
</html>