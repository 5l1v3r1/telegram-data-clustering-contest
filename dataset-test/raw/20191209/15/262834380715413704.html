<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobna.com/455131/%d8%a8%db%8c%d8%af%d9%88%d8%af%db%8c-%da%a9%d9%87-%d8%af%d9%88%d8%af%d8%b4-%d8%a8%d9%87-%da%86%d8%b4%d9%85-%d8%aa%d9%87%d8%b1%d8%a7%d9%86%db%8c%e2%80%8c%d9%87%d8%a7-%d8%b1%d9%81%d8%aa.html"/>
    <meta property="og:site_name" content="مجله آنلاین موبنا"/>
    <meta property="article:published_time" content="2019-12-09T15:07:53+00:00"/>
    <meta property="og:title" content="«بیدود»ی که دودش به چشم تهرانی‌ها رفت"/>
    <meta property="og:description" content="چند روز دیگر یک ماه می‌شود که از دوچرخه‌سواری شهردار و معاونش با دوچرخه‌های نارنجی‌رنگ در سطح پایتخت، دیگر خبری نیست."/>
  </head>
  <body>
    <article>
      <h1>«بیدود»ی که دودش به چشم تهرانی‌ها رفت</h1>
      <h2>چند روز دیگر یک ماه می‌شود که از دوچرخه‌سواری شهردار و معاونش با دوچرخه‌های نارنجی‌رنگ در سطح پایتخت، دیگر خبری نیست.</h2>
      <address>
        <time datetime="2019-12-09T15:07:53+00:00">09 Dec 2019, 15:07</time>
      </address>
      <p><a href="https://mobna.com/"><b>مجله آنلاین موبنا؛ نرگس‌السادات حجازیان </b></a>– شرکت به‌ظاهر خصوصی «پاک چرخ ایرانیان» یا همان بیدود که در سال 1396 و حدود یکصد روز پس از انتصاب محسن پورسیدآقایی به‌عنوان معاون حمل‌ونقل و ترافیک نجفی شهردار مستعفی کارش را بصورت انحصاری در این حوزه در شهر تهران آغاز کرد تا تهرانی‌ها را دوچرخه‌سوار کند.<br/>مدیران این شرکت مدعی هستند که استارت‌آپی خصوصی و مستقل هستند و کاملاً غیردولتی و مستقل فعالیت می‌کنند و این در حالیست که اسناد مالی این شرکت کاملاً غیرشفاف است و مشخص نیست که چقدر حمایت نقدی مستقیم از منابع عمومی نصیبشان شده است. چراکه حمایت‌های غیر نقدی شهرداری از این پروژه بر کسی پوشیده نیست اما اصرار معاون آقای شهردار برای دوچرخه‌سوار کردن تهرانی‌ها آن هم بدون در نظر گرفتن گستردگی پایتخت و فراز و نشیب‌های این اَبَرشهر قدری تأمل‌برانگیز است! براستی آقایون شهرداری روزهای سه‌شنبه که تبلیغ دوچرخه‌های این شرکت را می‌کنند می‌توانند بدون استحمام به جلساتشان در آن روز برسند؟!<br/>قطعاً با چند دقیقه رکاب زدن خیس عرق خواهید شد، مگر اینکه دوچرخه‌های آقای پورسیدآقایی و همکارانش موتوردار باشند و رکاب نزنید که اگر چنین باشد هم نوعی فریب افکار عمومی محسوب می‌شود.<br/>چند ماه پیش که با رئیس کمیسیون حمل‌ونقل شورای شهر مصاحبه کرده بودم ایشان به‌صراحت گفتند که این طرح شکست خورده است و شرایط به‌گونه‌ای شده که پیمانکاران برای شهرداری پروژه تعریف می‌کنند.<br/>مهندس علیخانی با اشاره به اینکه آقای پورسیدآقایی حتی برای خرید یک دستگاه اتوبوس هم هزینه نکرده است، این پرسش را مطرح کرد که تیم جدید در معاونت حمل‌ونقل و ترافیک شهرداری بجای توسعه زیرساخت‌ها بدنبال افزایش درآمدهایش از محل معضل ترافیک است.<br/>رئیس کمیته حمل‌ونقل و ترافیک شورای شهر همان زمان به من گفت که طرح جدید ترافیکی آقای پورسیدآقایی صرفاً طرحی درآمدزا است و کوچکترین تأثیری بر کاهش آلودگی هوای پایتخت نخواهد داشت. اکنون که چند ماه از آن مصاحبه می‌گذرد به عمق بینش و درایت این عضو شورای شهر پی می‌برم که چقدر خوب آینده را می‌دید.</p>
      <figure>
        <img src="https://www.imn.ir/wp-content/uploads/2019/12/13980124000563_Test_PhotoN.jpg"/>
      </figure>
      <p><b>بیدود کپی ناقص یک استارت‌آپ چینی</b><br/>این روزها دکانی برای فرار مالیاتی بنام استارت‌آپ در کشور روی بورس است. بیدود هم خودش را یک استارت‌آپ می‌داند. استارت‌آپی که بنام حفاظت از محیط‌زیست و به کام سهامداران یک شرکت خصوصی با کپی‌برداری ناقص از شرکت چینی «موبایک» با همان رنگ و نوع دوچرخه‌ها، با این تفاوت که در چین 30 شرکت مشابه دیگر هم فعال هستند ولی در ایران و تهران آقای پورسیدآقایی فقط یک شرکت که آنهم دقیقاً دو سه ماه بعد از انتصاب ایشان راه‌اندازی شده است را مورد عنایت هر هفته قرار می‌دهند!<br/>درباره بیدود و حمایت‌های معاون شهردار اینقدر در گذشته نوشته‌ایم که همین هفته پیش معاون ترافیک مجبور شد با هر ضرب‌وزوری که بود چند دستگاه خودرو تاکسی هیبریدی هم به کارنامه‌اش در مقابله با آلودگی هوا اضافه کند(تا پیش از آن حتی یک تاکسی هیبریدی هم در مدیریت جدید شهری به ناوگان حمل‌ونقل عمومی اضافه نشده بود). اما انتظار می‌رود که شهرداری تهران برخی ابهامات در زمینه این شرکت مانند تعداد مشترکین بیدود، میزان و سرنوشت این ودایع در شرایطی که این شرکت خواسته یا حتی ناخواسته اقدام به تعلیق خدمات‌رسانی‌اش در پایتخت کرده؟ میزان و نوع حمایت‌های آشکار و پنهان مجموعه‌های وابسته به شهرداری از این شرکت و… را شفاف کند.<br/>همچنین جا دارد شهرداری با فراهم کردن زمینه حضور دیگر شرکت‌های علاقه‌مند و فراهم کردن زمینه برای فعالیت رقابتی به شائبه‌ها در تبلیغات گسترده سه‌شنبه‌های بدون خودرو پایان بدهد.<br/>در روزهای آینده حواشی دیگری از قراردادهای شائبه انگیز معاونت حمل‌ونقل شهرداری در دوره پورسیدآقایی را بازگو می‌کنیم.</p>
    </article>
  </body>
</html>