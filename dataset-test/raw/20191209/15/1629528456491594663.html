<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/domaci/ruska-ambasada-cizinec-pronajem-razie-praha-6-bubenec.A191209_135803_domaci_rko"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T15:48:00+00:00"/>
    <meta property="og:title" content="Při razii v domě pronajímaném ruskou ambasádou odvedla policie čtyři cizince"/>
    <meta property="og:description" content="Na konci listopadu provedla cizinecká policie razii v domě v pražské Bubenči, při které zajistila čtyři osoby podezřelé z neoprávněného pobytu. Dům pronajímá ruská ambasáda. Policie tam v souvislosti s nestandardními pronájmy ruských bytů zasahovala už v minulosti, byty se zabývá i finanční správa."/>
  </head>
  <body>
    <article>
      <h1>Při razii v domě pronajímaném ruskou ambasádou odvedla policie čtyři cizince</h1>
      <address><time datetime="2019-12-09T15:48:00+00:00">09 Dec 2019, 15:48</time> by <a rel="author" href="https://www.idnes.cz/novinari/radka-kopecka.N4216" target="_blank">Radka Kopecká</a></address>
      <p>Na konci listopadu provedla cizinecká policie razii v domě v pražské Bubenči, při které zajistila čtyři osoby podezřelé z neoprávněného pobytu. Dům pronajímá ruská ambasáda. Policie tam v souvislosti s nestandardními pronájmy ruských bytů zasahovala už v minulosti, byty se zabývá i finanční správa.</p>
      <p>„Policisté z odboru cizinecké policie dne 26. listopadu provedli v Praze 6 – Bubenči kontrolu zaměřenou na nelegální ubytovací zařízení. V rámci kontroly byly zajištěny čtyři osoby pro podezření z neoprávněného pobytu. Policisté také zjišťují, zda ze strany ubytovatele nebyla porušena povinnost podle zákona o pobytu cizinců,“ sdělila <a href="https://denikn.cz/247396/razie-v-dome-ktery-pronajima-ruska-ambasada-policie-si-odvedla-ctyri-cizince/?ref=tit1">Deníku N</a> mluvčí pražské policie Eva Kropáčová.</p>
      <p>
        <b>
          <a href="https://www.idnes.cz/zpravy/domaci/ruska-ambasada-cizinec-pronajem-razie-praha-6-bubenec.A191209_135803_domaci_rko/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/18/033/org/JB723a7c_4690_MF_20080706_50404270.jpg"/>
          <figcaption>Budova ruské ambasády v pražské Bubenči</figcaption>
        </figure>
        <figure>
          <img src="https://1gr.cz/fotky/idnes/18/033/org/JB723a7d_4691_MF_20080706_50404271.jpg"/>
          <figcaption>Budova ruské ambasády v pražské Bubenči</figcaption>
        </figure>
      </slideshow>
      <p>
        <a href="https://www.idnes.cz/zpravy/domaci/ruska-ambasada-cizinec-pronajem-razie-praha-6-bubenec.A191209_135803_domaci_rko/foto">Zobrazit fotogalerii</a>
      </p>
      <p>Domy spravuje ruská státní organizace pod zkratkou Roszagransobstvennosť. Ta spadá rovnou pod Kreml, vysvětluje server. Organizace do Prahy vyslala svého úředníka Alexandra Těrentěva, jehož skandály kolem těchto domů vyvrcholily odchodem a návratem do Moskvy.</p>
      <p>Na jeho místo pak nastoupil Michail Saruchanov. Tento muž ale Deníku N na otázky ohledně policejního zásahu ani sporného vlastnictví domů neodpověděl.</p>
      <p>V domě ve Wolkerově ulici by měli být ubytovaní dělníci z Uzbekistánu, Kazachstánu i dalších zemí bývalého Sovětského svazu.</p>
      <hr/>
      <p>
        <b>
          <a href="https://www.idnes.cz/zpravy/domaci/rusko-pronajem-nemovitosti-praha.A190326_131549_domaci_cern">Ruská diplomacie chce s Českem řešit problematické pronájmy nemovitostí</a>
        </b>
      </p>
      <hr/>
      <p>„V domě je dvacet bytů a v patnácti z nich bydlí gastarbeiteři. Mnoho jich bydlí i ve Schwaigerově ulici,“ řekl Deníku N jeden z ruských nájemníků. Ten se údajně už před několika měsíci obrátil s žádostí o pomoc na českého premiéra Andreje Babiše, odpověď prý ale zatím nedostal.</p>
      <p>V souvislosti s nestandardními pronájmy ruských bytů zasahovala policie již několikrát. Kromě policie se jimi zabývá i finanční správa. Ta už několik měsíců zjišťuje, jestli z nich Rusko odvádí daně, respektive jestli je vůbec odvádět má, připomněl server.</p>
      <p>Čtyři domy v Bubenči užívá Rusko podle smluv uzavřených mezi Československem a SSSR ještě v době před sametovou revolucí.</p>
      <figure>
        <img src="https://1gr.cz/data/mapy/62/50_10353160100513-14_410283011376931-17-560x315.png"/>
        <figcaption>Mapy poskytuje <a href="http://www.freytagberndt.cz/">freytag &amp; berndt</a>. Společnost také vytváří mobilní aplikaci PhoneMaps, která obsahuje turistické a cykloturistické mapy celé Evropy, aplikace je ke stažení zdarma na <a href="https://itunes.apple.com/us/app/phonemaps/id527522136?mt=8">Apple Store</a> a <a href="https://play.google.com/store/apps/details?id=eu.phonemaps&amp;feature=search_result#?t=W251bGwsMSwxLDEsImV1LnBob25lbWFwcyJd">Google Play Store</a>. © <a href="http://www.freytagberndt.cz/">freytag &amp; berndt</a>, <a href="http://www.shocart.cz/">SHOCart</a>, přispěvatelé <a href="http://www.openstreetmap.org/copyright">OpenStreetMap</a></figcaption>
      </figure>
    </article>
  </body>
</html>