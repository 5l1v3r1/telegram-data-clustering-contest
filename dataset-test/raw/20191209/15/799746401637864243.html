<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104032/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T15:30:45+00:00"/>
    <meta property="og:title" content="Венеціанська комісія розкритикувала зміни щодо Верховного суду у судовій реформі Зеленського"/>
    <meta property="og:description" content="Критичні зауваження Європейської комісії “За демократію через право” (Венеціанської комісії) щодо закону “Про судоустрій і статус суддів” та деяких законів України щодо діяльності органів суддівського врядування“ № 193-ІХ стосуються здебільшого положень скорочення кількості суддів Верховного суду і проведення нового конкурсу до нього."/>
  </head>
  <body>
    <article>
      <h1>Венеціанська комісія розкритикувала зміни щодо Верховного суду у судовій реформі Зеленського</h1>
      <address>
        <time datetime="2019-12-09T15:30:45+00:00">09 Dec 2019, 15:30</time>
      </address>
      <p>Критичні зауваження Європейської комісії "За демократію через право" (Венеціанської комісії) щодо закону "Про судоустрій і статус суддів" та деяких законів України щодо діяльності органів суддівського врядування" № 193-ІХ стосуються здебільшого положень скорочення кількості суддів Верховного суду і проведення нового конкурсу до нього.</p>
      <p>Про це йдеться у статті <a href="https://www.eurointegration.com.ua/articles/2019/12/9/7104022/"><b>"Очищуй повільно: що сподобалося і що обурило "Венеціанку" в судовій реформі Зеленського"</b></a>, в якій проаналізований висновок Венеціанської комісії.</p>
      <p>Комісія зазначила, що у суспільства можуть існувати перестороги щодо доброчесності деяких суддів Верховного суду, оскільки 44 із них були призначені попри негативний висновок Громадської ради доброчесності (ГРД).</p>
      <p>Однак, на думку комісії, новий конкурс для суспільства та самих суддів "<i>може створити враження, що в результаті кожних наступних виборів нова влада може за своїм бажанням звільняти суддів із посад</i>". Це, на думку комісії, може становити загрозу для незалежності судової влади, оскільки за загальним правилом судді мають обиратись пожиттєво, інакше виконавча влада зможе на них легко впливати, погрожуючи звільненням.</p>
      <p>Також "Венеціанка" комісія зауважила, що пояснювальна записка до законопроєкту не обґрунтовувала, чому суддів Верховного суду треба скоротити і чому залишитись має саме 100 суддів. Саме тому, на думку комісії, таке скорочення виглядає необґрунтованим і свавільним.</p>
      <p>"Комісія наголосила, що зменшення кількості суддів Верховного суду, поставить під загрозу ефективний розгляд судом великої кількості справ, які накопичились у суді" - зазначається у статті.</p>
      <related>
        <a href="https://www.eurointegration.com.ua/news/2019/12/9/7104029/"/>
      </related>
    </article>
  </body>
</html>