<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/cluj-realitatea-virtuala-folosita-intr-o-campanie-de-prevenire-a-furturilor-din-locuinte_1411281.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T15:55:04+00:00"/>
    <meta property="og:title" content="Cluj: Realitatea virtuală, folosită într-o campanie de prevenire a furturilor din locuințe"/>
    <meta property="og:description" content="Polițiștii clujeni au folosit ochelari de Realitate Virtuală (VR) pentru prevenirea furturilor din locuințe, prezentându-le cetățenilor, în..."/>
  </head>
  <body>
    <article>
      <h1>Cluj: Realitatea virtuală, folosită într-o campanie de prevenire a furturilor din locuințe</h1>
      <address><time datetime="2019-12-09T15:55:04+00:00">09 Dec 2019, 15:55</time> by <a rel="author">Maria Stan</a></address>
      <p>Polițiștii clujeni au folosit ochelari de Realitate Virtuală (VR) pentru prevenirea furturilor din locuințe, prezentându-le cetățenilor, în cadrul campaniei „Hoții îți invadează intimitatea”, un filmuleț video cu o locuință spartă de hoți.</p>
      <p>Șeful Biroului pentru Analiza și Prevenirea Criminalității din cadrul IPJ Cluj, Gina Pop, a declarat, luni, că polițiștii recomandă cetățenilor să își monteze sisteme de alarmă, să își asigure locuința când pleacă de acasă și să nu lase să intre persoane străine, mai ales acum, în perioada sărbătorilor de iarnă.</p>
      <p>„Campania a fost lansată de Poliția Română în parteneriat cu un partener privat și i-am invitat pe clujeni să vadă cum le-ar arăta locuința după ce le-ar fi spartă. Este un exercițiu de vizualizare prin intermediul ochelarilor cu Realitate Virtuală (VR) în care prezentăm un filmuleț cu imagini dintr-o locuință care a fost spartă de hoți. Clujeni au, astfel, ocazia, să înţeleagă modul de acţiune a infractorilor, prin utilizarea unei tehnologii de ultimă generaţie. Recomandăm oamenilor să nu fie neglijenți, să își monteze sisteme de alarmă, să își asigure locuința când pleacă de acasă, dar și când sunt în interiorul acesteia, și să nu lase să intre persoane străine, mai ales acum, în perioada sărbătorilor de iarnă, când se apelează la mila oamenilor”, a spus Pop.</p>
      <p>De asemenea, o altă măsură de precauție este ca proprietarii să nu anunțe pe rețelele de socializare că pleacă sau sunt plecați în concediu în această perioadă.</p>
      <p>Gina Pop a menționat că, la nivelul județului Cluj, furturile din locuințe au scăzut în primele zece luni ale acestui an.</p>
    </article>
  </body>
</html>