<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/la-liga/article/1423286/mpartomeoy-o-vidal-den-ehei-na-paei-poythena-ton-genari"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T15:04:00+00:00"/>
    <meta property="og:title" content="Μπαρτομέου: «Ο Βιδάλ δεν έχει να πάει πουθενά τον Γενάρη»"/>
    <meta property="og:description" content="Κάθετος ως προς τις τάσεις φυγής που έχει εκδηλώσει ο Αρτούρο Βιδάλ εμφανίστηκε ο Ζόσεπ Μαρία Μπερτομέου, δηλώνοντας ότι η Μπαρτσελόνα δεν πρόκειται να τον αφήσει να φύγει στο μεταγραφικό παράθυρο του Ιανουαρίου."/>
  </head>
  <body>
    <article>
      <h1>Μπαρτομέου: «Ο Βιδάλ δεν έχει να πάει πουθενά τον Γενάρη»</h1>
      <h2>Κάθετος ως προς τις τάσεις φυγής που έχει εκδηλώσει ο Αρτούρο Βιδάλ εμφανίστηκε ο Ζόσεπ Μαρία Μπερτομέου, δηλώνοντας ότι η Μπαρτσελόνα δεν πρόκειται να τον αφήσει να φύγει στο μεταγραφικό παράθυρο του Ιανουαρίου.</h2>
      <address><time datetime="2019-12-09T15:04:00+00:00">09 Dec 2019, 15:04</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Η επιθυμία αποχώρησης του Αρτούρο Βιδάλ από το Καμπ Νόου και την Μπαρτσελόνα έχει εκφραστεί σε ουκ ολίγα δημοσιεύματα το τελευταίο διάστημα, λόγω των παραπόνων που φέρεται να έχει από τον Ερνέστο Βαλβέρδε για τον χρόνο συμμετοχής του.</p>
      <p>Παρ’ όλα αυτά, ο πρόεδρος των «μπλαουγκράνα», Ζόσεπ Μαρία Μπαρτομέου, όχι απλά δήλωσε αισιόδοξος για την παραμονή του ως το τέλος της σεζόν, αλλά απέκλεισε εντελώς και το αντίθετο ενδεχόμενο.</p>
      <p>«<i>Δεν προβλέπεται καμία κίνηση τον Γενάρη. Έχουμε μία ισορροπημένη ομάδα, δεν μας λείπει τίποτα, αλλά επίσης δεν μας παίρνει να χάσουμε κάποιον. Πολλές φορές στο παρελθόν, ένας παίκτης έχει δείξει θέληση να αποχωρήσει, αλλά ποτέ τον Ιανουάριο. Σε κάποιες περιπτώσεις τους αφήσαμε εμείς να φύγουν, σε κάποιες άλλες τους πείσαμε να μείνουν</i>», δήλωσε συγκεκριμένα ο Μπαρτομέου σε συνέντευξη στην «Reppublica», βάζοντας τέλος στις φήμες περί πρόωρης αποχώρησης του Χιλιανού μέσου από την Βαρκελώνη, έναν χρόνο και λίγους μήνες μετά την μεταγραφή του από την Μπάγερν Μονάχου έναντι 18 εκατομμυρίων ευρώ.</p>
    </article>
  </body>
</html>