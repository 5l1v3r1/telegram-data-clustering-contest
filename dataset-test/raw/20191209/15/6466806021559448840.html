<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/kulgazdasag/cikk/2019/12/09/elutasitja-az-oroszorszag-elleni-szankciokat-az-europai-kamarai-szovetseg"/>
    <meta property="og:site_name" content="hirado.hu"/>
    <meta property="article:published_time" content="2019-12-09T15:41:00+00:00"/>
    <meta property="og:title" content="Elutasítja az Oroszország elleni szankciókat az európai kamarai szövetség"/>
    <meta property="og:description" content="Haszontalannak tartja és elutasítja az ukrán válság miatt Oroszország ellen kivetett európai uniós szankciókat az Európai Kereskedelmi és Iparkamarák Szövetsége (Eurochambres) – hangsúlyozta az érdekvédelmi szervezet vezetője egy hétfői nyilatkozatában."/>
  </head>
  <body>
    <article>
      <h1>Elutasítja az Oroszország elleni szankciókat az európai kamarai szövetség</h1>
      <address><time datetime="2019-12-09T15:41:00+00:00">09 Dec 2019, 15:41</time> by <a rel="author">MTI</a></address>
      <p>
        <b>Haszontalannak tartja és elutasítja az ukrán válság miatt Oroszország ellen kivetett európai uniós szankciókat az Európai Kereskedelmi és Iparkamarák Szövetsége (Eurochambres) – hangsúlyozta az érdekvédelmi szervezet vezetője egy hétfői nyilatkozatában.</b>
      </p>
      <p>Christoph Leitl a normandiai négyek országcsoport (Ukrajna, Oroszország, Németország, Franciaország) vezetőinek az ukrán válság rendezését szolgáló hétfői párizsi megbeszélésére időzített nyilatkozatában kiemelte, hogy az Oroszország elleni európai uniós (EU-) gazdasági szankciók eddig semmiféle hatással nem jártak.</p>
      <p>„<i>Legfőbb ideje fokozatosan visszavonni a szankciókat, mindkét oldalon</i>” – mondta az osztrák gazdasági szakember a Die Welt című német lapnak, utalva arra, hogy Oroszország egy sor ellenintézkedést vezetett be, például behozatali tilalmat rendelt el az EU-s élelmiszeripar egy sor termékére.</p>
      <p>Kiemelte, hogy Európának és Oroszországnak együtt, és nem egymás ellen kell dolgoznia. „<i>Oroszország Európa számára partner, amellyel nemcsak a gazdaság, hanem a politika, a kultúra és a sport területén is párbeszédet kell folytatni</i>” – mondta a 44 európai ország 1700 nemzeti és regionális kereskedelmi és ipari kamaráját összefogó és mintegy 20 millió vállalkozás érdekeit képviselő Eurochambres vezetője.</p>
      <p>Az EU 2014 júliusában döntött, hogy Ukrajna destabilizálása miatt szankciókat vezet be Oroszország ellen. Az indoklás szerint Moszkva a nemzetközi jogot megsértve csatolta el a Krím félszigetet Ukrajnától, és szakadár erőket támogat Ukrajna keleti részén. A szankciók hatályát legutóbb júniusban hosszabbították meg, újabb hat hónappal, 2020. január 31-éig.</p>
      <p>Tweet</p>
    </article>
  </body>
</html>