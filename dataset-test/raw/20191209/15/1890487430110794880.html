<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523143-cesko-ceka-velka-odpadkova-revoluce-vlada-dnes-schvalila-novou-odpadovou-legislativu/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T15:41:12+00:00"/>
    <meta property="og:title" content="Česko čeká velká odpadková revoluce, vláda dnes schválila novou odpadovou legislativu"/>
    <meta property="og:description" content="09. 12. 2019"/>
  </head>
  <body>
    <article>
      <h1>Česko čeká velká odpadková revoluce, vláda dnes schválila novou odpadovou legislativu</h1>
      <address><time datetime="2019-12-09T15:41:12+00:00">09 Dec 2019, 15:41</time> by <a rel="author">mzp.cz</a></address>
      <h3>Česko čeká velká odpadková revoluce, vláda dnes schválila novou odpadovou legislativu</h3>
      <p>09. 12. 2019</p>
      <figure>
        <img src="https://img.kurzy.cz/zpravy/obrazky/43/523143-cesko-ceka-velka-odpadkova-revoluce-vlada-dnes-schvalila-novou-odpadovou-legislativu/Kontejnery_2.jpg"/>
      </figure>
      <p>
        <b>Vláda dnes schválila soubor nové odpadové legislativy čítající nový <a href="https://zakony.kurzy.cz/">zákon</a> o odpadech, o vybraných výrobcích s ukončenou životností, novelu <a href="https://zakony.kurzy.cz/">zákona</a> o obalech a tzv. změnový <a href="https://zakony.kurzy.cz/">zákon</a>. Nová legislativa přinese do Česka celoevropský trend zvyšování recyklace komunálního odpadu a Česko tak konečně vykročí na cestu k oběhovému hospodářství.</b>
      </p>
      <p>Nejdůležitějším cílem nové legislativy je především zvýšení třídění a recyklace odpadů, odklon od skládkování a s tím související plnění povinných evropských cílů. Podle nich již v roce 2025, tzn. za necelých 6 let, musí <a href="https://www.kurzy.cz/obec/ceska/">Česká</a> republika recyklovat veškerý svůj komunální odpad z 55 %. Dnes se jí to daří pouze z 39 % vyprodukovaného komunálního odpadu. V roce 2030 musí být v ČR recyklováno 60 % komunálního odpadu, za dalších 5 let ještě o dalších 5 % více. <i>„Jedná se o nesmírně ambiciózní cíle a podle toho se musí přizpůsobit i naše legislativa, která v současné době bohužel mimořádně zvýhodňuje skládkování. Navíc odpady představují zdroje, jejichž využitím ušetříme primární suroviny, naše životní prostředí a podpoříme nová <a href="https://prace.kurzy.cz/urad-prace/volna-mista/">pracovní místa</a> v recyklačním <a href="https://www.kurzy.cz/makroekonomika/prumysl/">průmyslu</a>,“</i> vysvětluje ministr životního prostředí Richard Brabec.</p>
      <p>Mezi hlavní změny obsažené v nových zákonech patří postupné zvyšování poplatku za ukládání odpadů na skládky, zavedení třídicí slevy z tohoto poplatku pro obce, zákaz skládkování využitelných odpadů od roku 2030 a uzákonění tzv. systému PAYT, tedy systému, kdy občané platí za svoz odpadu podle toho, kolik ho vyhodí do černé popelnice. Návrh <a href="https://zakony.kurzy.cz/">zákona</a> o výrobcích s ukončenou životností a novela <a href="https://zakony.kurzy.cz/">zákona</a> o obalech pak zavádějí do české legislativy zcela nový princip ekomodulace. Od ní se nově bude odvíjet poplatek výrobců a dodavatelů za uvedení vybraných výrobků na trh. Čím méně opravitelný nebo recyklovatelný výrobek, tím vyšší cena za jeho využití či odstranění a naopak. Ekologicky balené nebo vyráběné výrobky se tak mohou zlevnit, za ty neekologické <a href="https://rejstrik-firem.kurzy.cz/">firmy</a> zaplatí více. Cílem ekomodulace je motivovat výrobce i dodavatele, aby jejich výrobky plnily ekologické nároky už ve fázi výroby a při jejich balení. Pokud si <a href="https://rejstrik-firem.kurzy.cz/">firmy</a> chtějí udržet konkurenceschopnost, budou se novým pravidlům muset přizpůsobit. <a href="https://zakony.kurzy.cz/">Zákon</a> o vybraných výrobcích s ukončenou životností také přináší do obcí více míst zpětného odběru pro výrobky, jako jsou bílé zboží, elektronika a baterie a zavádí povinnost uvedení recyklačního poplatku na účtenkách a fakturách. Občané tak budou mít přehled, kolik recyklace nakoupeného zboží stojí.</p>
      <p>
        <b>Skládkovací poplatek</b>
      </p>
      <p>Klíčovým opatřením ke zvýšení recyklace komunálního odpadu, jejíž cíl stanovila nová evropská legislativa na 65 % v roce 2035, je postupný růst poplatku za ukládání směsného komunálního odpadu na skládky ze současných 500 <a href="https://www.kurzy.cz/koruna/">korun</a> až na 1850 <a href="https://www.kurzy.cz/koruna/">korun</a> v roce 2030 a zákaz skládkování využitelných odpadů v roce 2030.</p>
      <p>Poplatek za ukládání odpadu na skládky není totožný s poplatkem, který občanům stanovují obce za svoz odpadů. Pokud je v obci stanoven poplatek podle <a href="https://zakony.kurzy.cz/">zákona</a> o místních poplatcích, pak je jeho výše dnes maximálně 1000 <a href="https://www.kurzy.cz/kurzy-men/">Kč</a> a s novým odpadovým zákonem by měla být po dohodě se Svazem měst a obcí České republiky maximálně 1200 <a href="https://www.kurzy.cz/kurzy-men/">Kč</a>, protože v současnosti již reálné náklady některých obcí dosahují až této částky.<i>„Růst skládkovacího poplatku je na základě zkušeností z okolních států tím nejúčinnějším motivačním nástrojem k cestě za zvyšující se recyklací odpadů. Skládkovací poplatek v posledních letech několikanásobně stoupá ve státech na východ od nás jako např. Rumunsko, Litva, Lotyšsko i Polsko. Západní země mají poplatky už řadu let mnohonásobně vyšší. Navýšení poplatku nám dlouhodobě doporučuje Evropské komise a OECD,“</i> upozorňuje ministr Brabec.</p>
      <p>
        <b>Třídění se vyplatí všem - třídicí sleva</b>
      </p>
      <p><a href="https://zakony.kurzy.cz/">Zákon</a> zavádí motivační slevy pro obce, které budou plnit průběžné požadavky na míru třídění. Když bude obec dostatečně třídit, pak za skládkování zbylých odpadů nebude platit zvýšený poplatek za ukládání odpadů na skládky. To samé platí pro občany.</p>
      <p>TTřídicí sleva totiž umožní obcím skládkovat odpad zbylý po třídění za nižší cenu, do roku 2025 za současných 500 <a href="https://www.kurzy.cz/koruna/">korun</a>, později až 800 <a href="https://www.kurzy.cz/koruna/">korun</a> v roce 2030. Podmínkou pro uplatnění takové slevy bude ale dosažení vysoké míry třídění vyprodukovaného komunálního odpadu. V <a href="https://www.kurzy.cz/finance/2020/">roce 2020</a> bude využití slevy podmíněno vytříděním minimálně 45 % skla, plastu, papíru, <a href="https://www.kurzy.cz/komodity/kovy/">kovů</a> a biologicky rozložitelného komunálního odpadu z celkové produkce komunálních odpadů na území obce, a až 75 % v roce 2027.</p>
      <p><i>„Princip třídicí slevy je poměrně jednoduchý. Když bude obec dostatečně třídit, pak za skládkování zbylých odpadů z černých popelnic nezaplatí na poplatku za uložení odpadů na skládky ani o korunu navíc než dnes. Samozřejmě je to především o obcích, které tak musí své občany motivovat k vyššímu třídění odpadů. Jak to provedou, je zcela na nich. Pomoci by mohl například PAYT, tedy platba poplatku za komunální odpad podle toho, kolik ho občan skutečně vyprodukuje. Tomu dává <a href="https://zakony.kurzy.cz/">zákon</a> jasná pravidla a chce tím obce motivovat k jeho zavádění. Již dnes u nás funguje zhruba v 15 % měst a obcí,“</i> pokračuje Brabec.</p>
      <p>
        <b>PAYT</b>
      </p>
      <p>V praxi se změny dotknou především obcí, které by měly své občany motivovat k vyššímu třídění odpadů. Jaké zvolí cesty, je zcela na nich. Pomoci jim může například tzv. PAYT, tedy poplatek za komunální odpad nastavený podle toho, kolik ho občan skutečně vyprodukuje. Tomu dává návrh <a href="https://zakony.kurzy.cz/">zákon</a> jasná pravidla a obce jej mohou začít široce využívat. Návrh <a href="https://zakony.kurzy.cz/">zákona</a> také dává obcím možnost zavést minimální poplatky za odkládání odpadu, který pomůže zpoplatnit i tzv. „černé pasažéry“, kteří by nevykazovali žádný vznikající odpad.</p>
      <p>
        <b>Zákaz skládkování od roku 2030</b>
      </p>
      <p>Zákaz skládkování určitých druhů odpadů se po dohodě se Svazem měst a obcí ČR i Hospodářskou komorou ČR posouvá z roku 2024 na rok 2030.<i>„Hlavním důvodem pro takovou změnu je nová evropská legislativa, s níž máme být v souladu. Původně se v <a href="https://www.kurzy.cz/tema/evropa/">Evropě</a> očekávalo, že konec skládkování přijde už v roce 2025, proto <a href="https://www.kurzy.cz/obec/ceska/">Česká</a> republika v roce 2014 přijala právní úpravu, která za konec skládkování stanovila rok 2024. Termíny evropské legislativy se ale posunuly, je proto správné je posunout i u nás tak, aby se na významné omezení skládkování mohly obce i podnikatelské subjekty dostatečně připravit. Obce budou muset začít aktivně primárně třídit odpady a odpadové <a href="https://rejstrik-firem.kurzy.cz/">firmy</a> posilovat kapacity na případné dotřídění odpadů a zpracovatelská zařízení na druhotné suroviny,“</i> upozorňuje ministr.</p>
      <p>
        <b>Povinné třídění textilu</b>
      </p>
      <p>Už od letošního roku funguje celoroční sběr biologicky rozložitelných odpadů, od počátku příštího roku bude možné odevzdávat kuchyňské oleje. Nový odpadový <a href="https://zakony.kurzy.cz/">zákon</a> zavádí od roku 2025 povinnost odděleného sběru textilu. To jsou významné změny, které usnadní občanům třídění jednotlivých složek svých odpadů. Způsob, jakým budou obce tyto povinnosti zavádět, zůstává stejný, tedy obce mají různé možnosti, ze kterých mohou vybírat. S podporou recyklace pomáhají nejenom obcím <a href="https://www.kurzy.cz/dotace/">dotace</a> z Operačního programu Životní prostředí, které přispívají na systémy sběru a třídění směsných komunálních odpadů, stejně jako povinnosti obcí umožnit svým občanům odkládat další druhy separovaných odpadů.</p>
      <p>
        <b>Ekomodulace</b>
      </p>
      <p><a href="https://zakony.kurzy.cz/">Zákon</a> o vybraných výrobcích s ukončenou životností a novela <a href="https://zakony.kurzy.cz/">zákona</a> o obalech zavádějí tzv. ekomodulaci. Ta nařizuje autorizovaným obalovým společnostem upravit <a href="https://www.kurzy.cz/prispevky-davky/">příspěvky</a> vybírané od jednotlivých firem za uvádění obalů na trh, na základě opětovné použitelnosti, recyklovatelnosti a obsahu nebezpečných látek v obalech, a to s ohledem na celý jejich životní cyklus. Nová regulace tedy bude umožňovat, aby obaly snadno recyklovatelné (například z jednoho druhu materiálu) byly levnější, než obtížně recyklovatelné obaly, například takové, které kombinují různé nekompatibilní druhy plastů (typicky PET lahve s rukávem z PVC).</p>
      <p>
        <b>Podpora nové legislativy</b>
      </p>
      <p>Soubor nové odpadové legislativy podporuje Svaz měst a obcí ČR, Hospodářská komora ČR, Asociace krajů ČR, Svaz <a href="https://www.kurzy.cz/makroekonomika/prumysl/">průmyslu</a> a <a href="https://www.kurzy.cz/doprava/">dopravy</a> ČR i Ministerstvo <a href="https://www.kurzy.cz/makroekonomika/prumysl/">průmyslu</a> a obchodu. Je výsledkem jednání, která probíhala několik let. Stávající <a href="https://zakony.kurzy.cz/">zákon</a> o odpadech je dlouhodobě nevyhovující a za posledních 20 let byl mnohokrát novelizován. <i>„Především je legislativou z 20. století. A my žijeme už o století dál,“</i> uzavírá ministr Brabec.</p>
      <p><i>„Finální návrh nového <a href="https://zakony.kurzy.cz/">zákona</a> o odpadech je výsledkem dohody se všemi klíčovými partnery, vyzdvihnul bych především dohodu se Svazem měst a obcí ČR. Ten je naším klíčovým partnerem, protože obce jsou ze <a href="https://zakony.kurzy.cz/">zákona</a> původci komunálního odpadu,“</i> pokračuje ministr Brabec.</p>
      <p>A předseda Svazu měst a obcí František Lukl k tomu už dříve uvedl:<i> "Obce a města se musí připravit na třídění, musí vzniknout recyklační kapacity i nové kapacity pro energetické využití odpadů, musíme odzkoušet nové motivační nástroje pro občany. Proto vítáme, že nám ministerstvo vyšlo vstříc a posunulo termín konce skládkování a společně jsme se dohodli i na pomalejším navýšení ceny skládkovacího poplatku. Pro nás to znamená více času na přípravu, aniž bychom museli finančně zatěžovat občany navyšováním poplatků za nakládání s odpady."</i></p>
      <p><b>Tiskové oddělení MŽP</b> <a href="https://www.kurzy.cz/akcie-usa/te-connectivity-ltd-7755/">tel</a>.: 267 122 818 nebo 267 122 534 e-mail: tiskove@mzp.cz</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/498886-volby-v-cesku-ceka-revoluce-hlasovat-se-bude-jen-jeden-den/"/>
        <a href="https://www.kurzy.cz/tema/5629881.html"/>
        <a href="https://www.kurzy.cz/zpravy/456156-ceny-ropy-ceka-velka-revoluce-nova-palivova-pravidla-pro-namorni-dopravu/"/>
        <a href="https://www.kurzy.cz/tema/4702825.html"/>
        <a href="https://www.kurzy.cz/zpravy/505187-pocasi-v-cesku-o-vikendu--cesko-ceka-destivy-vikend-a-teploty-okolo-25-c-chladneji-bude-i-v/"/>
        <a href="https://www.kurzy.cz/tema/detail/v-cesku-se-chysta-velka-mlecna-revoluce-zmeni-se-ceny-i-3715105.html"/>
        <a href="https://www.kurzy.cz/zpravy/nazory/A-V-T-14511/"/>
        <a href="https://www.kurzy.cz/tema/4474504.html"/>
        <a href="https://www.kurzy.cz/zpravy/398326-stavbare-ceka-revoluce-novy-zakon-ma-zajistit-kvalitni-material/"/>
        <a href="https://www.kurzy.cz/zpravy/239282-hn-socialni-davky-ceka-revoluce-budou-jen-tri/"/>
        <a href="https://www.kurzy.cz/tema/4035011.html"/>
        <a href="https://zpravy.kurzy.cz/262949-pojistovny-ceka-revoluce/"/>
      </related>
    </article>
  </body>
</html>