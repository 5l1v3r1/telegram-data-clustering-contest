<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/12/09/satiricka-stranka-o-novom-smere-by-bola-prijatelnou-kampanou-ak-by-sa-k-nej-niekto-prihlasil/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T15:41:56+00:00"/>
    <meta property="og:title" content="Satirická stránka o „novom Smere“ by bola prijateľnou kampaňou, ak by sa k nej niekto prihlásil"/>
    <meta property="og:description" content="Satirická webová stránka novysmer.sk o najsilnejšej vládnej strane by bola prijateľnou formu kampane, ak by bol známy jej zadávateľ. Uviedol to pre agentúru SITA politológ z Fakulty aplikovaných jazykov Ekonomickej univerzity v Bratislave Radoslav Štefančík. Dodal, že zadávateľ kampane by mal byť podľa platnej legislatívy identifikovateľný, v opačnom prípade ide..."/>
  </head>
  <body>
    <article>
      <h1>Satirická stránka o „novom Smere“ by bola prijateľnou kampaňou, ak by sa k nej niekto prihlásil</h1>
      <address><time datetime="2019-12-09T15:41:56+00:00">09 Dec 2019, 15:41</time> by <a rel="author">SITA</a></address>
      <p>
        <b>Satirická webová stránka novysmer.sk o najsilnejšej vládnej strane by bola prijateľnou formu kampane, ak by bol známy jej zadávateľ. Uviedol to pre agentúru SITA politológ z Fakulty aplikovaných jazykov Ekonomickej univerzity v Bratislave Radoslav Štefančík. Dodal, že zadávateľ kampane by mal byť podľa platnej legislatívy identifikovateľný, v opačnom prípade ide o protiprávnu činnosť. K stránke sa zatiaľ nikto neprihlásil.</b>
      </p>
      <p>„Tento typ kampane je úplne bežnou súčasťou kampaňovania aj v západných demokraciách. Lenže tam býva zvykom, že sa pod autorstvo vždy niekto podpíše,“ povedal Štefančík. Ďalej politológ poznamenal, že podobné satirické obrazy či videá tu už boli a určite aj budú. „Spomínam si, keď napríklad mládežnícka organizácia ODM predstavovala kandidáta na prezidenta Ivana Gašparoviča ako gašparka,“ uviedol Štefančík.</p>
      <p>Pokiaľ táto forma kampane nikoho neuráža, ale skutočne sa len posmieva, prípadne upozorňuje na nedostatky súperov, je to podľa politológa v poriadku. Horšie by podľa neho bolo, keby reklama podnecovala k nenávisti, prípadne urážala ľudskú dôstojnosť. „V oboch prípadoch však zatiaľ ide o prijateľnú formu kampane, hoci jej úroveň je vecou vkusu tak autora ako aj príjemcu,“ dodal Štefančík.</p>
      <p>Webová stránka novysmer.sk je satirickou formou prezentácie Smeru-SD, kde sa vyskytuje aj video bývalého generálneho prokurátora Dobroslava Trnku a bývalého ministra financií Jána Počiatka. Počiatek na videu Mariana K. žiada od vtedajšieho generálneho krytie v kauze Tipos.</p>
      <p>Naopak vládna strana Smer-SD zverejnila na youtube video s názvom bežný pracovný deň slovenskej opozície. Video zachytáva karikatúry lídrov opozičných strán, predsedu hnutia Obyčajní ľudia a nezávislé osobnosti (OĽaNO) Igora Matoviča, predsedu Kresťanskodemokratického hnutia (KDH) Alojza Hlinu či volebného lídra koalície Progresívne Slovensko (PS) / Spolu-občianska demokracia Michala Trubana. Video sa končí vetou: „Nepotrebujeme nebezpečnú zmenu“.</p>
    </article>
  </body>
</html>