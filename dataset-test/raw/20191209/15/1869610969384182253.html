<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/asistenta-medicala-vaslui-zbate-intre-viata-moarte-dupa-batuta-crunt-sotul-psiholog-barbatul-angajat-politie-politia-frontiera-face-verificari-acest-caz-18660333"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T15:31:00+00:00"/>
    <meta property="og:title" content="O asistentă medicală din Vaslui se zbate între viaţă şi moarte, după ce a fost bătută crunt de soţul ei, psiholog. Bărbatul este un fost angajat la Poliţie / Poliţia de Frontieră face verificări în acest caz"/>
    <meta property="og:description" content="O asistentă de la Spitalul Judeţean de Urgenţă Vaslui este în stare extrem de gravă la Spitalul „Parhon” din Iaşi, după ce a fost bătută de soţ. Potrivit unor surse, bărbatul este fost angajat la..."/>
  </head>
  <body>
    <article>
      <h1>O asistentă medicală din Vaslui se zbate între viaţă şi moarte, după ce a fost bătută crunt de soţul ei, psiholog. Bărbatul este un fost angajat la Poliţie / Poliţia de Frontieră face verificări în acest caz</h1>
      <h2>O asistentă de la Spitalul Judeţean de Urgenţă Vaslui este în stare extrem de gravă la Spitalul „Parhon” din Iaşi, după ce a fost bătută de soţ. Potrivit unor surse, bărbatul este fost angajat la Poliţia Vaslui, acum psiholog la Inspectoratul Judeţean de Poliţie de Frontieră din Vaslui.</h2>
      <address><time datetime="2019-12-09T15:31:00+00:00">09 Dec 2019, 15:31</time> by <a rel="author" href="https://www.mediafax.ro/autor/ilinca-nazarie" target="_blank">Ilinca Nazarie</a></address>
      <p>Femeia a ajuns la Spitalul Judeţean din Vaslui cu mai multe traumatisme. Ea este asistentă la aceeaşi unitate medicală.</p>
      <p>„S-a internat la noi în urgenţă, în secţia de Neurologie. Starea ei s-a agravat şi a fost mutată în Terapie Intensivă în comă de gradul 4, de unde a fost transferată la Iaşi. Din partea spitalului a fost făcută o sesizare la poliţie că este o pacientă în starea în care este şi cu suspiciune de traumă", a declarat, pentru MEDIAFAX, Ana Rinder, managerul Spitalului Judeţean Vaslui.</p>
      <p>Femeia a fost transferată la Iaşi, la Spitalul CI Parhon.</p>
      <p>„Este o pacientă aflată în stare generală foarte gravă, este internată în Secţia de Terapie Intensivă, diagnosticul vital este rezervat. Nu putem da informaţii despre această pacientă din cauza indicaţiilor medico legale, existând o suspiciune de agresiune, dar colaborăm cu toţi colegii implicaţi în tratamentul acestui caz pentru a ne asigura că pacienta este tratată maximal", a spus Ionuţ Nistor, purtătorul de cuvânt al Spitalulu CI Parhon.</p>
      <p>Poliţiştii au fost sesizaţi atât de familie, cât şi de colegii din spital.</p>
      <p>„Avem două dosare penale. Într-un dosar se fac cercetări asupra săvârşirii infracţiunii de vătămare corporală din culpă, iar în al doilea dosar se fac cercetări asupra săvârşirii infracţiunii de violenţă în familie. La data de 6 decembrie, poliţia a fost sesizată de cadre medicale din cadrul SJU Vaslui, Secţia ATI, unde se afla internată persoana vătămată, iar cea de-a doua sesizare a fost făcută de membrii familiei persoanei vătămate, privind fapte de violenţă", a declarat, corespondentului MEDIAFAX, Loredana Stavăr, purtătorul de cuvânt al IPJ Vaslui.</p>
      <p>Potrivit unor surse, cel care ar fi agresat-o pe femeie este chiar soţul ei, fost angajat al IPJ Vaslui, acum psiholog la Inspectoratul Judeţean de Poliţie de Frontieră din Vaslui.</p>
      <p>
        <b>Poliţia de Frontieră face verificări în cazul poliţistului din Vaslui bănuit că şi-a bătut soţia</b>
      </p>
      <p>Inspectoratul Teritorial al Poliţiei de Frontieră Iaşi a dispus verificări ce vizează conduita poliţistului din Vaslui care şi-ar fi bătut soţia. Reprezentanţii ITPF Iaşi au anunţat că vor lua măsuri, în funcţie de rezultele cercetării realizate de către poliţitiştii şi procurorii vasluieni.</p>
      <p>Soţul asistentei care este internată în stare gravă la Spitalul CI Parhon din Iaşi este psiholog la Serviciul Teritorial Vaslui al Poliţiei de Frontieră.</p>
      <p>Inspectoratul Teritorial al Poliţiei de Frontieră Iaşi a anunţat că, în ceea ce priveşte posibila implicare a unui angajat al instituţiei într-un dosar de agresiune domestică, există un dosar penal instrumentat de către procurorii Parchetului de pe lângă Judecătoria Vaslui. „În funcţie de rezultatele cercetării desfăşurate de către autorităţile competente şi de calitatea procesuală a lucrătorului, conducerea Inspectoratului Teritorial al Poliţiei de Frontieră Iaşi va dispune măsuri în conformitate cu Statutul Poliţistului", a declarat Denis Lazăr, purtătorul de cuvânt al ITPF Iaşi.</p>
      <p>Potrivit sursei citate, se fac şi verificări privind conduita poliţistului. „La nivelul instituţiei noastre au fost dispuse o serie de verificări care vizează conduita poliţistului, în conformitate cu art. 41 lit. h) din Legea 360/2002 privind Statutul Poliţistului, cu modificările şi completările ulterioare", a mai spus Denis Lazăr.</p>
      <p>O asistentă de la Spitalul Judeţean de Urgenţă Vaslui este în stare extrem de gravă la Spitalul „Parhon” din Iaşi, după ce a fost bătută de soţ. Potrivit unor surse, bărbatul este fost angajat la Poliţia Vaslui, acum psiholog la Inspectoratul Judeţean de Poliţie de Frontieră din Vaslui.</p>
      <p>Femeia a ajuns la Spitalul Judeţean din Vaslui cu mai multe traumatisme şi, după ce starea ei s-a agravat, a fost transferată la Iaşi, fiind internată la Spitalul CI Parhon, în Secţia de Terapie Intensivă.</p>
      <p>Poliţiştii au fost sesizaţi în acest caz atât de familie, cât şi de colegii asistentei din spital.</p>
      <p>„Avem două dosare penale. Într-un dosar se fac cercetări asupra săvârşirii infracţiunii de vătămare corporală din culpă, iar în al doilea dosar se fac cercetări asupra săvârşirii infracţiunii de violenţă în familie. La data de 6 decembrie, poliţia a fost sesizată de cadre medicale din cadrul SJU Vaslui, Secţia ATI, unde se afla internată persoana vătămată, iar cea de-a doua sesizare a fost făcută de membrii familiei persoanei vătămate, privind fapte de violenţă", a declarat, corespondentului MEDIAFAX, Loredana Stavăr, purtătorul de cuvânt al IPJ Vaslui.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>