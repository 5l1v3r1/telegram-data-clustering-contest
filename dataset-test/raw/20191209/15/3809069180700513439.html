<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1423276/aek-agia-sofia-ayto-einai-hronodiagramma-tis-ypogeiopoiisis-sti-nea-filadelfeia"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T15:00:00+00:00"/>
    <meta property="og:title" content="ΑΕΚ - Αγιά Σοφιά: Αυτό είναι το χρονοδιάγραμμα της υπογειοποίησης στη Νέα Φιλαδέλφεια"/>
    <meta property="og:description" content="Τι ανέφερε ο εκπρόσωπος της Intrakat, κ. Δημήτρης Κούτρας για τα έργα της υπογειοποίησης στη Νέα Φιλαδέλφεια και το χρονοδιάγραμμά τους μετά τις υπογραφές που έπεσαν στην Περιφέρεια Αττικής."/>
  </head>
  <body>
    <article>
      <h1>ΑΕΚ - Αγιά Σοφιά: Αυτό είναι το χρονοδιάγραμμα της υπογειοποίησης στη Νέα Φιλαδέλφεια</h1>
      <h2>Τι ανέφερε ο εκπρόσωπος της Intrakat, κ. Δημήτρης Κούτρας για τα έργα της υπογειοποίησης στη Νέα Φιλαδέλφεια και το χρονοδιάγραμμά τους μετά τις υπογραφές που έπεσαν στην Περιφέρεια Αττικής.</h2>
      <address><time datetime="2019-12-09T15:00:00+00:00">09 Dec 2019, 15:00</time> by <a rel="author" href="http://www.gazzetta.gr/taxonomy/term/30398" target="_blank">Δημήτρης Βέργος</a></address>
      <p>Το μεσημέρι της Δευτέρας η ΑΕΚ βρέθηκε στα γραφεία της Περιφέρειας Αττικής. <a href="http://www.gazzetta.gr/football/superleague/article/1423201/epesan-oi-ypografes-gia-tin-ypogeiopoiisi-pics-vids">Εκεί έπεσαν οι υπογραφές στη σύμβαση με την Intrakat, που ανοίγει πλέον διάπλατα τον δρόμο για την έναρξη των έργων της υπογειοποίησης στη Νέα Φιλαδέλφεια δίπλα από την Αγιά Σοφιά.</a> Ένα έργο το οποίο είναι συνδεδεμένο με τη λειτουργία του νέου γηπέδου της Ένωσης, που συνάμα θα βοηθήσει σημαντικά και στο κυκλοφοριακό της περιοχής.</p>
      <p>Αφού έπεσαν οι υπογραφές, ο εκπρόσωπος της εταιρίας Intrakat, κ. Δημήτρης Κούτρας μιλώντας στους δημοσιογράφους αναφέρθηκε στο χρονοδιάγραμμα της υπογειοποίησης. Ο κ. Κούτρας τόνισε πως ήδη στη Νέα Φιλαδέλφεια έχουν τοποθετηθεί τοπογράφοι, οι οποίοι έχουν ξεκινήσει να εργάζονται, και πως οι εργασίες για την υπογειοποίηση θα λάβουν χώρα στο κέντρο μιας «ζωντανής» πόλης, κάτι που σημαίνει πως θα χρειαστεί να γίνουν σεβαστοί οι ρυθμοί της από όλους.</p>
      <p>Σύμφωνα με όσα ανέφερε ο κ. Κούτρας, οι πρώτες ουσιαστικές εργασίες της υπογειοποίησης αναμένεται να αρχίσουν μέσα στις πρώτες εβδομάδες του 2020. Όπως πρόσθεσε, πρόκειται για ένα απαιτητικό έργο, που περιλαμβάνει σκάψιμο του εδάφους καθώς και αρκετά τεχνικά ζητήματα, και το οποίο μπορεί να χρειαστεί μέχρι και 14 μήνες για την ολοκλήρωση και την παράδοσή του.</p>
      <p>Από την Intrakat υπάρχει δηλαδή η πεποίθηση ότι το πολύ μέχρι την άνοιξη - καλοκαίρι του 2021 το έργο της υπογειοποίησης θα έχει παραδοθεί, ωστόσο δεν αποκλείεται κάτι τέτοιο να έχει συμβεί και νωρίτερα (δηλαδή γύρω στους 10 με 12 μήνες από την έναρξη των εργασιών) από τη στιγμή που όλα κυλήσουν ομαλά κατά τη διάρκεια της εκτέλεσής του.</p>
      <p>Όπως αναφέραμε και νωρίτερα, πλέον απομένει και η υπογραφή μεταξύ της Περιφέρειας Αττικής και της Ερασιτεχνικής, προκειμένου να προχωρήσουν και τα έργα στα εσωτερικά της Αγιά Σοφιάς. Κάτι, που όπως έλεγαν οι άνθρωποι της Περιφέρειας αναμένεται να συμβεί επίσης σύντομα για να μπουν μπροστά και αυτές οι εργασίες. <a href="http://www.gazzetta.gr/football/superleague/article/1423219/melissanidis-na-pesoyn-kai-oi-ypografes-perifereias-erasitehnikis">Άλλωστε και ο Δημήτρης Μελισσανίδης στον διάλογο που είχε με τον Περιφερειάρχη, Γιώργο Πατούλη, ζήτησε όσο πιο γρήγορα γίνεται να κλείσει και αυτό το θέμα</a> που ουσιαστικά θα ανάψει το πράσινο φως της ολοκλήρωσης της Αγιά Σοφιάς.</p>
    </article>
  </body>
</html>