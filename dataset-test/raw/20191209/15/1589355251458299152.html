<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/utok-na-namesti-snp-policia-patra-po-cudzinoch-hovorili-po-srbsky.html"/>
    <meta property="og:site_name" content="TREND.sk"/>
    <meta property="article:published_time" content="2019-12-09T15:21:00+00:00"/>
    <meta property="og:title" content="Útok na Námestí SNP: polícia pátra po cudzinoch, hovorili po srbsky"/>
    <meta property="og:description" content="Počas nedeľného incidentu zomrel 22-ročný cudzinec"/>
  </head>
  <body>
    <article>
      <h1>Útok na Námestí SNP: polícia pátra po cudzinoch, hovorili po srbsky</h1>
      <address><time datetime="2019-12-09T15:21:00+00:00">09 Dec 2019, 15:21</time> by <a rel="author">TASR</a></address>
      <p>
        <b>V prípade nedeľného incidentu na Námestí SNP v Bratislave, pri ktorom zomrel 22-ročný cudzinec, vedie polícia trestné stíhanie pre prečin usmrtenia. Policajti zároveň pátrajú po mužoch, ktorí boli zachytení kamerovým systémom a svojimi informáciami by mohli prispieť k objasneniu tohto prípadu.</b>
      </p>
      <p>Malo by ísť o cudzincov hovoriacich srbským jazykom vo veku od 20 do 35 rokov. Polícia deklaruje, že naďalej intenzívne pracuje na objasnení útoku, ku ktorému došlo v nedeľu krátko po 05.00 v blízkosti hlavného vchodu do budovy pošty na Námestí SNP.</p>
      <p>Následkom útoku doposiaľ neznámeho páchateľa utrpel 22-ročný cudzinec zranenia, ktorým na mieste podľahol.</p>
      <related>
        <a href="https://www.etrend.sk/ekonomika/raketova-brigada-aj-elitni-policajti-kto-vsetko-strazi-vas-vianocny-punc.html"/>
      </related>
      <p>„Vyšetrovateľ vo veci vedie trestné stíhanie pre prečin usmrtenia. V rámci vyšetrovania bol zabezpečený kamerový záznam, ktorý zobrazuje priebeh udalosti,“ uviedla polícia.</p>
      <p>Krajské riaditeľstvo Policajného zboru v Bratislave na sociálnej sieti zverejnilo fotografie a zábery z kamerového systému, na ktorých sú muži, po ktorých totožnosti polícia pátra.</p>
      <p>„V tejto súvislosti vyzývame občanov, aby v prípade, ak poznajú osoby na zázname a fotografiách a vedia poskytnúť informácie k ich totožnosti, prípadne pobytu, ihneď kontaktovali políciu,“ uviedla polícia.</p>
    </article>
  </body>
</html>