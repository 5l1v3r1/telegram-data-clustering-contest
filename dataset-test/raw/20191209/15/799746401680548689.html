<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104033/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T15:53:06+00:00"/>
    <meta property="og:title" content="&quot;Нормандський саміт&quot; працюватиме до ночі; до преси вийдуть після зустрічі Зеленського і Путіна"/>
    <meta property="og:description" content="Французька сторона розповіла про зміну графіка учасників “нормандського саміту” та визнала, що завершити всі зустрічі у запланований час не вдасться."/>
  </head>
  <body>
    <article>
      <h1>"Нормандський саміт" працюватиме до ночі; до преси вийдуть після зустрічі Зеленського і Путіна</h1>
      <address>
        <time datetime="2019-12-09T15:53:06+00:00">09 Dec 2019, 15:53</time>
      </address>
      <p>Французька сторона розповіла про зміну графіка учасників "нормандського саміту" та визнала, що завершити всі зустрічі у запланований час не вдасться.</p>
      <p>Про це повідомляє з Парижа кореспондент "Європейської правди".</p>
      <p>Ближчим часом має розпочатися зустріч чотирьох лідерів. У Єлисейському палаці показали пресі кімнату, де вони будуть зустрічатися.</p>
      <figure>
        <img src="https://img.eurointegration.com.ua/images/doc/1/6/161606c-normandie.jpg"/>
      </figure>
      <p>Однак після цієї спільної зустрічі мають продовжитися двосторонні переговори.</p>
      <p>За планами, які узгоджувалися на вихідних, спільна пресконференція чотирьох лідерів мала розпочатися о 18:45 за місцевим часом. Та зрештою лідери вирішили не виходити до преси доти, доки не завершиться остання двостороння зустріч – між Зеленським та Путіним.</p>
      <p>Далі лідери зустрінуться знову, у форматі робочої вечері, та обговорять домовлене.</p>
      <p>Наразі очікується, що підсумкова пресконференція почнеться після вечері, о 21:00 за Парижем (22:00 за київським часом).</p>
      <p>Представники пресслужб попереджають, що ці плани також можуть змінитися. Наразі зустрічі затягуються; зокрема, переговори Зеленського з Меркель тривають довше, ніж очікувалося.</p>
    </article>
  </body>
</html>