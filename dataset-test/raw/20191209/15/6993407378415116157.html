<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelenskyi-makron-normand-meeting-2019/30316202.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T15:21:34+00:00"/>
    <meta property="og:title" content="Зеленський закінчив зустріч з Макроном"/>
    <meta property="og:description" content="Офіс Президента України повідомив про завершення двосторонньої зустрічі президента Володимира Зеленського з президентом Франції Еммануелем Макроном. Розмова глав держав відбулася в Парижі, одразу пе"/>
  </head>
  <body>
    <article>
      <h1>Зеленський закінчив зустріч з Макроном</h1>
      <address>
        <time datetime="2019-12-09T15:21:34+00:00">09 Dec 2019, 15:21</time>
      </address>
      <p>Офіс Президента України повідомив про завершення двосторонньої зустрічі президента <b>Володимира Зеленського</b> з президентом Франції <b>Еммануелем Макроном</b>.</p>
      <p>Розмова глав держав відбулася в Парижі, одразу перед першою за три роки зустріччю лідерів «нормандської четвірки».</p>
      <p>В ній, крім Зеленського й Макрона, також беруть участь канцлер Німеччини Анґела Меркель і президент Росії Володимир Путін.</p>
      <p>Представники президента України уточнюють, що це перша двостороння зустріч у рамках перемовин, запланованих сьогодні для напрацювання бачення щодо завершення війни на Донбасі.</p>
      <p>«Еммануель Макрон як сторона, що приймає, ознайомив Володимира Зеленського зі сценарієм та форматом проведення переговорів», - йдеться в повідомленні офісу Зеленського.</p>
      <p>Також сьогодні заплановані двосторонні зустрічі Володимира Зеленського з канцлером Німеччини Ангелою Меркель та президентом Росії Володимиром Путіним, а також зустріч чотирьох лідерів.</p>
      <p>Пізніше запланована прес-конференція за результатами перемовин у Нормандському форматі.</p>
      <p>Тим часом, біля Офісу президента України відучора <a href="https://www.radiosvoboda.org/a/news-aktsiya-bankova-protestuvalnyky/30315968.html">триває акція</a>, учасники якої <a href="https://www.radiosvoboda.org/a/video-protest-na-maidani/30314218.html">вимагають</a> від Володимира Зеленського не робити кроків до капітуляції України та не йти на компроміси з Кремлем щодо легалізації російських гібридних сил на Донбасі.</p>
      <p>
        <b>Читайте також: <a href="https://www.radiosvoboda.org/a/use-pro-normandskyy-format/30315958.html">Усе про «нормандський формат». Живий блог</a></b>
      </p>
      <p>Наприкінці листопада <a href="https://www.radiosvoboda.org/a/news-zelensky-normandsky-format/30282779.html">Зеленський повідомив</a>, що лідери країн «нормандського формату» обговорюватимуть «повернення всіх українських полонених», припинення вогню, контроль над українсько-російським кордоном та місцеві вибори на непідконтрольній українській владі території Донецької та Луганської областей.</p>
      <p>Востаннє переговори лідерів «нормандської четвірки» відбулися 19 жовтня 2016 року в столиці Німеччини Берліні. Тодішній президент України <b>Петро Порошенко</b>, президент Франції <b>Франсуа Олланд</b>, президент Росії <b>Володимир Путін</b> та канцлер Німеччини <b>Анґела Меркель</b> домовилися, зокрема, про відведення військ у районі <b><a href="https://www.radiosvoboda.org/a/news-stanytsia-luganska-rozvedennia/30021674.html">Станиці Луганської</a></b> і <b><a href="https://www.radiosvoboda.org/a/news-zolote-4/30249699.html">Золотого</a></b> в Луганській області й <b><a href="https://www.radiosvoboda.org/a/news-pochalosia-rozvedennia-poblyzu-bogdanivky-i-petrivskogo/30261464.html">Петрівського</a></b> на Донеччині. Ці завдання реалізовані впродовж літа – осені 2019 року.</p>
      <figure>
        <iframe src="https://www.youtube.com/embed/yHDJ3GPMxnQ" width="640" height="360" data-service="Youtube" scrolling="no"/>
      </figure>
    </article>
  </body>
</html>