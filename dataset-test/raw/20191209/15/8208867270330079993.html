<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/milan/2019/12/09/news/milan_bonaventura_scadenza_interesse_todibo-243016423/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T15:59:00+00:00"/>
    <meta property="og:title" content="Milan, altri segnali positivi da Ibra: ha detto no al Bologna"/>
    <meta property="og:description" content="Il direttore sportivo rossoblù Sabatini: &quot;Non verrà da noi, ma non è una questione di soldi&quot;. Aspettando risposte dallo svedese,"/>
  </head>
  <body>
    <article>
      <h1>Milan, altri segnali positivi da Ibra: ha detto no al Bologna</h1>
      <h2>Il direttore sportivo rossoblù Sabatini: "Non verrà da noi, ma non è una questione di soldi". Aspettando risposte dallo svedese, Maldini punta il difensore Todibo del Barcellona. E il club deve trovare un modo per risolvere il nodo Bonaventura, grande protagonista nelle ultime settimane: andrà a scadenza a giugno</h2>
      <address><time datetime="2019-12-09T15:59:00+00:00">09 Dec 2019, 15:59</time> by <a rel="author">STEFANO SCACCHI</a></address>
      <p><b>MILANO - </b>Il trascinatore della squadra con appena sei mesi di contratto. E' il paradosso del Milan che ha cambiato faccia da quando Bonaventura è tornato stabilmente titolare, a oltre un anno dal grave infortunio al ginocchio dell'autunno 2018. Con il completissimo centrocampista marchigiano in campo dal primo minuto, nelle ultime tre giornate, i rossoneri hanno conquistato 7 punti su 9 disponibili: il pareggio casalingo con il Napoli e le due vittorie esterne a Parma e Bologna. Il numero 5 ha firmato 2 gol decisivi. L'ex atalantino ha permesso al Milan di cambiare passo. Un sospiro di sollievo, ma allo stesso tempo un rompicapo per il club visto che Bonaventura andrà in scadenza di contratto il 30 giugno 2020. Sono condizioni nelle quali non è facile negoziare un prolungamento, a maggior ragione quando il rappresentante del giocatore è Mino Raiola.</p>
      <h3>Il Bologna si sfila per Ibra</h3>
      <p>Passa dall'agente italo-olandese anche il possibile arrivo di Ibrahimovic. La risposta definitiva dello svedese è attesa a breve. Segnali di forte ottimismo si mischiano a una certa cautela perché sembra che non tutto sia stato risolto. Ma nel frattempo dalla corsa al centravanti di Malmoe si sfila il Bologna: "Ibrahimovic non verrà a Bologna: ha fatto altre scelte professionali. Ci tengo a sottolineare che non si è trattato di un fatto di soldi", dice il ds rossoblù Walter Sabatini. Quindi restano in lizza il Milan, il Napoli ed eventuali pretendenti straniere. La decisione dell'attaccante sarà ufficiale quando sarà chiaro il quadro delle qualificate agli ottavi di Champions League.</p>
      <h3>Maldini segue Todibo</h3>
      <p>Intanto da Barcellona arrivano voci sull'interesse del Milan per il difensore centrale blaugrana Jean-Claire Todibo. Secondo il quotidiano catalano Sport, il ds del Barça, Eric Abidal, e Paolo Maldini hanno parlato della situazione del 19enne transalpino. Il Barcellona vorrebbe cedere il giocatore, acquistato lo scorso gennaio dal Tolosa, a titolo definitivo. Il Bayer Leverkusen ha offerto 10 milioni, ma senza concedere il diritto di recompra che chiedono i blaugrana. Interessato anche il Watford. Il Milan, che continua a monitorare Demiral per rafforzare la difesa a gennaio, è entrato nella trattativa.</p>
    </article>
  </body>
</html>