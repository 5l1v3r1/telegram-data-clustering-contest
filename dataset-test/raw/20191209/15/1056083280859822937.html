<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813675/%D8%AA%D9%82%D9%88%DB%8C%D8%AA-%D9%87%D9%85%D8%A8%D8%B3%D8%AA%DA%AF%DB%8C-%D8%B6%D8%A7%D9%85%D9%86-%D8%AA%D8%AF%D8%A7%D9%88%D9%85-%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%D8%AF%D8%B1-%D8%AC%D8%A7%D9%85%D8%B9%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T15:00:32+00:00"/>
    <meta property="og:title" content="تقویت همبستگی، ضامن تداوم امنیت و آرامش در جامعه است"/>
    <meta property="og:description" content="ایسنا/گیلان معاون سیاسی، امنیتی و اجتماعی استاندار گیلان تقویت همبستگی و وفاق در جامعه را ضامن تداوم امنیت و آرامش در کشور خواند و گفت: افراد و جریان‌هایی که پیروزی و موفقیت نظام اسلامی در بخش‌های مختلف برای آنان دارای اهمیت است، باید برای تجلی بیشتر انسجام ملی تلاش کنند."/>
  </head>
  <body>
    <article>
      <h1>تقویت همبستگی، ضامن تداوم امنیت و آرامش در جامعه است</h1>
      <address><time datetime="2019-12-09T15:00:32+00:00">09 Dec 2019, 15:00</time> by <a rel="author">مریم قربانپور</a></address>
      <p>ایسنا/گیلان معاون سیاسی، امنیتی و اجتماعی استاندار گیلان تقویت همبستگی و وفاق در جامعه را ضامن تداوم امنیت و آرامش در کشور خواند و گفت: افراد و جریان‌هایی که پیروزی و موفقیت نظام اسلامی در بخش‌های مختلف برای آنان دارای اهمیت است، باید برای تجلی بیشتر انسجام ملی تلاش کنند.</p>
      <p>محمود قاسم نژاد در جلسه شورای اطلاع‌رسانی استان گیلان، به اهداف این شورا در جهت تبیین و انعکاس صحیح خدمات و اقدامات صورت گرفته نظام و دولت اشاره و بیان کرد: مردم فهیم ایران در مقاطع مختلف چهار دهه پس از پیروزی انقلاب شکوهمند اسلامی همچون جنگ تحمیلی، دستیابی به انرژی صلح آمیز هسته‌ای و تقویت توان بازدارندگی در مقابل دشمنان، ثابت کرده اند که همواره پایبند آرمان‌های اصیل نظام هستند.</p>
      <p>وی با تاکید بر تبیین ضرورت اجرای طرح سهمیه‌بندی و اصلاح نرخ سوخت در کشور برای مردم از سوی صدا و سیما و رسانه‌ها، اظهار کرد: موضوعاتی همچون افزایش میزان مصرف، تحریم‌های ناجوانمردانه، قاچاق و یکسان بودن نرخ برای تمامی سطوح جامعه منجر به تصمیم قوای سه گانه کشور بر اجرای طرح سهمیه‌بندی و اصلاح نرخ سوخت شد که باید به خوبی در تریبون‌ها و برنامه‌های گفتگومحور رسانه ها بیان شود.</p>
      <p>معاون سیاسی، امنیتی و اجتماعی استاندار گیلان با اشاره به اینکه در جریانات اخیر با کمترین تبعات و آسیب در استان مواجه بودیم، گفت: نگاه مدیران استان در تصمیم‌گیری‌ها بر مبنای وحدت، انسجام و وفاق بود و سابقه فرهنگی، بصیرت و بینش صحیح مردم گیلان نیز، نقش اثرگذاری بر وجود آرامش در این استان داشته و دارد.</p>
      <p>رئیس شورای اطلاع‌رسانی گیلان با بیان اینکه وجود همگرایی در میان مسئولان و نیز اندیشه‌ها، جریان‌ها و سلایق مختلف در جامعه به ایجاد آرامش در کشور منتهی می‌شود، افزود: نتایج و اثرات ارزشمند وجود امنیت و آرامش در کشور و استان، به خود مردم می‌رسد.</p>
      <p>وی با اشاره به اینکه معاندان نظام جمهوری اسلامی همواره درصدد برجسته سازی کاستی ها و پیوند آن به موضوعات دیگر هستند، گفت: باید با روایتگری مطلوب و فراگیر، انزجار مردم نسبت به دشمنان و استکبار جهانی گفته و عادی بودن جریان زندگی شهروندان در کشور، به خوبی به تصویر کشیده شود.</p>
      <p>قاسم نژاد بر ضرورت تقویت تلاش در جهت خدمت‌رسانی به مردم در راستای جلوگیری از ایجاد یاس و ناامیدی در جامعه تاکید و تصریح کرد: نباید با اقدامات سطحی نگرانه، موجبات تشویش اذهان مردم و دغدغه و نگرانی برای آنان فراهم آید.</p>
      <p>معاون سیاسی و امنیتی استاندار گیلان با بیان اینکه انتخابات مشروعیت نظام جمهوری اسلامی را تضمین می‌کند، متذکر شد: حضور حداکثری مردم در انتخابات پشتوانه محکمی برای تقویت نظام، رهبری، دولت و تیم دیپلماسی در بیان مواضع استکبارستیزانه است.</p>
      <p>رئیس شورای اطلاع‌رسانی گیلان به نقش تعیین کننده انتخابات در سرنوشت کشور اشاره و اضافه کرد: امیدواریم مردم با شور و نشاط همیشگی خود، موجب رونق فضای انتخابات و مشارکت حداکثری آحاد جامعه پای صندوق های رای شوند.</p>
      <p>قاسم نژاد همچنین به اجرای پرنشاط برنامه‌های روز دانشجو در دانشگاه‌های استان اشاره کرد و گفت: ۱۶ آذر همواره به عنوان نماد استکبارستیزی، آزادی خواهی و استقلال در تقویم کشورمان به ثبت رسیده است.</p>
      <p>انتهای پیام</p>
    </article>
  </body>
</html>