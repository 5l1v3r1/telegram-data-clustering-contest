<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813283/%DA%A9%D8%A7%D8%B8%D9%85%DB%8C-%D8%AF%D9%88%D9%84%D8%AA-%DA%AF%D8%B2%D8%A7%D8%B1%D8%B4%DB%8C-%D8%B4%D9%81%D8%A7%D9%81-%D8%AF%D8%B1%D8%A8%D8%A7%D8%B1%D9%87-%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%A8%D9%87-%D9%85%D8%AC%D9%84%D8%B3-%D9%88-%D9%85%D8%B1%D8%AF%D9%85-%D8%A7%D8%B1%D8%A7%D8%A6%D9%87"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:26:25+00:00"/>
    <meta property="og:title" content="کاظمی: دولت گزارشی شفاف درباره کمک معیشتی به مجلس و مردم ارائه کند"/>
    <meta property="og:description" content="نماینده مردم پلدختر و معمولان در مجلس شورای اسلامی با استناد به بررسی‌های شخصی خود در حوزه انتخابیه گفت: به نظر نمی ‌رسد کمک معیشتی دولت به 60 میلیون ایرانی رسیده باشد. دولت گزارشی شفاف به مردم و مجلس ارائه کند."/>
  </head>
  <body>
    <article>
      <h1>کاظمی: دولت گزارشی شفاف درباره کمک معیشتی به مجلس و مردم ارائه کند</h1>
      <address><time datetime="2019-12-09T09:26:25+00:00">09 Dec 2019, 09:26</time> by <a rel="author">عرفان حاجی‌پروانه</a></address>
      <p>نماینده مردم پلدختر و معمولان در مجلس شورای اسلامی با استناد به بررسی‌های شخصی خود در حوزه انتخابیه گفت: به نظر نمی ‌رسد کمک معیشتی دولت به 60 میلیون ایرانی رسیده باشد. دولت گزارشی شفاف به مردم و مجلس ارائه کند.</p>
      <p>به گزارش ایسنا، سید حمیدرضا کاظمی در جلسه علنی امروز (دوشنبه) مجلس شورای اسلامی  در نطق میان دستور خود گفت: از مردم پلدختر تشکر می‌کنم که در اغتشاشات اخیر با صبر مثل همیشه بصیرت داشتند و در صحنه‌های انقلابی حضور پیدا کرده و تخریب اموال عمومی را محکوم کردند.</p>
      <p>نماینده مردم پلدختر و معمولان در مجلس شورای اسلامی  تاکید کرد: به نظر نمی‌رسد این گونه باشد که کمک معیشتی دولت به 60 میلیون ایرانی رسیده باشد؛ اینجانب با بررسی در حوزه انتخابیه به این نتیجه‌ای که دولت اعلام کرده نرسیده‌ام انتظار می‌رود دولت گزارشی شفاف به مجلس و مردم ارائه کند تا گروه‌های هدف این طرح مشخص شوند.</p>
      <p>کاظمی با اشاره به سیل فروردین 98 و سیلاب‌های اخیر در حوزه انتخابیه گفت: خسارت به مزارع، باغ‌ها ، تجهیزات شش هزار و 80  کشاورز و زیر ساخت‌های کشاورزی وارد شده است که با گذشت حدود 9 ماه بخش عمده این خسارات پرداخت نشده است برای زمین‌های کشاورزی و تجهیزات کشاورزان هم هیچ گونه اقدامی صورت نگرفته است. انتظار می‌رود هر چه سریعتر وضعیت کشاورزان و زمین‌های کشاورزی سامان پیدا کند.</p>
      <p>وی با اشاره به تخریب صنایع و راه‌ها در سیلاب‌های اخیر خطاب به وزاری مربوطه گفت: سیل باعث از بین رفتن بخش‌های زیادی از راه‌ها و پل‌های خرم آباد شده است؛ همچنین در سیل فروردین 98 بیش از 800 خودرو و 900 واحد صنفی آسیب دیدند. پس از گذشت 9 ماه از سیل هیچ کمکی به اصناف، صاحبان خودرو و ترمیم و بازسازی راه‌های روستاییان انجام نشده است. با توجه به رسیدن فصل سرما و بارندگی درخواست می‌کنم که هر چه سریعتر مشکلات خانه‌ها و جاده‌های تخریب شده را حل کنید.</p>
      <p>انتهای پیام</p>
    </article>
  </body>
</html>