<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746029"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T09:05:00+00:00"/>
    <meta property="og:title" content="ร้านค้าโวย&quot;กฎหมายซองบุหรี่แบบเรียบ&quot; วุ่นวาย-ไม่มีผล!"/>
    <meta property="og:description" content="เริ่มอย่างเป็นทางการแล้ว... การบังคับใช้กฎหมายซองบุหรี่แบบเรียบ เผยร้านค้าส่วนใหญ่ไม่เห็นด้วย เพราะนอกจากไม่ลดปริมาณผูสูบบุหรี่ลงแล้ว ยังสร้างความยุ่งยากให้กับร้านค้า ด้านผู้สูบบุหรี่ลั่นซองไม่ผลอยู่แล้ว"/>
  </head>
  <body>
    <article>
      <h1>ร้านค้าโวย"กฎหมายซองบุหรี่แบบเรียบ" วุ่นวาย-ไม่มีผล!</h1>
      <address>
        <time datetime="2019-12-09T09:05:00+00:00">09 Dec 2019, 09:05</time>
      </address>
      <p>
        <b>เริ่มอย่างเป็นทางการแล้ว... การบังคับใช้กฎหมายซองบุหรี่แบบเรียบ เผยร้านค้าส่วนใหญ่ไม่เห็นด้วย เพราะนอกจากไม่ลดปริมาณผูสูบบุหรี่ลงแล้ว ยังสร้างความยุ่งยากให้กับร้านค้า ด้านผู้สูบบุหรี่ลั่นซองไม่ผลอยู่แล้ว</b>
      </p>
      <p>จากกรณีที่กรมควบคุมโรค(คร.) กระทรวงสาธารณสุข(สธ.) แจ้งเรื่องการบังคับใช้กฎหมายซองบุหรี่แบบเรียบ ที่กล่าวว่าผู้ประกอบการร้านค้าปลีกต่างๆ ต้องปรับเปลี่ยนเป็นซองบุหรี่แบบเรียบตามที่กฎหมายกำหนดเท่านั้น โดยมีผลบังคับใช้ตั้งแต่วันนี้ (9 ธ.ค.) เป็นต้นไป</p>
      <figure>
        <img src="https://www.dailynews.co.th/admin/upload/20191209/news_AQWQJxEjsC162355_533.jpg?v=20191209184?v=4108"/>
      </figure>
      <p>เมื่อวันที่ 9 ธ.ค. ผู้สื่อข่าว <b>“เดลินิวส์ออนไลน์”</b> รายงานว่า จากการลงพื้นที่สำรวจร้านค้าและผู้บริโภคถึงผลกระทบการปรับเปลี่ยนกฎหมายเรื่องซองบุหรี่แบบเรียบ โดยเจ้าของร้านค้า เผยว่า เรื่องสีซองที่มีผลต่อการดึงดูดในการสูบบุหรี่ ส่วนตัวมองว่าไม่เกี่ยวข้องเลย เป็นการแก้ปัญหาไม่ถูกจุด เพราะคนที่สูบบุหรี่จริงๆ ไม่มานั่งดูว่าบุหรี่ตัวนี้สีสวย ส่วนใหญ่ก็สูบกันอยู่แล้ว ซึ่งมองว่าเป็นการสร้างความยุ่งยากให้ร้านค้ามากกว่า ยิ่งในการปรับบุหรี่แบบเก่าที่ยังขายไม่หมด บางร้านที่ขายช้าจริงๆก็ปรับตัวไม่ทัน แค่ 1 ปีเองกว่าตัวแทนจำหน่ายจะขายของเก่าหมดก็ต้องใช้เวลานานกว่าที่รัฐกำหนดอยู่แล้ว อยากให้ยืดเวลาออกไปด้วยซ้ำ ส่วนยอดขายไม่มีผลอะไร ลูกค้าก็ไม่ได้ลดลงเลย กฎหมายดังกล่าวไม่ได้ส่งผลให้เห็นเลยว่าจำนวนคนสูบบุหรี่ลดลง</p>
      <figure>
        <img src="https://www.dailynews.co.th/admin/upload/20191209/news_AWItvfmNkK162355_533.jpg?v=20191209184?v=6588"/>
      </figure>
      <p>ด้านร้านค้าอีกราย เผยว่า ผู้ที่สูบก็ไม่ได้สังเกตที่ซองอยู่แล้วว่าซองมีการเปลี่ยนแปลง ซึ่งจำนวนลูกค้าที่มาซื้อบุหรี่ก็มีจำนวนเท่าเดิม ไม่มีการลดลงแต่อย่างใด ส่วนมากจะเปลี่ยนยี่ห้อสูบมากกว่า คนที่เคยสูบอยู่ต่อให้เปลี่ยนแพ็คเกจหรือรูปทรงเขาก็ยังสูบเหมือนเดิม สำหรับผลกระทบต่อร้านไม่มี ยังขายได้เหมือนเดิม อาจจะลำบากเวลาหยิบเพราะแต่ละยี่ห้อมีสีที่คล้ายคลึง และไม่น่าจะทำให้คนลดการสูบบุหรี่ลง ส่วนตัวมองว่าน่าจะปรับราคาขึ้นถึงจะสามารถลดได้ หรือถ้ามีการโปรโมทอย่างจริงจังอาจจะมีผลสำหรับผู้ที่สูบใหม่ๆ แต่สำหรับผู่ที่สูบอยู่แล้วคงไม่มีผลอะไร</p>
      <figure>
        <img src="https://www.dailynews.co.th/admin/upload/20191209/news_gtwoUnFAjh181525_533.jpg?v=20191209184?v=5734"/>
      </figure>
      <p>ในส่วนของผู้ที่สูบบุหรี่ เผยว่า การปรับเปลี่ยนซองบุหรี่ไม่มีผลอะไร เพราะคนที่สูบก็สูบอยู่แล้ว สำหรับผู้สูบรายใหม่ก็ไม่คิดว่าจะมีผล เพราะคนที่สูบส่วนมากจะสูบตามเพื่อน อยากลองกันอยู่แล้ว คงจะไม่มานั่งสังเกตซองกัน แต่การจะสูบหรือไม่สูบน่าจะที่ราคามากกว่า</p>
      <figure>
        <iframe src="https://www.youtube.com/embed/WNJS43TZfxA" width="640" height="360" data-service="Youtube" scrolling="no"/>
      </figure>
      <p>ทั้งนี้เรื่องการบังคับใช้กฎหมายซองบุหรี่แบบเรียบ หากพบร้านค้าที่ยังขายบุหรี่ซองรูปแบบเก่า จะมีความผิดฐานขายผลิตภัณฑ์ยาสูบที่มิได้จัดให้มีหีบห่อตามที่กฎหมายกำหนด โดยต้องระวางโทษปรับไม่เกิน 40,000 บาท ตามมาตรา 38 พระราชบัญญัติควบคุมผลิตภัณฑ์ยาสูบ พ.ศ. 2560 ..<br/><br/> </p>
    </article>
  </body>
</html>