<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T09:55:14+00:00"/>
    <meta property="og:title" content="Εκλογές στη Βρετανία: Διψήφιο προβάδισμα για Τζόνσον δείχνουν οι δημοσκοπήσεις"/>
    <meta property="og:description" content="Και μ’ αυτόν τον αέρα των δημοσκοπήσεων ο Τζόνσον συνεχίζει την προεκλογική καμπάνια στην Αγγλία και την Ουαλία στην τελική ευθεία προς τις κάλπες"/>
  </head>
  <body>
    <article>
      <h1>Εκλογές στη Βρετανία: Διψήφιο προβάδισμα για Τζόνσον δείχνουν οι δημοσκοπήσεις</h1>
      <h2>Και μ’ αυτόν τον αέρα των δημοσκοπήσεων ο Τζόνσον συνεχίζει την προεκλογική καμπάνια στην Αγγλία και την Ουαλία στην τελική ευθεία προς τις κάλπες</h2>
      <address><time datetime="2019-12-09T09:55:14+00:00">09 Dec 2019, 09:55</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">Facebook 0</a>
        </li>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">Twitter</a>
        </li>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">LinkedIn</a>
        </li>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">Περισσότερα</a>
        </li>
      </ul>
      <p>Μπορεί τα αποτελέσματα των δημοσκοπήσεων ενόψει των κρίσιμων εκλογών της ερχόμενης Πέμπτης στη Βρετανία να ποικίλουν, αλλά όλες συμφωνούν σε ένα πράγμα: ότι ο Μπόρις Τζόνσον και οι Συντηρητικοί έχουν σαφές προβάδισμα.</p>
      <p>Και μ’ αυτόν τον αέρα των δημοσκοπήσεων ο Τζόνσον συνεχίζει την προεκλογική καμπάνια στην Αγγλία και την Ουαλία στην τελική ευθεία προς τις κάλπες καλώντας τους ψηφοφόρους να του δώσουν ικανή πλειοψηφία για να ολοκληρώσει το Brexit. Για τους Εργατικούς του Τζέρεμι Κόρμπιν την ίδια ώρα το στοίχημα είναι να ξαναφέρουν στο μαντρί τους ψηφοφόρους τους, να δελεάσουν νέους και να αποδείξουν λάθος -όπως και στις εκλογές του 2017 – τα δυσοίωνα προγνωστικά.</p>
      <h3>Τζόνσον: «Μόνον εγώ μπορώ να ολοκληρώσω το Brexit»</h3>
      <p>Ο Μπόρις Τζόνσον ευελπιστεί να διατηρήσει το διψήφιο προβάδισμα που του δίνουν ορισμένες δημοσκοπήσεις καλώντας τους Τόρηδες και τους οπαδούς τους να μην ενδώσουν στον εφησυχασμό κι επιστρέφοντας στο βασικό μήνυμα της εκστρατείας του, ότι «μόνον αυτός μπορεί να φέρει σε πέρας το Brexit» ώστε να ψηφίσει η Βουλή για την αποχώρηση της Βρετανίας από την ΕΕ μέχρι τις 31 Ιανουαρίου.</p>
      <p>Αν και υπάρχουν κάποιες ενδείξεις ότι οι Εργατικοί του Κόρμπιν ψαλιδίζουν τη διαφορά, το προβάδισμα των Τόρηδων είναι αρκετό για να τους κρατήσει στην εξουσία, σημειώνουν εκλογολόγοι. «Ουδείς, βέβαια, μπορεί να αποκλείσει τις εκπλήξεις, μετά από εκείνη του 2017, αλλά ο Τζόνσον βαδίζει ολοταχώς προς τη νίκη. Υπάρχουν αποκλίσεις στις σφυγμομετρήσεις, αλλά μεταξύ εκείνων που προβλέπουν μεγάλη πλειοψηφία για τον Τζόνσον, εκείνων που κάνουν λόγο για μέτρια και εκείνων που προβλέπουν οριακή πλειοψηφία», λέει ο Άντονι Γουέλς της YouGov.</p>
      <p>Ανατροπή των δεδομένων θα μπορούσε να προκαλέσει μια σύμπραξη των πολέμιων του Brexit, με στόχο να πείσουν τους ψηφοφόρους τους να ψηφίσουν σε περιφέρειες – κλειδιά εκείνους που συγκεντρώνουν τις περισσότερες πιθανότητες να νικήσουν τους υποψηφίους του Τζόνσον, αλλά όπως σημειώνουν πολιτικοί παρατηρητές, όταν η αναμέτρηση είναι οριακή δεν είναι πάντα σαφές ποιο κόμμα βρίσκεται πιο κοντά στη νίκη…</p>
      <h3>Οι Εργατικοί του Κόρμπιν ελπίζουν σε ανατροπή</h3>
      <p>Αλλά και οι Εργατικοί επιστρέφουν στο βασικό τους μήνυμα, τη βελτίωση της ζωής των ψηφοφόρων, υποσχόμενοι μεταξύ άλλων να αυξήσουν τα έσοδά τους και να επιστρέψουν την εξουσία στα χέρια τους με αύξηση των κρατικών δαπανών και τη συγκρότηση νέων οργάνων που θα αναζωογονήσουν την επαρχία, εκτός της πρωτεύουσας.</p>
      <p>Οι Εργατικοί υποσχέθηκαν ακόμη δωρεάν περίθαλψη για όλους τους ηλικιωμένους, ένα μείζον πρόβλημα στη Βρετανία, στο οποίο δυσκολεύονται να βρουν απαντήσεις τα κόμματα καθώς αυξάνεται το κόστος της φροντίδας ενός γηράσκοντος πληθυσμού. Αλλά προς το παρόν η απήχηση των προεκλογικών τους δεσμεύσεων δεν είναι αυτή που θα περίμεναν – όπως αποτυπώνεται στις σφυγμομετρήσεις – καθώς φαίνεται ότι είχε ιδιαίτερα αρνητικό αντίκτυπο η άνοδος αντισημιτικών απόψεων στο κόμμα υπό την ηγεσία του Τζέρεμι Κόρμπιν.</p>
      <p>Και τα προβλήματα για τον ηγέτη των Εργατικών δεν τελειώνουν εκεί. Οι Φιλελεύθεροι, που πασχίζουν να περιορίσουν τη ζημιά από τη δέσμευσή τους να ακυρώσουν το Brexit -κάτι που οι επικριτές θεωρούν αντιδημοκρατικό μετά το δημοψήφισμα του 2016 – λένε τώρα ότι έχουν έτοιμο νομοσχέδιο για νέο δημοψήφισμα και δηλώνουν έτοιμοι να βοηθήσουν τους Εργατικούς να αναλάβουν την εξουσία, αν δεν προκύψει ξεκάθαρο αποτέλεσμα από την κάλπη, αλλά υπό έναν όρο, όπως ξεκαθάρισε η επικεφαλής τους, Τζο Σουίνσον: να μην αναλάβει την πρωθυπουργία ο Κόρμπιν…</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">Facebook 0</a>
        </li>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">Twitter</a>
        </li>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">LinkedIn</a>
        </li>
        <li>
          <a href="https://www.eleftherostypos.gr/diethni/498231-ekloges-sti-bretania-dipsifio-probadisma-gia-tzonson-deixnoyn-oi-dimoskopiseis/#">Περισσότερα</a>
        </li>
      </ul>
    </article>
  </body>
</html>