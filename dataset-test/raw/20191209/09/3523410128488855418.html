<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644349/%D8%A7%D8%B2-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%D8%B1%D9%88%D9%BE%D8%A7-%D9%86%D8%A7%D8%B1%D8%A7%D8%B6%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T09:56:00+00:00"/>
    <meta property="og:title" content="از اجرای تعهدات برجامی اروپا ناراضی هستیم"/>
    <meta property="og:description" content="وزیر امور خارجه ایران با بیان اینکه از میزان تعهد اتحادیه اروپا به اجرای برجام ناراضی هستیم، پیوستن 6 کشور اروپایی به اینستکس را مثبت خواند ..."/>
  </head>
  <body>
    <article>
      <h1>
        <a href="https://www.bultannews.com/fa/news/644349/%D8%A7%D8%B2-%D8%A7%D8%AC%D8%B1%D8%A7%DB%8C-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%D8%B1%D9%88%D9%BE%D8%A7-%D9%86%D8%A7%D8%B1%D8%A7%D8%B6%DB%8C-%D9%87%D8%B3%D8%AA%DB%8C%D9%85">از اجرای تعهدات برجامی اروپا ناراضی هستیم</a>
      </h1>
      <h2>وزیر امور خارجه ایران با بیان اینکه از میزان تعهد اتحادیه اروپا به اجرای برجام ناراضی هستیم، پیوستن 6 کشور اروپایی به اینستکس را مثبت خواند ...</h2>
      <address><time datetime="2019-12-09T09:56:00+00:00">09 Dec 2019, 09:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محمدجواد ظریف وزیر امور خارجه کشورمان بامداد امروز (دوشنبه) در بدو ورود به استانبول برای شرکت در هشتمین کنفرانس «قلب آسیا» در ارزیابی از نشست کمیسیون مشترک برجام در وین در روز جمعه گفت: ما حتما از میزان تعهد اتحادیه اروپا و کشورهای عضو آن به اجرای برجام ناراضی هستیم، این موضوع در جلسه اخیر کمیسیون مشترک برجام در وین به صورت واضح از سوی ایران و روسیه و چین با صراحت و هماهنگی قابل توجهی از سوی سه کشور مطرح شد.</p>
      <p>وی افزود: درباره ضرورت اجرای واقعی تعهدات برجامی توسط دیگران و اینکه ایران این آمادگی را همواره داشته که در صورت اجرای تعهدات دیگران، اقدامات مبتنی بر ماده 36 خود را متوقف کند هم در جلسه مطرح شده است.</p>
      <p>*اینستکس باید عملیاتی شود</p>
      <p>وزیر خارجه اقدام جدید در پیوستن 6 کشور عضو اتحادیه اروپا به اینستکس اقدام مثبتی خواند و یادآور شد: ولی آنچه لازم است شاهد آن باشیم عملیاتی شدن اینستکس است که با امضای تفاهمنامه بین طرف ایرانی و طرف اروپایی اینستکس احتمال اینکه این مکانیسم به اجرا تبدیل شود، در آینده وجود دارد.</p>
      <p>*ضرورت نقش فعال‌تر کشورهای همسایه و همجوار در روند صلح و بازسازی افغانستان</p>
      <p>ظریف درباره سفرش به ترکیه برای شرکت در هشتمین کنفرانس قلب آسیا درباره افغانستان گفت: روابط ما با همسایگان ویژه است و بیشترین سفرها را از ابتدای مسؤولیت به همسایگان داشتیم و روسیه و ترکیه در بین همسایگان بیشترین تعداد را دارند.</p>
      <p>وزیر خارجه اضافه کرد: ابتکار قلب آسیا یا ابتکار استانبول برای هماهنگی همکاری‌های منطقه‌ای با افغانستان به منظور ایجاد ثبات و امنیت در افغانستان و توسعه همه جانبه شکل گرفته است.</p>
      <p>وی با بیان اینکه کشورهای مختلف مسؤولیت‌های مختلفی برعهده داشتند و مسؤولیت جمهوری اسلامی بحث آموزش در افغانستان بوده است، اظهار داشت: در شرایط کنونی وضعیت افغانستان با توجه به انتخابات ریاست جمهوری و تحولات مربوط به مذاکرات صلح شرایط ویژه‌ای است و ضرورت دارد مخصوصا کشورهای منطقه و کشورهایی که در مجاورت افغانستان هستند نقش فعال‌تری را در روند صلح و بازسازی افغانستان ایفا کنند و این اجلاس فرصت خوبی برای کشورهای مختلف است که در این زمینه‌ها و در حوزه‌هایی که می‌توانند به افغانستان کمک کنند و در کمک به روند صلح در افغانستان بحث کنند.</p>
      <p>رئیس دستگاه دیپلماسی همچنین عنوان کرد که در حاشیه این نشست امکان دیدارهای دوجانبه با کشورهای مختلف حاضر وجود دارد.</p>
      <p>به گزارش فارس، هشتمین کنفرانس وزرای خارجه «قلب آسیا» یا روند آستانه امروز (دوشنبه) با موضوع «صلح، همکاری و رفاه» در استانبول و با حضور 14 کشور عضو برگزار می‌شود.(اینجا بخوانید)</p>
      <p>در کنفرانس قلب آسیا که به پیشنهاد افغانستان و ترکیه و با تمرکز بر امنیت در افغانستان و کشورهای منطقه قلب آسیا تشکیل شده ۱۴ کشور آذربایجان، چین، هند، ایران، قزاقستان، قرقیزستان، روسیه، عربستان سعودی، تاجیکستان، ترکمنستان، امارات متحده عربی و پاکستان به همراه افغانستان و ترکیه عضو هستند.</p>
    </article>
  </body>
</html>