<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/251974/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T09:32:18+00:00"/>
    <meta property="og:title" content="‘CP Fresh Mart มาเก็บ’ ชวนคนไทย ‘แยกขยะ แลกไข่ไก่’ สร้างพฤติกรรมรักษ์โลก"/>
    <meta property="og:description" content="ซีพี เฟรชมาร์ท ธุรกิจร้านค้าปลีกของ บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ ชวนผู้บริโภคร่วมโครงการ “CP Fresh Mart มาเก็บ” ช่วยกันนำขยะมาคัดแยก แลกไข่ไก่ สร้างพฤติกรรมที่เป็นมิตรต่อสิ่งแวดล้อม พร้อมเดินหน้างดแจกถุงพลาสติกหูหิ้วตั้งแต่วันที่ 1 มกราคม 2563 เป็นต้นไป เพื่อลดปริมาณขยะพลาสติกอย่างยั่งยืน"/>
  </head>
  <body>
    <article>
      <h1>‘CP Fresh Mart มาเก็บ’ ชวนคนไทย ‘แยกขยะ แลกไข่ไก่’ สร้างพฤติกรรมรักษ์โลก</h1>
      <address><time datetime="2019-12-09T09:32:18+00:00">09 Dec 2019, 09:32</time> by <a rel="author" href="https://www.thebangkokinsight.com/author/customernews/" target="_blank">The Bangkok Insight Editorial Team</a></address>
      <p>ซีพี เฟรชมาร์ท ธุรกิจร้านค้าปลีกของ บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ ชวนผู้บริโภคร่วมโครงการ “CP Fresh Mart มาเก็บ” ช่วยกันนำขยะมาคัดแยก แลกไข่ไก่ สร้างพฤติกรรมที่เป็นมิตรต่อสิ่งแวดล้อม พร้อมเดินหน้างดแจกถุงพลาสติกหูหิ้วตั้งแต่วันที่ 1 มกราคม 2563 เป็นต้นไป เพื่อลดปริมาณขยะพลาสติกอย่างยั่งยืน</p>
      <figure>
        <img src="https://www.thebangkokinsight.com/wp-content/uploads/2019/12/S__37855243.jpg"/>
        <figcaption>ชัยยุทธ ทิพย์สุวรรณพร</figcaption>
      </figure>
      <p>นายชัยยุทธ ทิพย์สุวรรณพร รองกรรมการผู้จัดการอาวุโสซีพีเอฟ กล่าวว่า ซีพี เฟรชมาร์ท ได้ร่วมแสดงจุดยืนในการจัดการปัญหาขยะพลาสติกร่วมกับทุกภาคส่วน ประกาศงดแจกถุงพลาสติกหูหิ้วพร้อมกันทั่วประเทศ ในวันที่ 1 มกราคม 2563 เป็นต้นไป</p>
      <figure>
        <img src="https://www.thebangkokinsight.com/wp-content/uploads/2019/12/freshmart-Gepp.jpg"/>
      </figure>
      <p>พร้อมดำเนินกิจกรรมร่วมลดขยะพลาสติกในหลายรูปแบบมาอย่างต่อเนื่อง โดยมุ่งเน้นให้ร้านค้าของซีพี เฟรชมาร์ททั้งหมด กว่า 400 สาขาทั่วประเทศ ลดการสร้างขยะพลาสติกภายในร้าน กระตุ้นให้ลูกค้ามีส่วนร่วมลดขยะพลาสติกโดยเริ่มจากการใช้ถุงผ้า พร้อมทั้งดำเนินโครงการ “CP Fresh Mart มาเก็บ” จับมือกับชุมชนช่วยกันลดขยะพลาสติกอย่างยั่งยืน ตอบรับนโยบายของรัฐบาลการจัดการขยะพลาสติกปี 2561-2573</p>
      <figure>
        <img src="https://www.thebangkokinsight.com/wp-content/uploads/2019/12/pic2.jpg"/>
      </figure>
      <p>ซีพี เฟรชมาร์ท ร่วมกับ บริษัท GEPP สตาร์ทอัพสัญชาติไทยที่เชี่ยวชาญในการทำระบบจัดการขยะ ริเริ่มโครงการ “CP Fresh Mart มาเก็บ” ตั้งแต่เดือนตุลาคม 2562 ที่ผ่านมา โดยมีเป้าหมายสร้างชุมชนต้นแบบในการรีไซเคิลขยะ โดยส่งเสริมให้ชุมชนรอบๆ ร้านซีพี เฟรชมาร์ทมีส่วนร่วมในการคัดแยกขยะอย่างถูกวิธี โดยให้ลูกค้านำขยะที่เข้าร่วมโครงการ 50 ชิ้น ไปแสดงต่อพนักงานที่สาขา แล้วคัดแยกประเภทขยะให้ถูกต้อง จะได้รับไข่ไก่สด 10 ฟอง</p>
      <p>กิจกรรมนี้ เริ่มนำร่องที่ ซีพี เฟรชมาร์ทสาขาเย็นจิตร , สาธร11 และ สาธรคอนโด กิจกรรมจะจัดขึ้นทุกวันพุธ ระหว่าง 13.00 – 16.00 น. และมีแผนที่จะขยายการดำเนินกิจกรรมกับสาขาอื่นๆ ต่อไป</p>
      <figure>
        <img src="https://www.thebangkokinsight.com/wp-content/uploads/2019/12/%E0%B8%8B%E0%B8%B5%E0%B8%9E%E0%B8%B5-%E0%B9%80%E0%B8%9F%E0%B8%A3%E0%B8%8A%E0%B8%A1%E0%B8%B2%E0%B8%A3%E0%B9%8C%E0%B8%97%E0%B8%A1%E0%B8%B2%E0%B9%80%E0%B8%81%E0%B9%87%E0%B8%9A.jpg"/>
      </figure>
      <p>“กิจกรรม “CP Fresh Mart มาเก็บ” ได้รับการตอบรับเป็นอย่างดีจากชุมชน โดยซีพี เฟรชมาร์ทได้ให้ความรู้ในการคัดแยกและจัดการวัสดุรีไซเคิล แก่ชุมชน มีประชาชนนำขยะรีไซเคิลมาร่วมแลกไข่ไก่อย่างต่อเนื่อง ซึ่ง GEPP จะนำขยะที่รวบรวมได้เข้าสู่กระบวนการรีไซเคิลอย่างถูกต้องต่อไป นับว่าเป็นจุดเริ่มต้นที่ดีสู่การสร้างชุมชนรีไซเคิลโดยจากจุดเล็กๆ ก่อน” นายชัยยุทธกล่าว</p>
      <figure>
        <img src="https://www.thebangkokinsight.com/wp-content/uploads/2019/12/%E0%B8%8B%E0%B8%B5%E0%B8%9E%E0%B8%B5-%E0%B9%80%E0%B8%9F%E0%B8%A3%E0%B8%8A%E0%B8%A1%E0%B8%B2%E0%B8%A3%E0%B9%8C%E0%B8%97-%E0%B8%A1%E0%B8%B2%E0%B9%80%E0%B8%81%E0%B9%87%E0%B8%9A-2.jpg"/>
      </figure>
      <p>นอกจากนี้ ตลอดทั้งปี ซีพี เฟรชมาร์ท ได้จัดแคมเปญ “ชวนช้อป! พกกระเป๋า ไม่เอาถุง” เชิญชวนลูกค้าทุกสาขา และไม่รับถุงพลาสติก ซึ่งประกอบด้วยกิจกรรมต่างๆ เช่น งดแจกถุงพลาสติกทุกวันพุธ ตลอดทั้งปี “ซื้อของน้อย ไม่รับถุง” เพื่อรับสิทธิ์แลกซื้อกระเป๋าเก็บความเย็นในราคาพิเศษ ในระหว่างเดือนมกราคมถึงกุมภาพันธ์ รวมถึง สร้างการมีส่วนร่วมกับชุมชน ด้วยการเปิดจุดรับขวดพลาสติกและขยะรีไซเคิลที่ร้านก่อนนำไปขาย เพื่อนำเงินรายได้กลับสู่ชุมชน ซึ่งขณะนี้ นำร่องดำเนินกิจกรรมที่ร้านซีพีเฟรชมาร์ท 10 สาขาในเขตกรุงเทพและปริมณฑล</p>
      <figure>
        <img src="https://www.thebangkokinsight.com/wp-content/uploads/2019/12/75220669_2759522984105695_1622209907908411392_o.jpg"/>
      </figure>
      <p>โครงการจัดการปัญหาขยะพลาสติก สอดคล้องกับนโยบายบรรจุภัณฑ์ยั่งยืนของ ซีพีเอฟ ที่มีเป้าหมาย บรรจุภัณฑ์พลาสติกทั้งหมดจะต้องสามารถนำกลับมาใช้ซ้ำ (Reusable) ใช้ใหม่ (Recyclable) ผลิตเป็นสินค้าใหม่ได้ (Upcyclable) หรือสามารถย่อยสลายได้ (Compostable) และจะยกเลิกการใช้บรรจุภัณฑ์พลาสติกที่ก่อให้เกิดผลกระทบต่อสิ่งแวดล้อมหรือบรรจุภัณฑ์พลาสติกที่ไม่จำเป็นภายในปี 2568 สำหรับกิจการในประเทศไทย และปี 2573 สำหรับกิจการในต่างประเทศ</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F251974%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/247257/"/>
        <a href="https://www.thebangkokinsight.com/247249/"/>
        <a href="https://www.thebangkokinsight.com/246986/"/>
        <a href="https://www.thebangkokinsight.com/246598/"/>
      </related>
    </article>
  </body>
</html>