<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625599/%DA%86%D8%B1%D8%A7-%D8%A8%D8%A7%DB%8C%D8%AF-%D9%82%D8%A8%D9%84-%D9%88-%D8%A8%D8%B9%D8%AF-%D8%A7%D8%B2-%D8%AA%D9%85%D8%B1%DB%8C%D9%86%D8%A7%D8%AA-%D9%88%D8%B1%D8%B2%D8%B4%DB%8C-%DA%AF%D8%B1%D9%85-%D9%88-%D8%B3%D8%B1%D8%AF-%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:09:00+00:00"/>
    <meta property="og:title" content="چرا باید قبل و بعد از تمرینات ورزشی گرم و سرد کنیم؟"/>
    <meta property="og:description" content="به گفته یک کارشناس ارشد فیزیولوژی ورزشی گرم کردن و سرد کردن قبل و بعد از تمرینات ورزشی مانع از آسیب دیدگی ورزشکاران می‌شود."/>
  </head>
  <body>
    <article>
      <h1>چرا باید قبل و بعد از تمرینات ورزشی گرم و سرد کنیم؟</h1>
      <address>
        <time datetime="2019-12-09T09:09:00+00:00">09 Dec 2019, 09:09</time>
      </address>
      <p>
        <i>به گفته یک کارشناس ارشد فیزیولوژی ورزشی گرم کردن و سرد کردن قبل و بعد از تمرینات ورزشی مانع از آسیب دیدگی ورزشکاران می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روح الله فریادی گرم کردن، تمرینات اصلی و سرد کردن را سه اصل مهم در ورزش کردن دانست و گفت: برای شروع تمرین ورزشی در هررشته‌ای باید مقدمه‌ای تحت عنوان گرم کردن را پشت سر گذاشت و بعد وارد تمرینات اصلی شد.</p>
      <p>وی بابیان اینکه گرم کردن شامل دو مرحله عمومی و تخصصی است، اظهار کرد: مرحله عمومی گرم کردن در تمامی رشته‌های ورزشی یکسان است، اما رشته‌های ورزشی مختلف روش‌های متفاوتی را برای گرم کردن تخصصی دارند.</p>
      <p>مربی بدنسازی تیم ملی سپک تاکرای مردان ایران مدت زمان گرم کردن عمومی را بین 20 تا 30 دقیقه اعلام کرد و گفت: زمانی که یک ورزشکار می‌خواهد این مرحله را شروع کند، ابتدا بین 5 تا 10 دقیقه باید دویدن نرم داشته باشد و پس از آن 15 تا 20 دقیقه هم حرکات کششی را اجر کند و هر حرکت را هم حدود 10 ثانیه طول دهد.</p>
      <p>وی تاکید کرد: امروزه برخلاف گذشته ورزشکاران برای گرم کردن عمومی دیگر حرکات کششی استاتیک(ایستا) را کمتر انجام می‌دهند و بیشتر تاکیدشان روی حرکات کششی دینامیک(پویا) است.</p>
      <p>فریادی اضافه کرد: معمولا در رشته‌هایی مانند فوتبال که ورزشکار در تمرین بیشتر با حرکات پا سروکار دارد، شروع گرم کردن بدن باید از بالا تنه به سمت پاها باشد و در رشته‌هایی مانند برخی تمرینات بدنسازی که بیشتر با قسمت بالاتنه سروکار دارد، گرم کردن باید از سمت پایین تنه شروع شود.</p>
      <p>وی تصریح کرد: پس از گرم کردن عمومی، ورزشکاران باید به مدت 10 دقیقه گرم کردن تخصصی را انجام دهند که تمرینات این بخش بستگی به رشته ورزشکار حرکات مختلفی را در برمی‌گیرد.</p>
      <p>مربی بدنسازی تیم ملی هندبال نوجوانان ایران در ادامه تسریع اکسیژن رسانی و افزایش خون رسانی به عضلات، افزایش تدریجی دمای بدن، افزایش حالت ارتجاعی عضلات بدن و کاهش احتمال آسیب دیدگی حین تمرین، کاهش احتمال گرفتگی عضلات و آماده سازی ذهنی و روانی ورزشکار برای ورود به تمرینات اصلی را از مهمترین مزایای گرم کردن دانست.</p>
      <p>وی در ادامه بابیان اینکه پس از گرم کردن، تمرینات اصلی به مدت حدود 45 دقیقه تا یکساعت و نیم انجام می‌شود، گفت: مرحله پس از انجام تمرینات اصلی، مرحله سرد کردن است که نصف مدت زمان گرم کردن باید برای آن وقت گذاشت.</p>
      <p>فریادی تاکید کرد: برای ورود به مرحله سرد کردن، ورزشکاران باید ابتدا فشار و شدت تمریناتشان را به تدریج کم کنند و سپس وارد مرحله سرد کردن شوند که شامل پنج دقیقه دویدن و 10 دقیقه حرکات کششی است و هر حرکت هم حدود هفت تا هشت ثانیه باید طول بکشد.</p>
      <p>وی در ادامه بابیان اینکه برخی از تارهای ریز عضلات ورزشکاران در هنگام تمرین کردن پاره می‌شود، عنوان کرد: اگر ورزشکاران مرحله سرد کردن را به دقت انجام دهند، ترمیم این عضلات سرعت بیشتری پیدا می‌کند.</p>
      <p>این کارشناس ارشد فیزیولوژی ورزشی یادآور شد: عده‌ای از ورزشکاران در هنگام تمرین شدید دچار تهوع، سرگیجه، خواب آلودگی و ... می‌شوند که با انجام حرکات مرحله سرد کردن این حالات از بین می‌رود.</p>
      <p>وی اضافه کرد: کاهش تدریجی حرارت بدن، پائین آمدن سطح آدرنالین خون و از بین بردن دردهای عضلانی پس از تمرین از دیگر مزایای سرد کردن پس از انجام تمرینات پرفشار است.</p>
      <p>این مربی بدنساز در پایان یادآور شد: برای کودکان و ورزشکاران مبتدی مدت زمان گرم کردن می‌تواند به حدود 10 دقیقه و سرد کردن به هشت دقیقه نیز کاهش پیدا کند.</p>
    </article>
  </body>
</html>