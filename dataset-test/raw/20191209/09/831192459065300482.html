<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ekrixi-ifaisteioy-sti-nea-zilandia-stoys-pente-oi-nekroi-agonia-gia-toys-agnooymenoys/"/>
    <meta property="og:site_name" content="europost.gr"/>
    <meta property="article:published_time" content="2019-12-09T09:06:23+00:00"/>
    <meta property="og:title" content="Έκρηξη ηφαιστείου στη Νέα Ζηλανδία: Στους πέντε οι νεκροί – Αγωνία για τους αγνοουμένους"/>
    <meta property="og:description" content="Τουλάχιστον πέντε άνθρωποι έχασαν τη ζωή τους εξαιτίας της ηφαιστειακής έκρηξης στο νησί Γουάιτ, ανοικτά του Βόρειου Νησιού της Νέας Ζηλανδίας, σύμφωνα με τα τελευταία στοιχεία που μεταδίδει ο ιστότοπος New Zealand Herald. Οι Αρχές κινητοποιούν"/>
  </head>
  <body>
    <article>
      <h1>Έκρηξη ηφαιστείου στη Νέα Ζηλανδία: Στους πέντε οι νεκροί – Αγωνία για τους αγνοουμένους</h1>
      <address>
        <time datetime="2019-12-09T09:06:23+00:00">09 Dec 2019, 09:06</time>
      </address>
      <figure>
        <video src="https://epiplorama.com.gr/image/BedandBath_low.gif" autoplay="" loop=""/>
      </figure>
      <p>Τουλάχιστον πέντε άνθρωποι έχασαν τη ζωή τους εξαιτίας της ηφαιστειακής έκρηξης στο νησί Γουάιτ, ανοικτά του Βόρειου Νησιού της Νέας Ζηλανδίας, σύμφωνα με τα τελευταία στοιχεία που μεταδίδει ο ιστότοπος New Zealand Herald.</p>
      <p>Οι Αρχές κινητοποιούν μεγάλες δυνάμεις για τον εντοπισμό και τη διάσωση των αγνοουμένων και την προσφορά ιατρικής περίθαλψης στους τραυματίες, που αγγίζουν τους 18 με βάση τις τελευταίες ανακοινώσεις των αστυνομικών αρχών. Οι ίδιες ανακοινώσεις κάνουν λόγο για διψήφιο αριθμό ανθρώπων που παραμένουν παγιδευμένοι στο νησί.</p>
      <p>Όπως δήλωσε ο υποδιοικητής Τζον Τιμς, οι νεκροί είναι «διαφόρων εθνικοτήτων» και πρόκειται για πέντε από τα 23 άτομα που απομακρύνθηκαν από το νησί και υπέκυψαν στα τραύματά τους.<br/>Αξίζει να σημειωθεί ότι την ώρα της έκρηξης βρίσκονταν στο νησί πάνω από 20 πολίτες της Αυστραλίας, όπως μετέδωσε το Nine News.</p>
      <figure>
        <img src="https://europost.gr/wp-content/uploads/2019/12/newzealand-300x205.jpg"/>
      </figure>
      <p>Αρχικά η πρωθυπουργός Τζασίντα Αρντέρν είχε δηλώσει πως γύρω στους εκατό τουρίστες «βρίσκονταν πάνω στο νησί ή γύρω από αυτό», ανάμεσά τους και «κάποιοι η τύχη των οποίων αγνοείται», καθώς και για τραυματίες, εφιστώντας την προσοχή στο ότι προφανώς επρόκειτο «για μια κατάσταση που ακόμα εξελίσσεται» και διαβεβαιώνοντας πως «οι σκέψεις μας βρίσκονται στους ανθρώπους αυτούς». Η Αρντέρν διευκρίνισε ότι κάποιοι από τους τουρίστες είναι ξένοι που έκαναν περιήγηση στον εντυπωσιακό κρατήρα του ηφαιστείου Ουακατάνε, που αποτελεί μαγνήτη για τους επισκέπτες.</p>
      <p>Η αστυνομία ανέφερε αργότερα ότι την ώρα της ηφαιστειακής έκρηξης, στις 14:11 τοπική ώρα [03:11 ώρα Ελλάδας], πάνω ή κοντά στο ηφαίστειο βρίσκονταν περίπου πενήντα άνθρωποι, αριθμός αρκετά χαμηλότερος από αυτόν που είχε δώσει νωρίτερα η επικεφαλής της κυβέρνησης.</p>
      <figure>
        <iframe src="https://www.youtube.com/embed/bzTJAsvA1fE" width="696" height="392" data-service="Youtube" scrolling="no"/>
      </figure>
      <p>Η αστυνομία τόνισε ότι έως και πριν από λίγο αρκετοί άνθρωποι «βρίσκονταν ακόμα» πάνω στο νησί Γουάιτ, ενώ χαρακτήρισε «πολύ επικίνδυνη» μια επιχείρηση διάσωσης στο ηφαίστειο, από όπου υψώνεται μια πυκνή στήλη λευκής ηφαιστειακής τέφρας και καυτών αερίων.</p>
      <figure>
        <iframe data-src="https://twitter.com/sch/status/1203901108223168512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Σύμφωνα με την υπηρεσία ασθενοφόρων St. John της πόλης Ουακατάνε, περίπου πενήντα χιλιόμετρα από το ηφαιστειακό νησί, περίπου είκοσι άνθρωποι έχουν τραυματιστεί.</p>
      <p>Η εθνική υπηρεσία αντιμετώπισης εκτάκτων καταστάσεων της Νέας Ζηλανδίας τόνισε νωρίτερα ότι η ηφαιστειακή δραστηριότητα, παρότι θεωρείται από τους ειδικούς πως η έκρηξη ήταν μέτριας ισχύος, παραμένει εξαιρετικά επικίνδυνη, κυρίως για όσους βρίσκονται σε μικρή απόσταση από τον κρατήρα του ηφαιστείου, το μεγαλύτερο μέρος του οποίου βρίσκεται κάτω από τη θάλασσα.</p>
      <figure>
        <iframe data-src="https://twitter.com/AFP/status/1203897557732052992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Περίπου 10.000 τουρίστες επισκέπτονται κάθε χρόνο το νησί, μεγάλο μέρος του οποίου είναι ουσιαστικά ο κρατήρας του ηφαιστείου, του πιο ενεργού στη χώρα. Έχουν καταγραφεί σε αυτό αρκετές ηφαιστειακές εκρήξεις τον τελευταίο μισό αιώνα, η πιο πρόσφατη εξ αυτών το 2016. Φέτος μεταφέρθηκε στο νησί αεροπορικώς ένα κοντέινερ 2,4 τόνων που θεωρητικά θα μπορούσε να αποτελέσει καταφύγιο για τους επισκέπτες σε περίπτωση έκρηξης.</p>
    </article>
  </body>
</html>