<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/mihai-tudose-revenire-psd-discutii-pro-romania-marcel-ciolacu-309809.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T09:22:48+00:00"/>
    <meta property="og:title" content="Răspunsul lui Tudose, la oferta lui Ciolacu de a reveni în PSD. „La final o să am o discuție foarte, foarte serioasă cu mine”"/>
    <meta property="og:description" content="După ce Marcel Ciolacu a declarat că este posibil ca Mihai Tudose să revină în PSD, fostul premier a susținut și el că o revenire în rândul social-democraților nu este exclusă, în situația în care..."/>
  </head>
  <body>
    <article>
      <h1>Răspunsul lui Tudose, la oferta lui Ciolacu de a reveni în PSD. „La final o să am o discuție foarte, foarte serioasă cu mine”</h1>
      <address><time datetime="2019-12-09T09:22:48+00:00">09 Dec 2019, 09:22</time> by <a rel="author">Redacția B1.ro</a></address>
      <p>După ce <a href="https://www.b1.ro/tag/marcel-ciolacu-283676.html">Marcel Ciolacu</a> a declarat că este posibil ca <a href="https://www.b1.ro/tag/mihai-tudose-167663.html">Mihai Tudose</a> să revină în <a href="https://www.b1.ro/tag/psd-51583.html">PSD</a>, fostul premier a susținut și el că o revenire în rândul social-democraților nu este exclusă, în situația în care motivele care l-au determinat să-și dea demisia din partid au dispărut.</p>
      <p><i>„Întâi, întâi și întâi o să am discuție cu domnul președinte interimar <a href="https://www.b1.ro/tag/marcel-ciolacu-283676.html">Marcel Ciolacu</a> și cu alți colegi din conducerea interimară. În condițiile în care au dispărut o serie de lucruri din <a href="https://www.b1.ro/tag/psd-51583.html">PSD</a>, care m-au făcut pe mine să plec, dar și alții, iar unele cu siguranță cu dispărut, atunci putem purta o discuție. Eu am mai spus-o public: părerea mea este că la <a href="https://www.b1.ro/tag/psd-51583.html">PSD</a> trebuie un decalog în care să fie trecute acțiunile pe care să nu le mai facem. Eu am plecat din <a href="https://www.b1.ro/tag/psd-51583.html">PSD</a> dintr-o mulțume de motive, diferențe de concepție, de viziune etc., iar dacă acestea s-au schimbat, atunci putem discuta”,</i> a declarat <a href="https://www.b1.ro/tag/mihai-tudose-167663.html">Mihai Tudose</a>, pentru <a href="https://www.stiripesurse.ro/raspunsul-lui-mihai-tudose-la-oferta-lui-marcel-ciolacu-de-a-reveni-in-psd-voi-avea-o-discutie-cu-domnul-presedinte_1411153.html?utm_medium=notification&amp;utm_source=site&amp;utm_campaign=os">stiripesurse.ro.</a></p>
      <p>Acesta a mai precizat că vrea să aibă o discuție și cu membrii Pro România care au părăsit partidul: <i>„Trebuie să văd ce fac și acești oameni, ce planuri au, pentru că niciodată n-am acționat de capul meu. Vreau să văd ce fac acești oameni, să am o discuție și cu cei de la <a href="https://www.b1.ro/tag/psd-51583.html">PSD</a> Brăila, vreau să merg pe stradă să discut cu oamenii și la final să am o discuție foarte, foarte serioasă cu mine”.</i></p>
      <p>Anterior, întrebat dacă fostul premier <a href="https://www.b1.ro/tag/mihai-tudose-167663.html">Mihai Tudose</a> revine în <a href="https://www.b1.ro/tag/psd-51583.html">PSD</a>, <a href="https://www.b1.ro/tag/marcel-ciolacu-283676.html">Marcel Ciolacu</a> a răspuns:<i> „Este posibil. Este posibil să se întoarcă. Trebuie avută o discuţie în interiorul organizaţiei de la Brăila şi ţinând cont că domnul Tudose e un europarlamentar din 36, nu e un parlamentar din 465, câţi sunt în Parlamentul României”.</i></p>
      <p>Ciolacu a mai precizat că și Sorin Grindeanu şi Marian Neacşu „sunt bineveniţi” dacă vor să revină în <a href="https://www.b1.ro/tag/psd-51583.html">PSD</a>. În schimb, Adrian Ţuţuianu a anunţat deja că nu intenționează să se întoarcă în rândurile social-democraților.<br/> </p>
    </article>
  </body>
</html>