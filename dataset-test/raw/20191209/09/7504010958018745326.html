<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/mobile/app/2019/12/09/snapchat-cameo-deepfake-gif/"/>
    <meta property="og:site_name" content="Wired"/>
    <meta property="article:published_time" content="2019-12-09T09:50:32+00:00"/>
    <meta property="og:title" content="La nuova funzione di Snapchat per creare i deepfake"/>
    <meta property="og:description" content="Snapchat presenta Cameo, la funzionalità per creare semplici video simil deepfake in formato gif da condividere con gli amici, si parte dalla Francia"/>
  </head>
  <body>
    <article>
      <h1>La nuova funzione di Snapchat per creare i deepfake</h1>
      <address><time datetime="2019-12-09T09:50:32+00:00">09 Dec 2019, 09:50</time> by <a rel="author" href="https://www.wired.it/author/dbarbera/" target="_blank">Diego Barbera</a></address>
      <h3>Si parte dal test in Francia prima della diffusione globale a partire dal prossimo anno</h3>
      <p>Parte dalla Francia il test di una nuova funzionalità di Snapchat chiamata <b>Cameo</b> che porta una <b>tecnologia simile ai deepfake</b> al grande pubblico per la creazione di gif poi da condividere sulla popolare applicazione. Si può considerare come <b>una variante degli <a href="https://www.wired.it/mobile/app/2018/01/25/nuove-animoji-ios-11-3/">Animoji</a></b> alla massima potenza. Apple ha presentato due anni fa questa funzione che permette di creare <b>emoji basate sulle proprie sembianze</b>, realizzando una collezione di adesivi da inviare agli amici e contatti con le applicazioni di messaggistica istantanea.</p>
      <p>Ebbene, con Cameo si va ben oltre, come si può osservare nell’esempio condiviso qui sotto.</p>
      <figure>
        <iframe data-src="https://twitter.com/ItsJeffHiggins/status/1203673818943967233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Semplificando al massimo il funzionamento, si prende un selfie e il sistema lo va ad appiccicare a un <b>modellino tridimensionale in realtà aumentata</b> creando veri e propri video da condividere. Il formato è quello compresso delle gif.</p>
      <p>Proprio come con i <a href="https://www.wired.it/attualita/tech/2019/09/28/deepfake-casi-celebri/">deepfake</a>, il volto dell’utente viene animato in modo realistico <b>con tanto di labiale e espressioni</b>, andando a scegliere da una serie di esempi preconfezionati. Il risultato vuole essere naturalmente divertente non inquietante e preoccupante <a href="https://www.wired.it/internet/regole/2019/10/16/deepfake-regole/">come molte</a> delle applicazioni dei deepfake per esempio quelle per i contenuti per adulti o destinate a creare fake news e disinformazione.</p>
      <figure>
        <iframe data-src="https://twitter.com/toddflanderrs/status/1203421062001758221?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Peraltro, dai due esempi è evidente che il sistema <b>voglia essere accurato ma non troppo</b>, per evitare qualsivoglia fraintendimento futuro man mano che la tecnologia si affinerà. Insomma, è solo per farsi due risate coi propri contatti, niente di esageratamente preciso.</p>
      <p><b>Ampie anche le potenzialità commerciali</b> del progetto dato che già si prospettano video promozionali (nuovi film, album musicali, prodotti, ecc…) che saranno aggiunti a disposizione degli utenti quando il servizio sarà diffuso a livello globale probabilmente nel prossimo anno.</p>
    </article>
  </body>
</html>