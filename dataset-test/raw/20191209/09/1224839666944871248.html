<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/paremporio-ayximenoi-elegxoi-prostima-ypoyrgeio-a-114101.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T09:43:00+00:00"/>
    <meta property="og:title" content="Παρεμπόριο: Αυξημένοι έλεγχοι και... πρόστιμα από το Υπουργείο Ανάπτυξης"/>
    <meta property="og:description" content="Το Υπουργείο Ανάπτυξης &amp; Επενδύσεων και η Γενική Γραμματεία Εμπορίου &amp; Προστασίας Καταναλωτή ανακοίνωσαν την εβδομαδιαία επιχειρησιακή δραστηριότητα των μηχανισμών ελέγχου, για την αντιμετώπιση του παρεμπορίου στο σύνολο της επικράτειας:"/>
  </head>
  <body>
    <article>
      <h1>Παρεμπόριο: Αυξημένοι έλεγχοι και... πρόστιμα από το Υπουργείο Ανάπτυξης</h1>
      <address>
        <time datetime="2019-12-09T09:43:00+00:00">09 Dec 2019, 09:43</time>
      </address>
      <p>Το Υπουργείο Ανάπτυξης &amp; Επενδύσεων και η Γενική Γραμματεία Εμπορίου &amp; Προστασίας Καταναλωτή ανακοίνωσαν την εβδομαδιαία επιχειρησιακή δραστηριότητα των μηχανισμών ελέγχου, για την αντιμετώπιση του παρεμπορίου στο σύνολο της επικράτειας:</p>
      <p>Κατά το χρονικό διάστημα από 02.12.2019 έως 07.12.2019, οι πραγματοποιούμενοι έλεγχοι (συνολικά 833 έλεγχοι) αυξήθηκαν κατά 79% σε σύγκριση με την προηγούμενη εβδομάδα (25.11.2019 έως 30.11.2019).</p>
      <p>Οι παραβάσεις παρουσιάζουν αύξηση κατά 17% για το προαναφερθέν χρονικό διάστημα (συνολικά 55 βεβαιωμένες παραβάσεις), συγκριτικά με την προηγούμενη εβδομάδα.</p>
      <p>Σε συνεργασία με την Ελληνική Αστυνομία, τη Δημοτική Αστυνομία, το Λιμενικό Σώμα, Υπηρεσίες της ΑΑΔΕ και την συνδρομή των τοπικών δημοτικών και περιφερειακών Αρχών οι επιχειρήσεις ελέγχου για την αντιμετώπιση του παρεμπορίου έλαβαν χώρα σε Αττική, Θεσσαλονίκη, Σέρρες, Ροδόπη και Έβρο.</p>
      <p>Ελέγχθηκαν, κατασχέθηκαν και καταστράφηκαν χιλιάδες είδη παραεμπορίου (14.324 τεμάχια), κυρίως απομιμητικά, τα οποία θα διακινούνταν παράνομα στην αγορά.</p>
      <p>Επιβλήθηκαν πρόστιμα σύμφωνα με τις κείμενες διατάξεις για έλλειψη παραστατικών εμπορίας και παράνομης διακίνησης, έλλειψη αδείας κ.α. συνολικού ύψους 45.000 ευρώ.</p>
      <p>
        <u>Επιμέρους δράσεις στις πύλες εισόδου</u>
      </p>
      <p>Στο πλαίσιο της αντιμετώπισης του παρεμπορίου, πραγματοποιήθηκαν έλεγχοι από το Συντονιστικού Κέντρου Εποπτείας Αγοράς και Αντιμετώπισης Παρεμπορίου (ΣΥΚΕΑΑΠ) της Γενικής Γραμματείας Εμπορίου και Προστασίας Καταναλωτή του Υπουργείου Ανάπτυξης και Επενδύσεων, στις μεγαλύτερες πύλες εισόδου της χώρας: στον Προμαχώνα Σερρών, τους Κήπους και το Ορμένιο Έβρου και τη Νυμφαία Κομοτηνής.</p>
      <p>Αναλυτικότερα, πραγματοποιήθηκαν συνολικά 678 έλεγχοι, και επιβλήθηκαν πρόστιμα συνολικού ύψους 24.100 ευρώ.</p>
    </article>
  </body>
</html>