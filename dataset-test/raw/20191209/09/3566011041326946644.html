<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553354.html/%d9%85%d8%af%db%8c%d8%b1%d8%a7%d9%86-%d8%a8%d9%87-%d8%a8%d8%ae%d8%b4-%d8%ae%d8%b5%d9%88%d8%b5%db%8c-%d9%85%db%8c%d8%af%d8%a7%d9%86-%d8%af%d9%87%d9%86%d8%af-%d8%af%d8%b1%d8%a2%d9%85%d8%af-%d8%a7%d8%b3%d8%aa%d8%a7%d9%86-%da%86%d9%86%d8%af%db%8c%d9%86-%d8%a8%d8%b1%d8%a7%d8%a8%d8%b1-%d8%b1%d9%82%d9%85-%d9%81%d8%b9%d9%84%db%8c-%d8%a7%d8%b3%d8%aa"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:38:00+00:00"/>
    <meta property="og:title" content="مدیران به بخش خصوصی میدان دهند/درآمد استان چندین برابر رقم فعلی است"/>
    <meta property="og:description" content="استاندار ایلام از مدیران بخش دولتی خواست که به بخش خصوصی میدان داده و با کاهش تصدی‌گری مقوله نظارت را به بهترین شکل انجام دهند."/>
  </head>
  <body>
    <article>
      <h1>مدیران به بخش خصوصی میدان دهند/درآمد استان چندین برابر رقم فعلی است</h1>
      <h2>استاندار ایلام:</h2>
      <address>
        <time datetime="2019-12-09T09:38:00+00:00">09 Dec 2019, 09:38</time>
      </address>
      <p>استاندار ایلام از مدیران بخش دولتی خواست که به بخش خصوصی میدان داده و با کاهش تصدی‌گری مقوله نظارت را به بهترین شکل انجام دهند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a> به نقل از<a href="http://www.ilamebidar.ir/news/40135"> ایلام بیدار</a>، "قاسم سلیمانی‌دشتکی"،استاندار ایلام در نشست شورای مشورتی دولت و بخش خصوصی اظهار داشت: برخی از مدیران اعتقادی به بخش خصوصی ندارند که نیاز است این دیدگاه خود را تغییر دهند.</p>
      <p>وی اضافه کرد: هیچ دلیلی ندارد وقتی بخش خصوصی مجوز دارد دولت کار اجرایی کند، دولت باید کار نظارت را به همراه دستگاه‌های اطلاعات و بازرسی انجام دهد و کار اجرایی را به بخش خصوصی واگذار کند.</p>
      <p>وی یادآور شد: سیستم کمی تغییر پیدا کرده است، هر کسی سرکار می‌آید باید تعهدات قبلی را بپذیرد و مطابق قانون برای اجرای آنها تلاش کند مگر اینکه خلاف قوانین و مقررات باشد.</p>
      <p>استاندار ایلام تاکید کرد: بازگشایی مرز چنگوله تغییرات اساسی در مرز ایجاد می‌کند و موجب تحول در زمینه صادرات کالا و مسافر و تسهیل آنها می‌شود.</p>
      <p>سلیمانی دشتکی گفت: با توجه به اینکه گمرک درآمد قابل توجهی در زمینه صادرات کالا و مسافر جذب کرده است باید تلاش و پیگیری شود از مرکز اعتبارهایی برای استان جذب کند.</p>
      <p>وی افزود: درآمد استانی چندین برابر رقم فعلی است، رقم‌های قابل توجهی توسط شرکت‌های نفتی در ایلام سرمایه گذاری شده است اما درآمد مالیاتی این شرکت‌ها به خارج از استان پرداخت می‌شود.</p>
      <p>وی اظهار داشت: پیمانکاران بخش خصوصی باید در اجرای طرح‌های بزرگ نظیر پتروشیمی، عمرانی و راهسازی، مالیات خود را به استان پرداخت کنند که نیازمند پیگیری است.</p>
      <p>استاندار ایلام افزود: درآمدها در ضریب‌های بودجه‌بندی و اعتبارهای اختصاص یافته تاثیر دارد که باید پیگیری شود تا اعتبار مناسبی به استان اختصاص یابد.</p>
      <p>سلیمانی‌دشتکی اضافه کرد: هیچ استانی همانند ایلام تردد زوار ندارد و نیاز است کار کارشناسی بیشتری شود زیرا بر اساس اعلام مدیر گمرک امسال از محل صادرات و تردد افراد ۲۰ میلیارد تومان درآمد داشته است که باید پیگیری شود بخشی از آن به استان برگردد.</p>
      <p>وی در خصوص درخواست مدیر گمرک مبنی بر انتقال به مرکز استان گفت: استان ایلام اربعین را دارد و گمرک ایلام شرایطی همچون گمرک سایر استان‌ها ندارد و هیچ‌کدام از مرزهای کشور شرایط مرز مهران و تردد زوار را ندارد.</p>
      <p>وی اظهار داشت: نمی‌توان گمرک ایلام را با توجه به حجم تردد زوار به مرکز استان انتقال داد.</p>
      <p>مدیرکل گمرک ایلام نیز در این نشست به ارایه گزارشی در خصوص وضعیت صادرات و واردات گمرک استان پرداخت و گفت: عراق دومین شریک تجاری بزرگ کشور محسوب می‌شود که حجم زیادی از صادرات و واردات و تردد افراد از طریق مرز مهران انجام می‌شود.</p>
      <p> </p>
      <p>انتهای پیام/</p>
    </article>
  </body>
</html>