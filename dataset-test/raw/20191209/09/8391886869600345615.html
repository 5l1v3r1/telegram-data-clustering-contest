<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/bayburt/arilarin-tatli-uykusu-basladi-h376980.html"/>
    <meta property="og:site_name" content="HABER 61"/>
    <meta property="article:published_time" content="2019-12-09T09:56:17+00:00"/>
    <meta property="og:title" content="Arıların &quot;tatlı uykusu&quot; başladı"/>
    <meta property="og:description" content="Bayburt’ta, bal arıları kış uykusuna yatırılıyor."/>
  </head>
  <body>
    <article>
      <h1>Arıların "tatlı uykusu" başladı</h1>
      <h2>Bayburt’ta, bal arıları kış uykusuna yatırılıyor.</h2>
      <address>
        <time datetime="2019-12-09T09:56:17+00:00">09 Dec 2019, 09:56</time>
      </address>
      <p>Kar yağışı ve soğuk havayla birlikte tamamen kışın kendini iyice hissettirdiği <a href="https://www.haber61.net/haberleri/bayburt">Bayburt</a>’ta, bal arıları kış uykusuna yatırılıyor.<br/><br/>Bayburt’ta ilkbaharda yaylalara çıkarılan arı kovanları havanın soğumasıyla birlikte köylere taşındı. Hava sıcaklığının sıfırın altına düşmesiyle arıcılar, kovanları daralttıktan sonra çuval, bez gibi koruyucu eşyalarla muhafaza ederek, arıları dondurucu soğuktan koruyor. Arıcılar, bu yöntemle arıların hem telef olmasının önüne geçiyor hem de bir sonraki sezona daha sağlıklı girmelerini sağlıyor.<br/><br/>Aydıntepe’nin köyünde arı kovanlarına kışlatma çalışması yapan Nedim Güngör, kar yağıp ve soğuklar başlayınca arıcılık faaliyetlerinin sona erdiğini ifade ederek arılarında kış uykusuna yatmaya başladığını söyledi.<br/>Güngör, arı kovanlarına kışlatma çalışmasıyla ilgili şu bilgileri verdi:<br/><br/>“Arılar, kovan içi sıcaklığı 14 C’ a düştüğü zaman bir araya toplanarak kış salkımı oluştururlar. Salkımın merkezindeki sıcaklık 33 C, dış yüzeyinde ise 6-8 C olabilmektedir. Arılar bal yiyerek gerekli olan ısıyı üretirler ve ısı arttıkça salkımı genişletirler. Kışın herhangi bir sarsıntı ile kış salkımından düşen arılar tekrar salkıma çıkamaz ve ölürler. Kış salkımının bozulmaması için koloniler kış süresince ve soğuk dönemlerde kesinlikle rahatsız edilmemelidir. Mevsim şartlarından etkilenmemeleri için kovanlar yan yana getirilerek üstleri örtülebilir. Fakat bu örtü kesinlikle kovanın havalanmasını engelleyecek şekilde olmamalıdır.<br/><br/>Arılar giriş deliklerini kendileri daraltırlar. Ama bu yapılmamışsa bir çıta parçasıyla giriş deliğini daraltmak gerekir. Kovan giriş deliğinin yönü sert ve soğuk esen rüzgarların aksi istikamette olmalıdır. Buna dikkat edilmezse arı kovan içindeki gerekli ısıyı sağlayamaz. Kovanların yerden 40-50 cm yükseklikte sehpalar üzerine konması en doğru harekettir. Eğer kovanlar doğrudan toprak üzerindeyse, kış mevsimine girmeden önce bunların yer ile temasını kesmek gerekir.<br/><br/>Kovanın üzerine kar yağması herhangi bir probleme yol açmaz. Bilakis kovan soğuğa karşı daha iyi korunur. Ama özellikle çok kar yağdığı günlerde kovan giriş deliklerinin kontrol edilerek açılması gerekir. Kışın dışarıda kar olup havanın da güneşli olduğu günlerde arı girişine havalandırmayı kesmeyecek şekilde bir tahta parçası koyarak, güneş ışıklarının kovan içine girmesi engellenmelidir. Çünkü böyle havalarda güneş ışıklarını gören arılar kovan dışına çıkmaya teşebbüs ederler.<br/><br/>Eğer kışın arılarda gıda azlığı problemi çıkarsa güneşli bir günde şerbet yerine arı kekiyle beslemek gerekir. İlkbahar için yapılması gereken işler varsa onlar ile ilgilenin ve arılarla ilgilenmek için bahar günlerini bekleyin. Arılar kış salkımında olup, salkımda düşen arı bir daha salkıma çıkamaz ve o arı ölür. Bunu bir kaç defa yaparsanız arı mevcudu azalır hatta arıların sönmesine kadar sebep olabilirsiniz.”</p>
    </article>
  </body>
</html>