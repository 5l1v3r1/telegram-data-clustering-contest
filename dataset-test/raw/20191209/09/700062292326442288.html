<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/717052-panelladikes-ti-allazei-apo-to-2020-epistrefei-h-trapeza-thematon-telos-oi-mini-exetaseis.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T09:09:00+00:00"/>
    <meta property="og:title" content="Πανελλαδικές: Τι αλλάζει από το 2020 - Επιστρέφει η τράπεζα θεμάτων. Τέλος οι μίνι εξετάσεις"/>
    <meta property="og:description" content="Τα πάνω – κάτω φέρνει η πολιτική ηγεσία του Υπουργείου Παιδείας, τόσο στο εξεταστικό σύστημα του Λυκείο, καθώς φέρεται να έχει αποφασίσει να µην προχωρήσει"/>
  </head>
  <body>
    <article>
      <h1>Πανελλαδικές: Τι αλλάζει από το 2020 - Επιστρέφει η τράπεζα θεμάτων. Τέλος οι μίνι εξετάσεις</h1>
      <address>
        <time datetime="2019-12-09T09:09:00+00:00">09 Dec 2019, 09:09</time>
      </address>
      <p>Τα πάνω – κάτω φέρνει η πολιτική ηγεσία του Υπουργείου Παιδείας, τόσο στο εξεταστικό σύστημα του Λυκείο, καθώς φέρεται να έχει αποφασίσει να µην προχωρήσει στη διενέργεια των περιφερειακών εξετάσεων για την απόκτηση του απολυτηρίου.</p>
      <p>Συνεπώς οι µαθητές τις Γ’ Λυκείου θα εξετασθούν όπως και τα προηγούµενα χρόνια, ενδοσχολικά, από τους καθηγητές του σχολείου τους. Για το θέµα αυτό θα εκδοθεί σχετική υπουργική απόφαση, πιθανότατα µετά τις διακοπές των Χριστουγέννων, προκειµένου να ενηµερωθούν µαθητές και εκπαιδευτικοί, σύμφωνα με το Έθνος της Κυριακής.</p>
      <p>Την ίδια ώρα η υπουργός Παιδείας Νίκη Κεραμέως, μιλώντας στην «Καθημερινή», αναφέρει ότι η τράπεζα θεμάτων θα εφαρμοστεί από το επόμενο σχολικό έτος 2020-2021 για όλες τις τάξεις του λυκείου, με στόχο να διασφαλίζονται η αξιοπιστία και η αντικειμενικότητα της βαθμολόγησης των μαθητών.</p>
      <p>Τα πανελλαδικώς εξεταζόμενα μαθήματα θα συνεχίσουν να είναι τέσσερα, όπως σήμερα. Ταυτόχρονα, από το ίδιο σχολικό έτος για τους μαθητές που θα εισαχθούν στην Α΄ Λυκείου, θα συνυπολογίζονται, με αυξανόμενη διαβάθμιση ανά τάξη, οι επιδόσεις των τριών τάξεων του λυκείου για την απόκτηση του εθνικού απολυτηρίου. Οι υποψήφιοι θα εξετάζονται στα τέσσερα μαθήματα στο τέλος της Γ΄ Λυκείου για να λάβουν το απολυτήριο. Το σύστημα αυτό εύλογα προϋποθέτει βάση του 10 για τη λήψη του απολυτηρίου, όπως σήμερα.</p>
      <p>Σύµφωνα µε τον νόµο Γαβρόγλου, για το νέο σύστηµα εισαγωγής στα ΑΕΙ, το οποίο θα ισχύσει φέτος για πρώτη φορά, οι µαθητές της Γ’ Λυκείου µετά τις Πανελλαδικές θα έπρεπε να δώσουν εξετάσεις για την απόκτηση του απολυτηρίου σε περιφερειακό επίπεδο µε κοινά θέµατα. Το σχέδιο προέβλεπε τον διαχωρισµό των σχολείων σε οµάδες, ανά ∆ιεύθυνση Εκπαίδευσης. Τα θέµατα σε κάθε εξεταζόµενο µάθηµα θα προετοιµάζονταν από οµάδα διδασκόντων όλων των σχολείων ανά οµάδα και το τελικό διαγώνισµα θα προέκυπτε έπειτα από κλήρωση οµάδας θεµάτων µέσα από ένα µεγαλύτερο πλήθος.</p>
      <p>
        <b>Τι θα ισχύσει τον Ιούνιο</b>
      </p>
      <p>Συνοψίζοντας όλες τις αλλαγές στις οποίες προχώρησε το υπουργείο Παιδείας, οι µαθητές της τελευταίας τάξης του λυκείου, οι οποίοι θα δώσουν εξετάσεις για πρώτη φορά µε το νέο σύστηµα τον Ιούνιο του 2020, θα πρέπει να γνωρίζουν τα εξής:</p>
      <p>Όλοι οι υποψήφιοι θα εισαχθούν στα ΑΕΙ µε Πανελλαδικές. ∆εν θα ισχύσει η ρύθµιση για την εισαγωγή σε Τµήµατα Ελεύθερης Πρόσβασης, δηλαδή στις λεγόµενες «πράσινες» σχολές.</p>
      <p>Για την εισαγωγή στα ΑΕΙ θα µετρήσει µόνο ο βαθµός των Πανελλαδικών και όχι ο βαθµός του απολυτηρίου. Στις εξετάσεις του 2021 θα µετρήσει ο βαθµός των Πανελλαδικών κατά 90% και κατά 10% ο βαθµός του απολυτηρίου.</p>
      <p>Οι υποψήφιοι παλαιότερων ετών θα έχουν φέτος τη δυνατότητα να δώσουν Πανελλαδικές Εξετάσεις είτε µε το παλιό σύστηµα είτε µε αυτό που θα ισχύσει φέτος για πρώτη φορά. Οι υποψήφιοι που θα επιλέξουν το παλιό σύστηµα θα διεκδικήσουν ειδικό ποσοστό θέσεων, το οποίο όµως δεν έχει καθοριστεί, γεγονός που έχει προκαλέσει την αγωνία των υποψηφίων, οι οποίοι δεν ξέρουν τι πρέπει να επιλέξουν. Το θέµα αυτό µάλιστα έφτασε µέχρι τη Βουλή, έπειτα από σχετική ερώτηση που κατέθεσε η βουλευτής του ΚΙΝΑΛ Χαρά Κεφαλίδου.</p>
      <p>Ενα µεγάλο ζητούµενο για τις ερχόµενες Πανελλαδικές Εξετάσεις είναι ο αριθµός των εισακτέων. Ακόµη δεν έχουν ληφθεί οριστικές αποφάσεις, αλλά εάν ισχύσει η πρόταση του υπουργείου να «συναποφασίζουν» σε αυτό και τα πανεπιστήµια, τότε η µείωση του αριθµού των εισακτέων για φέτος θεωρείται δεδοµένη. Αυτό στην πράξη σηµαίνει ότι οι υποψήφιοι θα πρέπει να προετοιµαστούν για µια εξαιρετικά δύσκολη χρονιά.</p>
      <p>Και φέτος δεν θα ισχύσει «βάση εισαγωγής» για τα ΑΕΙ. Το υπουργείο Παιδείας, όµως, εξετάζει το ενδεχόµενο να επαναφέρει το σύστηµα αυτό, χωρίς ακόµη να έχουν γίνει σχετικές ανακοινώσεις.</p>
      <p>Οι µαθητές που δεν θα µπορέσουν να δώσουν Πανελλαδικές τον Ιούνιο (ή δεν θα τις ολοκληρώσουν) για λόγους υγείας ή συνεπεία θανάτου συγγενούς θα λάβουν µέρος στις επαναληπτικές Πανελλαδικές Εξετάσεις του Σεπτεµβρίου και στο σύνολο των µαθηµάτων.</p>
      <p>Στα τµήµατα όπου απαιτείται η εξέταση ειδικού µαθήµατος ή πρακτικής δοκιµασίας για την εισαγωγή υποψηφίων σε αυτά, λόγω της φύσης του γνωστικού αντικειµένου που θεραπεύουν, η εξέταση του ειδικού µαθήµατος ή της πρακτικής δοκιµασίας γίνεται πανελλαδικά. Σε κάθε ειδικό µάθηµα ο υποψήφιος πρέπει να επιτύχει βαθµολογία τουλάχιστον ίση µε το µισό της προβλεπόµενης µέγιστης δυνατής. Για τον υπολογισµό της συνολικής βαθµολογίας προστίθεται στη βαθµολογία, όπως έχει υπολογιστεί, η βαθµολογία που προκύπτει από το γινόµενο του βαθµού των ειδικών µαθηµάτων ή πρακτικών δοκιµασιών µε τον αντίστοιχο συντελεστή.</p>
      <p>Αν µε το σύνολο της βαθµολογίας που έχει επιτύχει ο υποψήφιος µπορεί να εισαχθεί σε περισσότερες από µία σχολές ή τµήµατα, εισάγεται τελικά µόνο σε εκείνη τη σχολή ή τµήµα που προσδιόρισε στο µηχανογραφικό του µε σειρά προτίµησης υψηλότερη σε σχέση µε τις άλλες σχολές ή τµήµατα που έχει δηλώσει.</p>
      <p>Πώς θα γίνουν οι εξετάσεις το 2020</p>
      <p>Σύμφωνα µε την υπουργική απόφαση η οποία αφορά στις Πανελλαδικές του Ιουνίου (2020) και τον τρόπο εξέτασης των µαθηµάτων, θα ισχύσουν τα εξής:</p>
      <p>Τα θέµατα των πανελλαδικά εξεταζόµενων µαθηµάτων λαµβάνονται από την ύλη που ορίζεται ως εξεταστέα για κάθε µάθηµα κατά το έτος που γίνονται οι εξετάσεις και περιλαµβάνουν ποικιλία ερωτήσεων (π.χ. σύντοµης απάντησης, ελεύθερης ανάπτυξης).</p>
      <p>Οι ερωτήσεις είναι ανάλογες µε εκείνες που υπάρχουν στα σχολικά εγχειρίδια και στις οδηγίες του Ινστιτούτου Εκπαιδευτικής Πολιτικής (ΙΕΠ), διατρέχουν όσο το δυνατόν µεγαλύτερη έκταση της εξεταστέας ύλης, ελέγχουν ευρύ φάσµα διδακτικών στόχων και είναι κλιµακούµενου βαθµού δυσκολίας. Οι υποψήφιοι απαντούν υποχρεωτικά σε όλα τα θέµατα.</p>
      <p>Σε περίπτωση κατά την οποία ένα θέµα αναλύεται σε υποερωτήµατα, η βαθµολογία που προβλέπεται γι’ αυτό κατανέµεται ισότιµα στα επιµέρους ερωτήµατα, εκτός αν κατά την ανακοίνωση των θεµάτων καθορίζεται διαφορετικός βαθµός για κάθε ένα από αυτά.</p>
      <p>Η διάρκεια της γραπτής εξέτασης των πανελλαδικά εξεταζόµενων µαθηµάτων είναι τρίωρη, εκτός αν, σε ειδικές περιπτώσεις, ορίζεται διαφορετικά από την Κεντρική Επιτροπή Εξετάσεων.</p>
    </article>
  </body>
</html>