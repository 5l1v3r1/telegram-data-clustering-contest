<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/national/2019/12/09/848821"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="ঢাকা বিশ্ববিদ্যালয়ের ৫২তম সমাবর্তনে উৎসবমুখর পরিবেশ"/>
    <meta property="og:description" content="ঢাকা বিশ্ববিদ্যালয়ের (ঢাবি) ৫২তম সমাবর্তন আজ সোমবার। কিছুক্ষণের মধ্যেই বিশ্ববিদ্যালয়ের শারীরিক শিক্ষা কেন্দ্রের খেলার মাঠে শুরু হচ্ছে এই সমাবর্তনের মূল আনুষ্ঠানিকতা। এ উপলক্ষে প্রায় ২১ হাজার মানুষের পদচারণায় উৎসবমুখর পরিবেশ বিরাজ করছে ঢাবি ক্যাম্পাসে। আজ দুপুর ১২টায় সমাবর্তনের প্রধান আনুষ্ঠানিকতা শুরু হবে বলে জানা গেছে। বিশ্ববিদ্যালয়ের গ্র্যাজুয়েটদের কেন্দ্রীয় খেলার মাঠের সুইমিংপুল সংলগ্ন গেট এবং জিমনেসিয়াম সংলগ্ন গেট দিয়ে প্রবেশ করতে বলা হয়েছে। সমাবর্তনের জন্য সব প্রস্তুতি শেষ হয়েছে আগেই। সমাবর্তন অনুষ্ঠানের সার্বিক নিরাপত্তাও নিশ্চিত করা হয়েছে। সমাবর্তন ঘিরে বিশ্ববিদ্যালয় ক্যাম্পাসে উৎসবমুখর পরিবেশ বিরাজ করছে। সমাবর্তনে সভাপতিত্ব করবেন রাষ্ট্রপতি ও ঢাকা বিশ্ববিদ্যালয়ের চ্যান্সেলর মো. আবদুল হামিদ। এই সমাবর্তনে বঙ্গবন্ধু শেখ মুজিবুর রহমানকে ডক্টর অব লজ ডিগ্রি (মরণোত্তর) দেওয়া হবে। সমাবর্তন বক্তা হিসেবে উপস্থিত থাকবেন জাপানের টোকিও বিশ্ববিদ্যালয়ের কসমিক রে রিসার্চ ইনস্টিটিউটের পরিচালক অধ্যাপক ড. তাকাকি কাজিতা। তাঁকে সম্মানসূচক ডক্টর অব সায়েন্স ডিগ্রি দেওয়া হবে। এবারের সমাবর্তনে অংশ নিচ্ছেন ২০ হাজার ৭৯৬ জন গ্র্যাজুয়েট।…"/>
  </head>
  <body>
    <article>
      <h1>ঢাকা বিশ্ববিদ্যালয়ের ৫২তম সমাবর্তনে উৎসবমুখর পরিবেশ</h1>
      <h2>অংশ নিচ্ছেন ২১ হাজার</h2>
      <address><time datetime="2019-12-09T09:15:00+00:00">09 Dec 2019, 09:15</time> by <a rel="author">কালের কণ্ঠ অনলাইন</a></address>
      <p>ঢাকা বিশ্ববিদ্যালয়ের (ঢাবি) ৫২তম সমাবর্তন আজ সোমবার। কিছুক্ষণের মধ্যেই বিশ্ববিদ্যালয়ের শারীরিক শিক্ষা কেন্দ্রের খেলার মাঠে শুরু হচ্ছে এই সমাবর্তনের মূল আনুষ্ঠানিকতা। এ উপলক্ষে প্রায় ২১ হাজার মানুষের পদচারণায় উৎসবমুখর পরিবেশ বিরাজ করছে ঢাবি ক্যাম্পাসে।</p>
      <p>আজ দুপুর ১২টায় সমাবর্তনের প্রধান আনুষ্ঠানিকতা শুরু হবে বলে জানা গেছে। বিশ্ববিদ্যালয়ের গ্র্যাজুয়েটদের কেন্দ্রীয় খেলার মাঠের সুইমিংপুল সংলগ্ন গেট এবং জিমনেসিয়াম সংলগ্ন গেট দিয়ে প্রবেশ করতে বলা হয়েছে।</p>
      <p>সমাবর্তনের জন্য সব প্রস্তুতি শেষ হয়েছে আগেই। সমাবর্তন অনুষ্ঠানের সার্বিক নিরাপত্তাও নিশ্চিত করা হয়েছে। সমাবর্তন ঘিরে বিশ্ববিদ্যালয় ক্যাম্পাসে উৎসবমুখর পরিবেশ বিরাজ করছে।</p>
      <p>সমাবর্তনে সভাপতিত্ব করবেন রাষ্ট্রপতি ও ঢাকা বিশ্ববিদ্যালয়ের চ্যান্সেলর মো. আবদুল হামিদ। এই সমাবর্তনে বঙ্গবন্ধু শেখ মুজিবুর রহমানকে ডক্টর অব লজ ডিগ্রি (মরণোত্তর) দেওয়া হবে।</p>
      <p>সমাবর্তন বক্তা হিসেবে উপস্থিত থাকবেন জাপানের টোকিও বিশ্ববিদ্যালয়ের কসমিক রে রিসার্চ ইনস্টিটিউটের পরিচালক অধ্যাপক ড. তাকাকি কাজিতা। তাঁকে সম্মানসূচক ডক্টর অব সায়েন্স ডিগ্রি দেওয়া হবে।</p>
      <p>এবারের সমাবর্তনে অংশ নিচ্ছেন ২০ হাজার ৭৯৬ জন গ্র্যাজুয়েট। ৭৯ জন কৃতী শিক্ষক, গবেষক ও শিক্ষার্থীকে ৯৮টি স্বর্ণপদক, ৫৭ জনকে পিএইচডি, ছয়জনকে ডিবিএ এবং ১৪ জনকে এমফিল ডিগ্রি দেওয়া হবে। প্রথমবারের মতো অধিভুক্ত সাত কলেজের রেজিস্ট্রেশন করা গ্র্যাজুয়েটরা ডিজিটাল প্রযুক্তির মাধ্যমে ঢাকা কলেজ ও ইডেন মহিলা কলেজ ভেন্যু থেকে সমাবর্তন অনুষ্ঠানে অংশ নেবেন।</p>
    </article>
  </body>
</html>