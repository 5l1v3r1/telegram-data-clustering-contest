<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T09:44:00+00:00"/>
    <meta property="og:title" content="قاتل شوهر عمه از قصاص رهایی یافت‌"/>
    <meta property="og:description" content="روزنامه ایران در ادامه نوشت: صبح دیروز این پسر 34 ساله در شعبه دوم دادگاه کیفری استان تهران پای میز محاکمه ایستاد و در دفاع از خود گفت: من قبول دارم که مرتکب قتل شده‌ام اما این ماجرا یک اتفاق بود. من در یک کارگاه آبکاری فلزات کار می‌کردم و شب ها هم در خانه مادربزرگم می‌خوابیدم. چون بعد از فوت پدربزرگم او در یک خانه اجاره‌ای تنها زندگی می‌کرد و من شب‌ها به آنجا می‌رفتم تا تنها نباشد مدتی بعد عمه‌ام به‌علت بیماری فوت کرد. از آنجا که یک پسر 6 ساله داشت شوهرش بچه را به خانه مادربزرگم می‌آورد اما چون اعتیاد داشت و در کار خرید و فروش مواد مخدر هم بود خانه مادربزرگم را به پاتوق خلافکاران تبدیل کرده بود. یک شب تابستانی - سال 97- که به خانه مادربزرگم رفتم او را به‌همراه دوستش دیدم که مواد می‌کشیدند. عصبانی شدم و بعد از درگیری با دوستش او را از خانه بیرون کردم بعد هم به خانه برگشتم و به شوهر عمه‌ام گفتم که چرا خانه این پیرزن را پاتوق کرده‌ای؟ اما او به من ناسزا گفت که خیلی عصبانی شدم و با چاقویی که در جورابم بود یک ضربه به او زدم. وقتی او را خونین و مجروح دیدم از ترس به خانه خواهرم فرار کردم ولی چند ساعت بعد پلیس مرا دستگیر…"/>
  </head>
  <body>
    <article>
      <h1>قاتل شوهر عمه از قصاص رهایی یافت‌</h1>
      <address>
        <time datetime="2019-12-09T09:44:00+00:00">09 Dec 2019, 09:44</time>
      </address>
      <p>پسر جوان که شوهر عمه‌اش را در جریان یک درگیری به‌قتل رسانده بود با رضایت خانواده مقتول و در مقابل پرداخت ۳۵ میلیون تومان از مجازات قصاص رهایی یافت.‌</p>
      <p>روزنامه ایران در ادامه نوشت: صبح دیروز این پسر 34 ساله در شعبه دوم دادگاه کیفری استان تهران پای میز محاکمه ایستاد و در دفاع از خود گفت: من قبول دارم که مرتکب قتل شده‌ام اما این ماجرا یک اتفاق بود. من در یک کارگاه آبکاری فلزات کار می‌کردم و شب ها هم در خانه مادربزرگم می‌خوابیدم. چون بعد از فوت پدربزرگم او در یک خانه اجاره‌ای تنها زندگی می‌کرد و من شب‌ها به آنجا می‌رفتم تا تنها نباشد مدتی بعد عمه‌ام به‌علت بیماری فوت کرد. از آنجا که یک پسر 6 ساله داشت شوهرش بچه را به خانه مادربزرگم می‌آورد اما چون اعتیاد داشت و در کار خرید و فروش مواد مخدر هم بود خانه مادربزرگم را به پاتوق خلافکاران تبدیل کرده بود. یک شب تابستانی - سال 97- که به خانه مادربزرگم رفتم او را به‌همراه دوستش دیدم که مواد می‌کشیدند. عصبانی شدم و بعد از درگیری با دوستش او را از خانه بیرون کردم بعد هم به خانه برگشتم و به شوهر عمه‌ام گفتم که چرا خانه این پیرزن را پاتوق کرده‌ای؟ اما او به من ناسزا گفت که خیلی عصبانی شدم و با چاقویی که در جورابم بود یک ضربه به او زدم. وقتی او را خونین و مجروح دیدم از ترس به خانه خواهرم فرار کردم ولی چند ساعت بعد پلیس مرا دستگیر کرد.</p>
      <p>در ادامه جلسه پدر مقتول از طرف خودش و نوه 7 ساله‌اش به قضات گفت: من به شرط دریافت پول از قصاص این مرد می‌گذرم. اما او باید 5 میلیون تومان الان و 30 میلیون تومان هم تا شب عید به من بدهد و من هم رضایت می‌دهم.</p>
      <p>بدین ترتیب متهم از قصاص نجات پیدا کرد و قضات برای صدور رأی از جنبه عمومی جرم وارد شور شدند.‌‌</p>
    </article>
  </body>
</html>