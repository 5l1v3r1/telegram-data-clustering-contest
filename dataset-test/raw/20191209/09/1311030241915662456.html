<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/northamerica/article/1628453/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A7%87-%E0%A6%B8%E0%A7%8C%E0%A6%A6%E0%A6%BF%E0%A6%B0-%E0%A6%B8%E0%A6%BE%E0%A6%AE%E0%A6%B0%E0%A6%BF%E0%A6%95-%E0%A6%AA%E0%A7%8D%E0%A6%B0%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%A3-%E0%A6%AC%E0%A6%A8%E0%A7%8D%E0%A6%A7%E0%A7%87%E0%A6%B0-%E0%A6%A6%E0%A6%BE%E0%A6%AC%E0%A6%BF"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T09:25:00+00:00"/>
    <meta property="og:title" content="যুক্তরাষ্ট্রে সৌদির সামরিক প্রশিক্ষণ বন্ধের দাবি"/>
    <meta property="og:description" content="যুক্তরাষ্ট্রে সৌদি আরবের সামরিক প্রশিক্ষণ কার্যক্রম বন্ধ করার দাবি উঠেছে। গুরুত্বপূর্ণ মার্কিন আইনপ্রণেতারা গতকাল রোববার এ দাবি জানান।"/>
  </head>
  <body>
    <article>
      <h1>যুক্তরাষ্ট্রে সৌদির সামরিক প্রশিক্ষণ বন্ধের দাবি</h1>
      <address><time datetime="2019-12-09T09:25:00+00:00">09 Dec 2019, 09:25</time> by <a rel="author">অনলাইন ডেস্ক</a></address>
      <p>যুক্তরাষ্ট্রে সৌদি আরবের সামরিক প্রশিক্ষণ কার্যক্রম বন্ধ করার দাবি উঠেছে। গুরুত্বপূর্ণ মার্কিন আইনপ্রণেতারা গতকাল রোববার এ দাবি জানান।</p>
      <p>বার্তা সংস্থা এএফপির প্রতিবেদনে বলা হয়, ফ্লোরিডায় মার্কিন নৌবাহিনীর একটি ঘাঁটিতে গুলিতে হতাহত হওয়ার ঘটনার জেরে মার্কিন আইনপ্রণেতারা ওই দাবি জানান।</p>
      <p>গত শুক্রবার ফ্লোরিডায় মার্কিন নৌবাহিনীর একটি ঘাঁটিতে গুলিতে যুক্তরাষ্ট্রের তিনজন সেনা নিহত হন। আহত হন অন্তত আটজন।</p>
      <p>পরে নিরাপত্তা বাহিনীর গুলিতে নিহত হন হামলাকারী। তিনি সৌদি আরবের একজন সামরিক কর্মকর্তা ছিলেন। ঘাঁটির একটি ক্লাসরুমে হামলা চালান তিনি।</p>
      <p>হামলাকারী সৌদি সামরিক কর্মকর্তার নাম মোহাম্মদ আল-শামরানি (২১)। তিনি সৌদি রয়েল এয়ার ফোর্সের সেকেন্ড লেফটেন্যান্ট ছিলেন। প্রশিক্ষণ কার্যক্রমে অংশ নিতে তিনি ফ্লোরিডায় মার্কিন নৌঘাঁটিতে এসেছিলেন।</p>
      <p>মার্কিন প্রতিরক্ষামন্ত্রী মার্ক এসপার যুক্তরাষ্ট্রে সৌদির সামরিক কর্মকর্তাদের প্রশিক্ষণ কার্যক্রমের পক্ষে মত দিয়েছেন। তবে এ-ও জানিয়েছেন, প্রশিক্ষণের জন্য নির্বাচনী প্রক্রিয়া পর্যালোচনার নির্দেশ দিয়েছেন তিনি।</p>
      <p>হামলার আগে আল-শামরানি টুইটারে ম্যানিফেস্টো পোস্ট করেছিলেন বলে জানা যায়। এতে তিনি যুক্তরাষ্ট্রকে ‘শয়তানের দেশ’ হিসেবে আখ্যায়িত করেছিলেন।</p>
      <p>এফবিআই জানিয়েছে, হামলার ঘটনাটিকে ‘সন্ত্রাসী কর্মকাণ্ড’ হিসেবে ধরে নিয়ে তারা তদন্ত করছে। তবে তারা এখনো কোনো চূড়ান্ত সিদ্ধান্তে পৌঁছায়নি।</p>
    </article>
  </body>
</html>