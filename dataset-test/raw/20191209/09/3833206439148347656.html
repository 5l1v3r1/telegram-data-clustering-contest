<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ot-NAP-pripomnyat-Ostavat-7-dni-za-promeni-i-plashtane-na-avansoviya-korporativen-danuk-920390"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T09:01:00+00:00"/>
    <meta property="og:title" content="От НАП припомнят: Остават 7 дни за промени и плащане на авансовия корпоративен данък"/>
    <meta property="og:description" content="На 16 декември изтича срокът за внасяне на последната месечна или тримесечна авансова вноска за корп..."/>
  </head>
  <body>
    <article>
      <h1>От НАП припомнят: Остават 7 дни за промени и плащане на авансовия корпоративен данък</h1>
      <address>
        <time datetime="2019-12-09T09:01:00+00:00">09 Dec 2019, 09:01</time>
      </address>
      <p>На 16 декември изтича срокът за внасяне на последната месечна или тримесечна авансова вноска за корпоративен данък за 2019 година, съобщават от НАП. Същевременно това е и последният срок, в който фирмите имат възможност да направят корекция на декларираните от тях авансови вноски за тази година, за да не надвнесат ненужно данък или за да не плащат лихви към НАП при определени несъответствия на вноските.</p>
      <p>Фирмите, чийто приходи от продажби за предходната година надвишават 300 000 лева, са длъжни да правят авансови вноски за корпоративен данък. Те  са месечни и тримесечни и се определят на базата на прогнозна данъчна печалба за текущата година.</p>
      <p>Анализите на НАП показват, че има случаи, при които прогнозираните авансови вноски за корпоративен данък се оказват доста по-високи или по-ниски от дължимия годишен данък. Това може да доведе до начисляване на лихви от страна на НАП или пък до нужда от възстановяване на данък.</p>
      <p>В тази връзка, законодателят е дал възможност на предприятията сами да намаляват или увеличават своите авансови вноски през годината, когато смятат, че те ще се различават значително от дължимия годишен корпоративен данък. Намалението, съответно увеличението на авансовите вноски, се ползва след подаването на декларация за промяна в тях. Този вид декларации се подават в офиса на НАП по месторегистрация на фирмата, като най-лесният начин за подаване на документи към приходната агенция си остава ползването на електронните услуги, които тя предоставя на своите клиенти.</p>
      <p>Повече информация за декларирането и плащането на корпоративен данък можете да се намерите на сайта на НАП www.nap.bg, на телефона на Информационния център 0700 18 700 (на цена, съобразно тарифата на съответния оператор) или в офисите на приходната агенция.</p>
    </article>
  </body>
</html>