<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/anna-lindstedt-atalas-for-egenmaktighet-vid-forfarande-med-frammande-makt/"/>
    <meta property="og:site_name" content="DN.SE"/>
    <meta property="article:published_time" content="2019-12-09T09:26:25+00:00"/>
    <meta property="og:title" content="Anna Lindstedt åtalas för egenmäktighet vid förhandling med främmande makt"/>
    <meta property="og:description" content="Sveriges tidigare ambassadör i Kina, Anna Lindstedt, åtalas för egenmäktighet vid förhandling med främmande makt."/>
  </head>
  <body>
    <article>
      <h1>Anna Lindstedt åtalas för egenmäktighet vid förhandling med främmande makt</h1>
      <address><time datetime="2019-12-09T09:26:25+00:00">09 Dec 2019, 09:26</time> by <a rel="author" href="https://www.dn.se/av/hugo-ewald/" target="_blank">Hugo Ewald</a></address>
      <slideshow>
        <figure>
          <img src="https://cached-images.bonnier.news/cms30/UploadedImages/2019/12/9/60579f40-85e7-4268-ac23-cb81a2fbfb58/bigOriginal.png?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 1 av 2</b> Bilder från hotell Sheratons övervakningskamera visar mötet med den kinesiske affärsmannen.<cite>Foto: Säkerhetspolisens förundersökning</cite></figcaption>
        </figure>
        <figure>
          <img src="https://cached-images.bonnier.news/cms30/UploadedImages/2019/12/9/3fb2888d-f728-470f-bbaf-9338d596b0d9/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
          <figcaption><b>Bild 2 av 2</b> Anna Lindstedt, tidigare Sveriges ambassadör i Kina.<cite>Foto: Lars Lindqvist</cite></figcaption>
        </figure>
      </slideshow>
      <p>
        <b>Anna Lindstedt, Sveriges tidigare ambassadör i Kina, åtalas för egenmäktighet vid förhandling med främmande makt. Hon ska under ett möte i Stockholm ha agerat utanför ramen för sin behörighet. ”Brottet har inneburit fara for Sveriges fredliga förhållande till Kina”, står det i stämningsansökan.</b>
      </p>
      <p>Det är första gången i modern tid åtal väcks med brottsrubriceringen egenmäktighet vid förhandling med främmande makt, en relativt gammal lagstiftning där praxis saknas.</p>
      <p>– Det här är ett otroligt angeläget och svårlöst konsulärt ärende som också inbegriper svensk utrikespolitik i förhållande till Kina. I utredningen har jag funnit att den före detta ambassadören i Kina har agerat på eget bevåg och utan den nödvändiga förankringen hos de som är ytterst ansvariga, säger vice chefsåklagare Hans Ihrman, vid Riksenheten för säkerhetsmål till DN.</p>
      <p><b>Det var i januari </b>som Anna Lindstedt arrangerade ett möte med bland annat kinesiska affärsmän och den fängslade förläggaren Gui Minhais dotter på hotell Sheraton i Stockholm. Mötet ska ha arrangerats av Anna Lindstedt i syfte att få Gui Minhai frisläppt.  </p>
      <p>I bevisningen finns bland annat e-postmeddelanden mellan Regeringskansliet, UD och Anna Lindstedt som ska styrka att Lindstedt agerat utanför ramen av sin behörighet. Även övervakningsfilmer från hotell Sheraton i Stockholm som visar hur mötena genomfördes ingår i bevisningen.</p>
      <p>– Min ambition med utredningen har varit att förstå och klarlägga hur ansvarsfördelningen inom svensk utrikesförvaltning i konsulära ärenden ser ut: vilka instruktioner finns i specifika konsulära ärenden, och särskilt i fallet Gui Minhai? Detta för att kunna jämföra med Anna Lindstedts agerande vid det här tillfället, för att sedan komma fram till om det är en markant avvikelse. Har hon agerat i strid med instruktionerna? Det har jag kommit fram till att det finns stöd för, säger Hans Ihrman.</p>
      <p><b>– En ambassadör är</b> myndighetschef och har långtgående mandat, men ändå instruktioner att följa.</p>
      <p>E-postmeddelanden mellan Anna Lindstedt och den kinesiske affärsmannen Kevin Liu ska visa att Liu företrätt kinesiska statens intresse. Enligt stämningsansökan ska Liu ha använt sig av flera olika identiteter. </p>
      <p>I ett e-postmeddelande från Anna Lindstedt framgår att Kevin Liu ska ha erbjudit Gui Minhais dotter Angela Gui ett jobb och att detta var den formella anledningen till mötet på Sheraton.</p>
      <p><b>”Professor Liu, som</b> samarbetat med Sverige i många år och brinner för svensk-kinesiskt kulturutbyte har bestämt sig för att erbjuda Angela Gui någon form av anställningsförhållande och har bett mig facilitera ett möte”, skriver Lindstedt. </p>
      <p>I förhör med Säkerhetspolisen förklarar Anna Lindstedt mötet:</p>
      <p>– Det var för att facilitera en kontakt med de här två spåren jag har beskrivit ganska tydligt. Att erbjuda Angela ett jobb och att framföra de möjligheter som professur Liu skulle kunna ha att utöva positiv påverkan på hennes pappas fall.</p>
      <p>Åklagaren kommer att kalla 13 olika vittnen som stöd för åtalet. Bland andra ska kabinettssekreterare Annika Söder förhöras om sina kontakter med Anna Lindstedt.</p>
      <p>I förhör med Säkerhetspolisen säger Annika Söder att ingen på UD visste om Anna Lindstedts planer:</p>
      <p><b>– Jag känner inte till någon</b> som visste om vad hon gjorde på Sheraton. Jag har förstått att hon tog kontakt med Asienenheten på morgonen – på fredagen – för att tala om att hon skulle äta lunch med den kinesiske ambassadören. Hon fick då rekommendationen att läsa den senaste uppteckningen från mitt samtal med den kinesiske ambassadören. Ingen av oss som arbetar med det här hade en aning om vad som pågick förrän vi fick veta det av Angela.</p>
      <p>Angela Gui har efter mötet beskrivit tillställningen som bisarr och att stämningen var hotfull, bland annat var hon tvungen att ha sällskap när hon skulle gå på toaletten. Enligt Angela Gui ska affärsmännen ha erbjudit sig att förhandla om ett frigivande av Gui Minhai mot att hon inte pratade om fallet i media och höll uppgörelsen hemlig.</p>
      <p>”Det var mycket vin, mycket människor och konstiga frågor. Men eftersom ambassadör Lindstedt var närvarande och verkade positiv till det hela antog jag att det hela initierats av Sveriges utrikesdepartement.”, skrev Gui i ett blogginlägg <a href="https://medium.com/@angela_62804/damned-if-you-do-damned-if-you-dont-i-wont-1a09ba853018">i februari</a>.</p>
      <p>Hans Ihrman vill inte uttala sig om Anna Lindstedts motiv:</p>
      <p>– Jag vill återkomma med den analysen till huvudförhandlingen. Jag tycker att det finns flera olika förklaringar, den ena är inte bättre än den andra, men helt klart är det inte. Jag har en egen uppfattning men den vill jag behålla tills vidare, och jag vill inte recensera vare sig hennes person eller hennes omdöme.</p>
      <p>
        <b>Lindstedt menar att personerna hon är i kontakt med inte agerar på direkt uppdrag av den kinesiska staten?</b>
      </p>
      <p>– Vad jag påstår är att deras intressen har överensstämt med kinesiska statens, och det är framför allt intresset av att begränsa Gui Minhais dotters yttrandefrihet i kritiken mot hur Kina har hanterat det konsulära ärendet. Där har det funnit över tid ett försök att påverka och begränsa hennes yttrandefrihet, och över huvud taget kritik mot Kina i det här ärendet. Utredningen visar att det här angreppssättet har återkommit och också kommit till uttryck vid mötena på Sheraton i januari, säger Hans Ihrman till DN.</p>
      <p>Enligt UD ska man redan innan förundersökningen inleddes ha påbörjat en internutredning. Sedan händelsen blev känd har Anna Lindstedt varit arbetsbefriad med lön.</p>
      <p>– Anna Lindstedt står fast vid sin mycket tydliga inställning att brottsmisstanken är ogrundad och beklagar beslutet att väcka åtal, skriver hennes advokat Conny Cedermark i ett sms.</p>
      <p>I fredstider uppgår straffet för egenmäktighet vid förhandling med främmande makt till fängelse i högst två år. Rättegången börjar någon gång nästa år.</p>
      <p><a href="https://www.dn.se/nyheter/sverige/professor-visste-inte-att-motet-skulle-handla-om-gui-minhai/">Läs mer:<i> </i>Det hemliga mötet som blev en Säpo-utredning</a> </p>
      <details>
        <summary>Fakta. Det har hänt i fallet Gui Minhai</summary>
        <p><b>3 februari:</b> Angela Gui, dotter till den svensk-kinesiske förläggaren som är frihetsberövad i Kina, säger i en intervju med SvD att hon haft ett möte i Sverige med kinesiska representanter gällande sin far.</p>
        <p><b>13 februari:</b> Angela Gui skriver på sin blogg om mötet i Stockholm som ägt rum i slutet av januari på inbjudan av Sveriges Kina-ambassadör Anna Lindstedt. UD säger att man ska utreda Anna Lindstedt och uppger att man fått kännedom om mötet först i efterhand, vilket anges som ett av skälen till att Lindstedt nu utreds.</p>
        <p><b>14 februari:</b> Säpo uppger att man bedriver en förundersökning efter att mötet blivit känt. Förundersökningen leds av åklagare vid riksenheten för säkerhetsmål.</p>
        <p><b>15 februari:</b> Utrikesminister Margot Wallström kommenterar kritiken mot Sveriges Kina-ambassadör. Wallström uppger att UD inte hade kännedom om mötet och att man ser väldigt allvarligt på händelsen.</p>
        <p><b>16 februari:</b> UD förtydligar att ingen som arbetar med Gui Minhai-fallet haft kännedom om mötet. UD vill inte svara på frågan om det då finns andra personer, och i så fall vilka, som haft vetskap om mötet som ägde rum i Sverige.</p>
        <p><b>9 maj:</b> Anna Lindstedt delges misstanke om brott, hon misstänks för egenmäktighet i förhandling med främmande makt. </p>
        <p>
          <i>Källa: TT och DN. </i>
        </p>
      </details>
    </article>
  </body>
</html>