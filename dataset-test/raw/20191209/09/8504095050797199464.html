<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.themarker.com/technation/1.8234463"/>
    <meta property="og:site_name" content="Themarker"/>
    <meta property="article:published_time" content="2019-12-09T09:04:57+00:00"/>
    <meta property="og:title" content="קרן פרגרין משלימה גיוס הון של 115 מיליון דולר"/>
    <meta property="og:description" content="קרן הון הסיכון פרגרין (Peregrine Ventures) מודיעה על השלמת גיוס הון של 115 מיליון דולר לקרן הרביעית שלה. פרגרין משתייכת לקבוצה הקטנה של קרנות הון סיכון המשקיעות בתחומי הרפואה: מכשור רפואי, בריאות דיגיטלית, פארמה, אסתטיקה, פוד-טק ודיאגנוסטיקה. עם פרגרין ניתן למנות קבוצה מצומצת של הקרנות בתחום הרפואה, ובהן הקרנות אקסלמד ונצ'רס, פונטיפקס ו-aMoon. "/>
  </head>
  <body>
    <article>
      <h1>קרן פרגרין משלימה גיוס הון של 115 מיליון דולר</h1>
      <h2>הקרן משתייכת לקבוצה קטנה של קרנות הון סיכון המשקיעות בתחומי הרפואה ופועלת מ-2001</h2>
      <address><time datetime="2019-12-09T09:04:57+00:00">09 Dec 2019, 09:04</time> by <a rel="author">אמיתי זיו</a></address>
      <p>קרן הון הסיכון פרגרין (Peregrine Ventures) מודיעה על השלמת גיוס הון של 115 מיליון דולר לקרן הרביעית שלה. פרגרין משתייכת לקבוצה הקטנה של קרנות הון סיכון המשקיעות בתחומי הרפואה: מכשור רפואי, <a href="https://www.themarker.com/magazine/MAGAZINE-1.6791342">בריאות דיגיטלית</a>, פארמה, אסתטיקה, פוד-טק ודיאגנוסטיקה. עם פרגרין ניתן למנות קבוצה מצומצת של הקרנות בתחום הרפואה, ובהן הקרנות אקסלמד ונצ'רס, פונטיפקס ו-aMoon. </p>
      <p>פרגרין היא שחקנית ותיקה הפועלת מ-2001. עיקר הפורטפוליו והמיקוד שלה הוא חברות בתחום הרפואה, אך יש לקרן גם אחזקות בתחומי ה-IT הקלאסיים (כמו whiteSource) ואחזקות בתחום הפוד-טק, כמו חברת <a href="https://www.themarker.com/technation/1.7240872">אלפא פארמס</a>, המפתחת בשר מתרבית תא. </p>
      <p>מהחברה נמסר: "בסך הכל מנהלת כיום פרגרין מעל 200 מיליון דולר להשקעות בחברות סטארט-אפ כשלרשותה עומדים כ-200 מיליון דולר נוספים זמינים להשקעות משותפות, השקעות המשך והשקעות בחברות בשלבים מאוחרים בחברות הפורטפוליו שלה מקרנות פרגרין 1, 2 ו-3. הקרן רשמה עד היום עשרה אקזיטים בשווי מצטבר של יותר מ-2 מיליארד דולר". על השותפים בגיוס החדש נכתב: "בפרגרין 4, שזכתה לביקוש יתר רב, השקיעו מוסדיים ישראליים, לצד גופי השקעה מישראל, ארה"ב, אירופה ואוסטרליה". </p>
      <p>קרנות פרגרין מנוהלות על ידי אייל ליפשיץ, בועז ליפשיץ (שותפים מייסדים), ליאור שחורי, תמיר טל, דודי אלדר וטל קרסו. בהודעת הגיוס נכתב: "צוות מנהלי הקרן פועל במודל ייחודי ומקים חברות סטארט-אפ על פי צרכים שמנהלי פרגרין מזהים מפגישות שהם עורכים עם חברות הציוד הרפואי הגדולות בעולם".</p>
      <p>בנוסף, הקרן מפעילה את אינסנטיב, חממת הזנק בהתנחלות אריאל, בשיתוף מימון מצד רשות החדשנות: "חממת אינסנטיב היא מהוותיקות בישראל, והיא הוקמה ופועלת בשיתוף רשות החדשנות במטרה להנביט את חברות הסטארט-אפ המבטיחות בישראל בתחום הטכנולוגיה הרפואית", נכתב. "החממה נחשבת לחממה המובילה בישראל בפרמטרים שונים דוגמת גיוסי המשך ואקזיטים". </p>
      <p>אייל ליפשיץ, שותף מנהל בפרגרין, מסר: "הביקוש הרב להשקעה בפרגרין 3, קרן של 75 מיליון דולר שסגרנו לפני שנתיים, וכן להשקעה בפרגרין 4, הוא תוצאה של אמון רב של המשקיעים בצוות שלנו ובמודל ההשקעות. טכנולוגיות רפואיות מישראל מושכות ביקוש עצום ויוצרות הזדמנויות אדירות, ומשקיעים זרים מכירים בכך". </p>
    </article>
  </body>
</html>