<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/kyr-mitsotakis-gia-proti-fora-i-hora-ehei-mia-anexartiti-ethniki-arhi-diafaneias"/>
    <meta property="og:site_name" content="The Pressroom"/>
    <meta property="article:published_time" content="2019-12-09T09:37:34+00:00"/>
    <meta property="og:title" content="Κυρ. Μητσοτάκης: Για πρώτη φορά η χώρα έχει μια ανεξάρτητη Εθνική Αρχή Διαφάνειας"/>
    <meta property="og:description" content="«H Διεθνής Διαφάνεια κατέταξε τη χώρα μας το 2012 στην 94η θέση της λίστας των κρατών με διαφθορά. Έγιναν σημαντικές προσπάθειες και το 2015 πετύχαμε να ανέβουμε στην 58η θέση, για να ξανακυλήσει η Ελλάδα στην 67η θέση το 2018. Εννέα επίπεδα κάτω σε μόλις τρία χρόνια έχοντας βαθμό 45, όταν το 100 αντιπροσωπεύει μια πολύ καθαρή χώρα. Μια επίδοση ντροπιαστική για ένα ευρωπαϊκό κράτος, αλλά και θλιβερή κληρονομιά μιας κυβέρνησης που συνεχώς μιλούσε για ηθικό πλεονέκτημα. Η κατάσταση αυτή ουσιαστικά αποτελεί μια εθνική απειλή. Πλήττει την αξιοπιστία της χώρας και αμαυρώνει το φιλότιμο της συντριπτικής πλειονότητας των δημοσίων υπαλλήλων. Αποθαρρύνει τις επενδύσεις, οδηγεί σε απώλεια πολύτιμων πόρων και καταρρακώνει την εμπιστοσύνη των πολιτών στην πολιτεία και την πολιτική συνολικά. Διαβρώνει τους θεσμούς, τροφοδοτώντας τον λαϊκισμό. Η ανάταξη της λοιπόν είναι μια προτεραιότητα που δεν σηκώνει δισταγμούς και αναβολές» τόνισε ο πρωθυπουργός Κυριάκος Μητσοτάκης, μιλώντας σε ημερίδα με θέμα &quot;Τεχνολογία και Διαφάνεια&quot;…"/>
  </head>
  <body>
    <article>
      <h1>Κυρ. Μητσοτάκης: Για πρώτη φορά η χώρα έχει μια ανεξάρτητη Εθνική Αρχή Διαφάνειας</h1>
      <address>
        <time datetime="2019-12-09T09:37:34+00:00">09 Dec 2019, 09:37</time>
      </address>
      <p>
        <b>«H Διεθνής Διαφάνεια κατέταξε τη χώρα μας το 2012 στην 94η θέση της λίστας των κρατών με διαφθορά. Έγιναν σημαντικές προσπάθειες και το 2015 πετύχαμε να ανέβουμε στην 58η θέση, για να ξανακυλήσει η Ελλάδα στην 67η θέση το 2018. Εννέα επίπεδα κάτω σε μόλις τρία χρόνια έχοντας βαθμό 45, όταν το 100 αντιπροσωπεύει μια πολύ καθαρή χώρα. Μια επίδοση ντροπιαστική για ένα ευρωπαϊκό κράτος, αλλά και θλιβερή κληρονομιά μιας κυβέρνησης που συνεχώς μιλούσε για ηθικό πλεονέκτημα. Η κατάσταση αυτή ουσιαστικά αποτελεί μια εθνική απειλή. Πλήττει την αξιοπιστία της χώρας και αμαυρώνει το φιλότιμο της συντριπτικής πλειονότητας των δημοσίων υπαλλήλων. Αποθαρρύνει τις επενδύσεις, οδηγεί σε απώλεια πολύτιμων πόρων και καταρρακώνει την εμπιστοσύνη των πολιτών στην πολιτεία και την πολιτική συνολικά. Διαβρώνει τους θεσμούς, τροφοδοτώντας τον λαϊκισμό. Η ανάταξη της λοιπόν είναι μια προτεραιότητα που δεν σηκώνει δισταγμούς και αναβολές» τόνισε ο πρωθυπουργός <a href="https://www.thepressroom.gr/tags/kyriakos-metsotakes-0">Κυριάκος Μητσοτάκης</a>, μιλώντας σε ημερίδα με θέμα "Τεχνολογία και Διαφάνεια" η οποία οργανώθηκε από την Εθνική Αρχή Διαφάνειας με αφορμή τη σημερινή παγκόσμια ημέρα κατά της διαφθοράς .</b>
      </p>
      <p>
        <i>«Ξεκινάμε με την αποκατάσταση του κύρους της πολιτικής, αλλά και των λειτουργών της σε κάθε πτυχή της δημόσιας ζωής, εξορθολογίζοντας τους μηχανισμούς πρόληψης και καταστολής της διαφθοράς και εξοπλίζοντάς τους με τις πρέπουσες αρμοδιότητες, τις κατάλληλες μεθόδους και κυρίως τα πιο σύγχρονα τεχνικά μέσα» σημείωσε ο πρωθυπουργός και πρόσθεσε: «αναδιατάξαμε το τοπίο ελέγχου της διαφάνειας ιδρύοντας, με το πρώτο νομοσχέδιό μας, την Εθνική Αρχή Διαφάνειας που, υπό την σκέπη της, ενοποιούνται έξι αυτοτελείς και αποσυνδεδεμένες υπηρεσίες που έχουν συναφές αντικείμενο».</i>
      </p>
      <p>Ο πρωθυπουργός στη συνέχεια είπε ότι<b> για πρώτη φορά η χώρα έχει μια ανεξάρτητη Εθνική Αρχή Διαφάνειας </b>με καινοτόμες πρωτοβουλίες, υπέρ της διαφάνειας και κατά της διαφθοράς, υπογραμμίζοντας ότι η προηγούμενη κυβέρνηση είχε αναθέσει τον έλεγχο της διαφθοράς σε μέλος του υπουργικού συμβουλίου, δηλαδή ελεγκτής και ελεγχόμενος το ίδιο πρόσωπο.</p>
      <p>Η δημιουργία της Εθνικής Αρχής Διαφάνειας συνιστά<b> σημαντικότατη καινοτομία.</b> Θωρακίζει θεσμικά την αντιμετώπιση της διαφθοράς και δημιουργεί τις βάσεις για μια τεχνογνωσία, η οποία θα μπορέσει να αντιμετωπίσει το πρόβλημα με αποτελεσματικότητα και μακριά από οποιαδήποτε κομματική παρέμβαση, τόνισε ο κ. Μητσοτάκης.</p>
    </article>
  </body>
</html>