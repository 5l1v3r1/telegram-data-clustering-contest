<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/geraschenko/kozhen-ukrajinskiy-prezident-zobovyazaniy-ne-viriti-zhodnomu-slovu-putinu-645440.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T09:10:07+00:00"/>
    <meta property="og:title" content="Зеленський має знати про це. Досвід Ющенка та Порошенка на переговорах з Путіним"/>
    <meta property="og:description" content="Путін не любить не українських президентів, а Україну. Вірніше, він її ненавидить"/>
  </head>
  <body>
    <article>
      <h1>Зеленський має знати про це. Досвід Ющенка та Порошенка на переговорах з Путіним</h1>
      <address><time datetime="2019-12-09T09:10:07+00:00">09 Dec 2019, 09:10</time> by <a rel="author">Ірина Геращенко</a></address>
      <h4>Путін не любить не українських президентів, а Україну. Вірніше, він її ненавидить</h4>
      <p>24 січня, відразу після інавгурації, Президент Ющенко вилетів в перше закордонне відрядження - до Москви. Того тижня ми мали відвідати Страсбург, Польщу, Брюсель і Давос. Але спочатку Москва, яка на тих драматичних виборах ставила на конкурента, й відверто підігрувала Януковичу, втручаючись в українські вибори, ненавидячи Майдан.</p>
      <p>Президент був виснажений після важкої хвороби і тривалої кампанії, сил додавала підтримка країни - високий рейтинг, довіра суспільства, запит на зміни. В літаку ми зібралися на коротку нараду. «Ви маєте подати кандидатуру на посаду прем‘єра зараз, до того, як літак сяде в Москві», - думки всієї команди були одностайними. Президент з цим погодився.</p>
      <p>Шеремєтево зустріло страшним холодом, мабуть, мінус 24. «О, помаранчевые приехали, не в валенках», - брякнуло хтось з російських «журналістів», що зустрічали наш літак. В 2005 ще не було соцмереж, а ми ще навіть не встигли зайти на Банкову і перебрати на себе офіційний сайт.</p>
      <p>Президент Ющенко надиктував мені перші три укази й перші три прізвища: про реформування АП, про секретаря РНБО і кандидатуру прем‘єр-міністра.</p>
      <p>Кортеж в’їхав в Кремль, Путін того разу чи не вперше не запізнився на зустріч. Він привітався з делегацією, після протокольного фото до нього підійшов його прес- секретар Громов з роздруківкою «Інтерфаксу».</p>
      <p>«О, Вы уже подали кандидатуру премьера?! Чтобы не сказали, что советовались и согласовывали в Москве?», - ВВП відреагував на прочитане повідомлення.</p>
      <p>На цій першій зустрічі президенти говорили, в тому числі і про газ, що він не повинен бути елементом політичного тиску на сусідню країну. Перша газова криза розгорілася менше, ніж за рік...</p>
      <p>На свою інавгурацію президент Порошенко прилетів за кілька годин до початку церемонії. Пізно вночі він повернувся з Нормандії, де пройшла його перша зустріч з Путіним. Канцлер Німеччини і президент Франції скористалися важливим історичним заходом, присутністю там російського лідера і запросили новообраного українського керівника, аби спробувати разом зупинити війну на Сході України.</p>
      <p>Урочистість події, аналогії зі страшними згадками про Другу світову й позицією тодішніх лідер світу, яким вистачило мудрості об‘єднатися перед спільною загрозою і зупинити фашизм, створювали хорошу атмосферу і передумови для пошуку рішення.</p>
      <p>Порошенко переміг в першому турі, мав високу довіру і підтримку суспільства, запит зупинити війну. Він приїхав туди з мирним планом, який складався з кількох пунктів. Ключові - безпекові, припинення вогню, роззброєння бойовиків, виведення іноземних військ і техніки. Інклюзивний діалог з одурманеними російською пропагандистською отрутою територіями. Потім ці пункти ляжуть в основу мирного плану.</p>
      <p>«Нас там нет», - зауважив герр Путін про Донбас і категорично відмовився говорити про Крим. Наші союзники виступали за тактику малих перемог, зазначили, що ніколи не погодяться з анексією Криму, але зараз треба зупинити полум‘я на Донбасі. За місяць Путін ввів регулярні російські війська на Схід України, потім був Ілловайськ. Й під час наступної зустрічі президентів в Мінську Порошенко отримував страшні повідомлення з фронту, що там просто в ці хвилини росіяни розстрілюють наші колони в «коридорі миру», про який домовилися.</p>
      <p>«Нас там нет», - дивився йому і фрау Меркель в очі Путін, не відводячи холодного погляду.</p>
      <p>І Ющенко, і Порошенко до свого президентства знали Путіна й спілкувалися з ним на різних посадах - в якості прем‘єра, міністра. Вони, в принципі, не мали ілюзій, але все ж намагалися зробити перезагрузка взаємин.</p>
      <p>Всі українські президенти вірили, що вони зможуть домовитися з Путіним. Що ВВП просто не любив наступників, а вони зможуть застосувати свій дипломатичний, політичний талант, досвід роботи в економічній чи банківській сфері, в бізнесі чи міжнародці і перезагрузити взаємини, зробити їх прагматичними і рівними. Ілюзії танули на перших зустрічах.</p>
      <p>Путін не любить не українських президентів, а Україну. Вірніше, він її ненавидить. І вважає розпад СРСР власною трагедією. А власною історичною місією - зібрати докупити нью-СРСР, яке без України не клеїться.</p>
      <p>Тому кожен український президент має вірити в Україну. Й категорично не вірити Путіну. Жодному його слову. Можна дивитися йому в очі, головне - не заглядати.</p>
      <p>Я вірю в Україну. І це робить мене оптимістом, бо ніхто в світі не може примусити нас зректися України, якщо ми самі на це не згодні.</p>
      <footer>Джерело: <a href="https://www.facebook.com/iryna.gerashchenko?fref=ts">блог Ірини Геращенко</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/na-donbasi-zaginuv-vojin-72-brigadi-dmitro-temniy-645436.html"/>
        <a href="https://glavcom.ua/columns/arestovich/viyna-na-donbasi-zelenskiy-i-yogo-prihilniki-pracyuyut-na-strategichniy-zadum-putina-645434.html"/>
        <a href="https://glavcom.ua/country/society/u-kremli-pidtverdili-zustrich-putina-z-zelenskim-645430.html"/>
      </related>
    </article>
  </body>
</html>