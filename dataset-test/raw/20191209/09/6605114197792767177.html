<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/niko-kovac-valthatja-fel-az-ideiglenesen-kinevezett-ljunberget-2080386/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T09:11:00+00:00"/>
    <meta property="og:title" content="Niko Kovac válthatja fel az ideiglenesen kinevezett Ljunberget"/>
    <meta property="og:description" content="A tervezettnél korábban visszatérhet a kispadra a Bayern München korábbi vezetőedzője."/>
  </head>
  <body>
    <article>
      <h6 class="kicker">ARSENAL</h6>
      <h1>Niko Kovac válthatja fel az ideiglenesen kinevezett Ljunberget</h1>
      <address>
        <time datetime="2019-12-09T09:11:00+00:00">09 Dec 2019, 09:11</time>
      </address>
      <h4>A tervezettnél korábban visszatérhet a kispadra Niko Kovac, a Bayern München korábbi vezetőedzője, akit a hírek szerint érdekelne az Arsenal labdarúgócsapatának irányítása.</h4>
      <p>A goal.com és a spox.com arról ír, hogy a 48 éves tréner menedzsmentje és a klub már felvették egymással a kapcsolatot, miután a szakembert „nagyon érdekli a feladat”.</p>
      <blockquote>Kovac a tervek szerint a helyszínen tekinti meg a hétfői West Ham United-Arsenal angol bajnokit.</blockquote>
      <p>Az Ágyúsok vezetősége november 29-én menesztette Unai Emeryt, azóta – ideiglenes jelleggel – a svéd Freddie Ljungberg irányítja a csapatot.</p>
      <blockquote>Az észak-londoni együttes kilenc tétmeccse nyeretlen, ilyen rossz sorozatra 1992 óta nem volt példa a klub életében.</blockquote>
      <p>A Bayerntől való menesztése után Niko Kovac a Hertha BSC-nél is szóba került, mint lehetséges új vezetőedző, végül azonban Jürgen Klinsmannt szerződtették a posztra. A horvát edző állítólag azzal utasította vissza a berliniek érdeklődését, hogy egy ideig távol szeretne maradni a futballtól.</p>
      <p>Forrás: MTI</p>
    </article>
  </body>
</html>