<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hd.se/2019-12-09/haktningsforhandlingar-i-uddevalla-i-dag"/>
    <meta property="og:site_name" content="HD"/>
    <meta property="article:published_time" content="2019-12-09T09:45:00+00:00"/>
    <meta property="og:title" content="Häktningsförhandlingar i Uddevalla i dag"/>
    <meta property="og:description" content="En 22-årig man sitter sedan tidigare häktad misstänkt för mordet på den 17-åriga flickan. I dag hålls häktningsförhandlingar i Uddevalla mot två personer som misstänks ha hjälpt honom efteråt. Det handlar enligt handlingar från tingsrätten om en man och"/>
  </head>
  <body>
    <article>
      <h1>Häktningsförhandlingar i Uddevalla i dag</h1>
      <h2>En 22-årig man sitter sedan tidigare häktad misstänkt för mordet på den 17-åriga flickan. I dag hålls häktningsförhandlingar i Uddevalla mot två personer som misstänks ha hjälpt honom efteråt.</h2>
      <address><time datetime="2019-12-09T09:45:00+00:00">09 Dec 2019, 09:45</time> by <a rel="author">TT</a></address>
      <p>Det handlar enligt handlingar från tingsrätten om en man och en kvinna, båda i 40-årsåldern, som bor i Uddevalla. De båda misstänkta, som anhölls i förra veckan, har begärts häktade för skyddande av brottsling, grovt brott, och brott mot griftefriden.</p>
      <p>Den 17-åriga flickan anmäldes försvunnen den 17 november, vilket ledde till att en stor sökinsats drog i gång. Först efter över tio dagars sökande hittades en kroppsdel som kan knytas till flickan och enligt polisen visar att hon inte längre är i livet.</p>
      <p>En 22-årig man i flickans närhet greps tidigt i utredningen och sitter sedan dess häktad misstänkt för mord. I förra veckan anhölls dessutom två ytterligare personer, en man och en kvinna.</p>
      <p>Den misstänkte mannen satt även anhållen i ett tidigare skede av utredningen, men släpptes då på fri fot igen. I torsdags förhördes och anhölls han på nytt. Något senare i torsdags anhölls även den misstänkta kvinnan.</p>
      <p>Åklagaren Jim Westerberg beslutade i helgen att begära mannen och kvinnan häktade. Häktningsförhandlingarna hålls i Uddevalla tingsrätt med start klockan 12 respektive klockan 13 på måndagen.</p>
      <h3>Fakta</h3>
      <h4>Bakgrund: Detta har hänt</h4>
      <p>14 november: Den sista observationen av den 17-åriga flickan görs i Uddevalla.</p>
      <p>17 november: Försvinnandet polisanmäls.</p>
      <p>19 november: På förmiddagen anhålls en 22-årig man i flickans närhet i sin frånvaro. Han grips omkring en timme senare. Senare samma dag inleder polisen en så kallad särskild händelse kring försvinnandet.</p>
      <p>20 november: Sökinsatsen efter flickan intensifieras.</p>
      <p>22 november: Den anhållne 22-åringen häktas vid Uddevalla tingsrätt på sannolika skäl misstänkt för mord. Han nekar till brott.</p>
      <p>24 november: Ytterligare en person anhålls, på sannolika skäl misstänkt för skyddande av brottsling, men mannen släpps ett par timmar senare.</p>
      <p>28 november: En kroppsdel som knyts till flickan hittas. Enligt polisen visar fyndet att 17-åringen inte längre är i livet.</p>
      <p>30 november: Minnestunder arrangeras, bland annat i centrala Uddevalla. Hundratals personer sluter upp vid den spontana minnesplatsen på Kungstorget.</p>
      <p>3 december: Åklagaren begär att den häktade mannen ska genomgå en så kallad paragraf 7-undersökning.</p>
      <p>6 december: Mannen omhäktas till den 3 januari. Samma dag meddelar Åklagarmyndigheten att mannen som tidigare varit anhållen för skyddande av brottsling samt ytterligare en person anhållits.</p>
      <p>8 december: De båda anhållna personerna, en man och en kvinna som båda är i 40-årsåldern, begärs häktade.</p>
      <p>9 december: Häktningsförhandlingar i Uddevalla tingsrätt.</p>
    </article>
  </body>
</html>