<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/swedbank-stadar-i-toppen"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T09:54:54+00:00"/>
    <meta property="og:title" content="Swedbank städar i toppen"/>
    <meta property="og:description" content="Swedbank kapar antalet personer i koncernledningen från 17 till 14."/>
  </head>
  <body>
    <article>
      <h1>Swedbank städar i toppen</h1>
      <address><time datetime="2019-12-09T09:54:54+00:00">09 Dec 2019, 09:54</time> by <a rel="author">TT, Arash Mokhtari</a></address>
      <p>
        <b>Swedbank kapar antalet personer i koncernledningen från 17 till 14.</b>
      </p>
      <p>”I dag presenterar jag en ny ledning för att utveckla Swedbank och stärka förtroendet. Som ett led i detta lämnar också ett antal personer banken. Jag startar även en utvärdering av kulturen i Swedbank”, skriver Swedbanks vd Jens Henriksson i ett pressmeddelande.</p>
      <p>Bland annat försvinner koncernriskchefen Helo Meigas och nuvarande chefen för Baltisk bankrörelse Charlotte Elsnitz.</p>
      <p>Swedbank kämpar med att återfå förtroendet efter den penningtvättskandal som <a href="https://www.svt.se/nyheter/granskning/ug/21167079">SVT:s Uppdrag granskning och SVT Nyheter </a>avslöjade om att bankens baltiska rörelse under närmare ett decennium varit delaktig i.</p>
      <h3>Miljarder misstänks ha slussats</h3>
      <p>Nyheten om att minst 40 miljarder kronor kunde ha slussats mellan misstänkta konton fick bankens aktie att rasa med nästan 14 procent och för fondsparare och aktieägare gick tiotals miljarder kronor upp i rök.</p>
      <p>Efter avslöjandet genomförde Ekobrottsmyndigheten en <a href="https://www.svt.se/nyheter/inrikes/razzia-mot-swedbanks-huvudkontor"><b>razzia på Swedbanks huvudkontor</b> </a>i Sundbyberg som sen resulterade i att förundersökningen mot banken utvidgades med ytterligare en brottsmisstanke – grovt svindleri.</p>
      <h3>Vd:n fick sparken</h3>
      <p>Swedbank bekräftade i ett pressmeddelande att det hade funnits, och fortfarande finns, brister i bankens arbete mot penningtvätt.</p>
      <p>Efter hård kritik fick bankens dåvarande vd Birgitte Bonnesen sparken i mars. Vid årsstämman motiverade bankens styrelseordförande Lars Idermark att det behövs ett nytt ledarskap i banken för att återskapa förtroendet.</p>
      <related>
        <h4>Relaterat</h4>
        <a href="https://www.svt.se/nyheter/inrikes/svt-s-uppdrag-granskning-vinner-arets-avslojande"/>
        <a href="https://www.svt.se/nyheter/bolund-mp-om-swedbanks-mojliga-sanktionsbrott-oerhort-allvarligt"/>
        <a href="https://www.svt.se/nyheter/inrikes/hot-om-amerikanska-miljarder-enda-boten-mot-svensk-naivitet"/>
      </related>
    </article>
  </body>
</html>