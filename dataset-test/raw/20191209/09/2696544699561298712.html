<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_apple_mac_pro_2019_szamitogep"/>
    <meta property="og:site_name" content="HVG.hu"/>
    <meta property="article:published_time" content="2019-12-09T09:33:00+00:00"/>
    <meta property="og:title" content="Kedden kezdi árulni az Apple az új szuperszámítógépét, ami egy lakás árába kerül"/>
    <meta property="og:description" content="Az Apple eredetileg őszre ígérte a nyáron bemutatott Mac Pro érkezését, ez azonban decemberre tolódott. Technikailag viszont mégis ősszel dobják piacra."/>
  </head>
  <body>
    <article>
      <h1>Kedden kezdi árulni az Apple az új szuperszámítógépét, ami egy lakás árába kerül</h1>
      <address><time datetime="2019-12-09T09:33:00+00:00">09 Dec 2019, 09:33</time> by <a rel="author">hvg.hu</a></address>
      <p>
        <b>Az Apple eredetileg őszre ígérte a nyáron bemutatott Mac Pro érkezését, ez azonban decemberre tolódott. Technikailag viszont mégis ősszel dobják piacra.</b>
      </p>
      <p>A nyár közepére időzítette az Apple, hogy bemutassa a legújabb szuperszámítógépét. A Mac Pro a specifikációkat tekintve brutálisan erős gépnek ígérkezik, és ezt az ára is tükrözi: ha az ember mindent kér bele, <a href="https://hvg.hu/tudomany/20190604_apple_mac_pro_szamitogep_arak_wwdc_2019">egy lakás árába kerül a készülék</a>.</p>
      <p>A figyelmet azonban nemcsak ezzel vonta magára az eszköz, hanem a kinézetével is. A gép külsőre olyan, mintha egy gigantikus sajtreszelőt terveztek volna a cégnél, így aztán nem csoda, hogy <a href="https://hvg.hu/tudomany/20190607_apple_wwdc_2019_mac_pro_ikea">rögtön szét is trollkodták a gépet</a> – sőt, egy youtube-er még azt is <a href="https://hvg.hu/tudomany/20190621_apple_wwdc_2019_mac_pro_sajtreszelo_szamitogep_youtuber">kipróbálta, lehet-e rajta sajtot reszelni</a>.</p>
      <p>Mindezt túlságosan sokan azonban eddig nem próbálhatták ki. Az Apple őszre ígérte a Mac Pro érkezését, ez azonban eddig nem történt meg. A <i>Bloomberg</i> viszont novemberben arról írt, hogy decemberben kezdik majd el árulni a készüléket, és a jelek szerint nekik volt igazuk. A szintén YouTube-ra tartalmat gyártó Marques Brownlee a Twitteren írta meg, hogy az ügyfeleknek kiküldött e-mail alapján a számítógépet december 10-től lehet megvásárolni.</p>
      <figure>
        <iframe data-src="https://twitter.com/MKBHD/status/1203480428751048705?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Persze technikai értelemben véve az Apple tényleg ősszel kezdi el árulni a Mac Prót, a meteorológiai tél ugyanis december 21-én veszi kezdetét. A cég a gép mellé a Pro Display XDR kijelzőt is december 10-én teszi elérhetővé.</p>
      <p>Fontos megjegyezni, hogy a december 10-i dátummal az Apple a rendelés előtt nyitja meg a kapuit, így könnyen lehet, hogy a leszállítás már 2020 elejére tolódik át – pláne akkor, ha sokan egyedi konfigurációval kérik majd az eszközt.</p>
      <p>
        <i>Ha kíváncsi az Apple újdonságaira, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>