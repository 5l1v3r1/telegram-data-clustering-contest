<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/120377-jeremic-ako-istrajemo-u-bojkotu-laznih-pobedicemo-na-pravim-izborima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T09:05:03+00:00"/>
    <meta property="og:title" content="Jeremić: Ako istrajemo u bojkotu lažnih, pobedićemo na pravim izborima"/>
    <meta property="og:description" content="Predsednik Narodne stranke i predsedavajući Saveza za Srbiju Vuk Jeremić izjavio je da će 2020. godina biti presudna i da će, ako opozicija istraje u bojkotu, sledeće godine izbori verovatno biti održani dva puta &quot;lažni na proleće i pravi na zimu, kada će vlast biti poražena&quot;.&quot;U narednih nekoliko nedelja uslediće veliki pritisci da promenimo našu odluku o bojkotu lažnih izbora na proleće. Ako se ne pokolebamo i ostanemo čvrsti, nastaće nove okolnosti i postaće jasno da režim više nema legitimitet. Spoljna i unutrašnja situacija će biti takva da neće biti alternative održavanju pravih izbora&quot;, rekao je Jeremić u Novom Sadu, gde je obeleženo godinu dana od osnivanja Gradskog odbora Narodne stranke Novi Sad.Jeremić, koji je i bivši ministar spoljnih poslova Srbije, naveo je da će uskoro biti objavljeno da je ispunjen značajan broj uslova za fer i poštene izbore, jer će biti usvojeni neki zakoni i možda promenjen poneki član REM-a, a opozicioni lideri počeće da dobijaju pozive za gostovanja na televizijama sa nacionalnim…"/>
  </head>
  <body>
    <article>
      <h1>Jeremić: Ako istrajemo u bojkotu lažnih, pobedićemo na pravim izborima</h1>
      <address>
        <time datetime="2019-12-09T09:05:03+00:00">09 Dec 2019, 09:05</time>
      </address>
      <p><b>Predsednik Narodne stranke i predsedavajući Saveza za Srbiju Vuk Jeremić izjavio je da će 2020. godina biti presudna i da će, ako opozicija istraje u bojkotu, sledeće godine izbori verovatno biti održani dva puta "lažni na proleće i pravi na zimu, kada će vlast biti poražena".</b><br/><br/>"U narednih nekoliko nedelja uslediće veliki pritisci da promenimo našu odluku o bojkotu lažnih izbora na proleće. Ako se ne pokolebamo i ostanemo čvrsti, nastaće nove okolnosti i postaće jasno da režim više nema legitimitet. Spoljna i unutrašnja situacija će biti takva da neće biti alternative održavanju pravih izbora", rekao je Jeremić u Novom Sadu, gde je obeleženo godinu dana od osnivanja Gradskog odbora Narodne stranke Novi Sad.<br/><br/>Jeremić, koji je i bivši ministar spoljnih poslova Srbije, naveo je da će uskoro biti objavljeno da je ispunjen značajan broj uslova za fer i poštene izbore, jer će biti usvojeni neki zakoni i možda promenjen poneki član REM-a, a opozicioni lideri počeće da dobijaju pozive za gostovanja na televizijama sa nacionalnim frekvencijama.<br/><br/>"Tada će nam naši partneri iz EU, od kojih većina ima dobre namere, reći da ipak razmislimo o izlasku na izborima, jer se ne možemo boriti van institucija ako želimo da izgradimo demokratski poredak. To će biti jako sugestivno i neće biti lako odupreti se tome. Ali Narodna stranka nema dilemu i sigurno će bojkotovati izbore, a uveren sam da će to učiniti i naši partneri iz SzS", rekao je Jeremić.<br/><br/>Jeremić je naveo da će 2020. godine svet ponovo obratiti pažnju na Zapadni Balkan, jer će na naplatu konačno doći obećanje predsednika Srbije Aleksandra Vučića da će rešiti pitanje Kosova i Metohije tako što će omogućiti stupanje Prištine u UN, odnosno medjunarodno-pravno verifikovati nezavisnost Kosova.<br/><br/>"Vučić je na osnovu tog obećanja od dela medjunarodne zajednice na veresiju dobio sedam godina vlasti. On to neće ispuniti, izmedju ostalog i zato što su se stvari na Kosovu promenile", rekao je Jeremić.<br/><br/>Jeremić je naveo da će zato iz perspektive medjunarodne zajednice u velikoj meri opasti Vučićeva upotrebna vrednost, pa će posledično opasti i njihov stepen tolerancije prema diktaturi u Srbiji.<br/><br/>"Moramo da učinimo sve da sprečimo Vučića da prizna Kosovo i da istrajemo na bojkotu lažnih izbora, jer je to najkraći i najbrži put ka promeni vlasti, koja će pasti naglo, u trenutku", rekao je Jeremić.<br/><br/>Potpredsednik Narodne stranke Siniša Kovačević rekao je da je brzi pad naprednjačke vlasti neminovan i da je režim u panici jer više ne može da zapuši sve rupe koje se neprekidno otvaraju svakodnevnim izbijanjem teških afera "Jovanjica", "Krušik", "Megatrend", lažni doktorati, kupovina diploma...<br/><br/>Predsednik Gradskog odbora Narodne stranke Novi Sad Borislav Novaković rekao je da je u tom gradu najjača sprega kriminala i vlasti, i istakao da takvo stanje ne može da opstane još dugo jer je režim truo iznutra i "počeo je da puca po šavovima".</p>
    </article>
  </body>
</html>