<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rynekzdrowia.pl/Inwestycje/Chelm-powstala-rada-wsparcia-budowy-hospicjum-w-Nowinach,200808,3.html"/>
    <meta property="og:site_name" content="www.rynekzdrowia.pl"/>
    <meta property="article:published_time" content="2019-12-09T09:10:00+00:00"/>
    <meta property="og:title" content="Chełm: powstała rada wsparcia budowy hospicjum w Nowinach"/>
    <meta property="og:description" content="Hospicjum w Nowinach (wieś w powiecie chełmskim) ma być kompleksem składającym się z Domu Hospicyjnego, Domu Opieki Długoterminowej oraz Domu Opieki Wyręczającej. Inwestycja będzie usytuowana na 2,5-hektarowej działce, którą hospicjum bezpłatnie otrzymało od Starostwa Powiatowego w Chełmie."/>
  </head>
  <body>
    <article>
      <h1>Chełm: powstała rada wsparcia budowy hospicjum w Nowinach</h1>
      <address><time datetime="2019-12-09T09:10:00+00:00">09 Dec 2019, 09:10</time> by <a rel="author">Dziennik Wschodni/Rynek Zdrowia</a></address>
      <p>
        <b>Hospicjum w Nowinach (wieś w powiecie chełmskim) ma być kompleksem składającym się z Domu Hospicyjnego, Domu Opieki Długoterminowej oraz Domu Opieki Wyręczającej. Inwestycja będzie usytuowana na 2,5-hektarowej działce, którą hospicjum bezpłatnie otrzymało od Starostwa Powiatowego w Chełmie.</b>
      </p>
      <p>Jak informuje Tadeusz Boniecki, prezes Stowarzyszenia Hospicjum Domowe im. ks. kan. Kazimierza Malinowskiego w Chełmie, które jest inicjatorem budowy, planowane obiekty będą służyły nie tylko ludziom z chorobami nowotworowymi, lecz i osobom starszym oraz niepełnosprawnym w zorganizowanej pomocy dziennego i całodobowego pobytu. Docelowo w Domu Hospicyjnym znajdzie się około 20 łóżek, z możliwością rozbudowy budynku i w razie potrzeby powiększenia liczby miejsc.</p>
      <p>Ponieważ inwestycja jest kosztochłonna, dlatego postanowiono stworzyć radę, która będzie wspierać budowę. Radę, która ukonstytuowała się na swym pierwszym zebraniu, 2 grudnia, tworzą przedstawiciele duchowieństwa, polityki, medycyny, mediów oraz przedsiębiorcy i adwokaci. Przewodniczącym rady wybrano Zbigniewa Bajko, byłego prezydenta Chełma.</p>
      <p>Środki na działalność pozyskiwane będą głównie z tzw. jednego procenta oraz innych źródeł m.in. konkursów ogłaszanych przez fundacje i samorządy. Pieniądze stowarzyszenie zamierza także pozyskać z funduszy unijnych, ministerialnych, zbiórek publicznych, czy też tzw. cegiełek.</p>
      <p>Więcej: dziennikwschodni.pl</p>
    </article>
  </body>
</html>