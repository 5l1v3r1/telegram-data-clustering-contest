<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/cronaca/monossido-di-carbonio-sei-persone-intossicate/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-12-09T09:37:05+00:00"/>
    <meta property="og:title" content="Monossido di carbonio: sei persone intossicate"/>
    <meta property="og:description" content="Monossido di carbonio: si è reso necessario il trattamento in camera iperbarica per sei persone."/>
  </head>
  <body>
    <article>
      <h1>Monossido di carbonio: sei persone intossicate</h1>
      <h2>I pazienti sono stati sottoposti al trattamento in camera iperbarica. Fra di loro anche due bimbe.</h2>
      <address>
        <time datetime="2019-12-09T09:37:05+00:00">09 Dec 2019, 09:37</time>
      </address>
      <figure>
        <img src="https://notiziaoggivercelli.it/media/2019/01/camera-iperbarica-2-650x433.jpg"/>
      </figure>
      <p>Monossido di carbonio: si è reso necessario il trattamento in camera iperbarica per sei persone.</p>
      <h3>Monossido di carbonio, sei intossicazioni</h3>
      <p>Diversi casi di intossicazione da monossido di carbonio hanno portato i pazienti a essere sottoposti al trattamento in camera iperbarica ad Habilita Casa di Cura I Cedri di Fara Novarese. Nella notte tra sabato 7 e domenica 8 dicembre  è stato effettuato un trattamento oti in regime di emergenza per un paziente di origini iraniane del 1956 residente a Stresa e proveniente dal DEA di Verbania, vittima di un’intossicazione accidentale da monossido di carbonio in ambiente domestico. Il paziente presentava i segni di un’intossicazione da CO e riferiva dolore toracico e cefalea. Dopo il primo trattamento si è reso necessario effettuare un secondo trattamento nel pomeriggio di domenica al termine del quale, viste le buone condizioni cliniche, è stato trasferito al DEA di provenienza per il proseguio delle cure del caso.</p>
      <h3>Due bimbe</h3>
      <p>Durante la notte tra domenica 8 e lunedì 9 dicembre è stato effettuato un altro intervento in regime di emergenza per due distinti nuclei famigliari vittime di intossicazione accidentale da monossido di carbonio sempre in ambiente domestico e provenienti dal DEA dell’Ospedale di Novara. Nel primo caso, si tratta di una mamma con le due figlie di quattro e sei anni di origine marocchina rimaste vittime di intossicazione a seguito dell’accensione di un braciere domestico a scopo di riscaldamento. Una delle figlie ha manifestato un episodio sincopale, mentre la madre e<br/>l’altra figlia hanno manifestato malessere con cefalea e nausea.</p>
      <related>
        <h4>Leggi anche:</h4>
        <a href="https://notiziaoggivercelli.it/cronaca/ghislarengo-incendio-allazienda-scapa/"/>
      </related>
      <h3>Una coppia</h3>
      <p>Nel secondo caso sono stati coinvolti marito e moglie di Sozzago, rispettivamente del 1956 e del 1959, rimasti vittima di intossicazione dopo l’accensione del camino di casa a scopo di riscaldamento. Entrambi hanno manifestato malessere con astenia, cefalea e nausea. Il trattamento si è svolto senza complicanze, ma è stata posta indicazione ad un ulteriore trattamento nel pomeriggio di oggi per la coppia di Sozzago e per una delle bimbe di origine marocchina.</p>
    </article>
  </body>
</html>