<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-pozar-w-kopalni-murcki-staszic-nie-ma-osob-poszkodowanych,nId,3378720"/>
    <meta property="og:site_name" content="RMF24"/>
    <meta property="article:published_time" content="2019-12-09T09:09:00+00:00"/>
    <meta property="og:title" content="Pożar w kopalni Murcki-Staszic. Nie ma osób poszkodowanych"/>
    <meta property="og:description" content="Pożar, spowodowany prawdopodobnie samozagrzaniem węgla, wykryto w nocy z niedzieli na poniedziałek w wyrobisku katowickiej kopalni Murcki-Staszic, ok. 900 metrów pod ziemią. Sytuacja jest już opanowana. Nie ma osób poszkodowanych."/>
  </head>
  <body>
    <article>
      <h1>Pożar w kopalni Murcki-Staszic. Nie ma osób poszkodowanych</h1>
      <address><time datetime="2019-12-09T09:09:00+00:00">09 Dec 2019, 09:09</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>Pożar, spowodowany prawdopodobnie samozagrzaniem węgla, wykryto w nocy z niedzieli na poniedziałek w wyrobisku katowickiej kopalni Murcki-Staszic, ok. 900 metrów pod ziemią. Sytuacja jest już opanowana. Nie ma osób poszkodowanych.</b>
      </p>
      <figure>
        <img src="https://i.iplsc.com/-/0009G97YGLPPF0QO-C431.jpg"/>
        <figcaption>Kopalnia Murcki-Staszic (zdj. arch.)<cite>/ Andrzej Grygiel /PAP</cite></figcaption>
      </figure>
      <p><i>Pożar został wykryty przez czujniki, wskazujące na podwyższone stężenia gazów, jeszcze zanim pojawiło się zadymienie. Podjęto aktywne gaszenie pożaru wodą. Nikt nie ucierpiał, nie było zagrożenia dla ludzi</i> - powiedział PAP rzecznik Polskiej Grupy Górniczej. Pożar powstał w przodku na poziomie 900 metrów. <b>W pobliżu nie było nikogo z załogi.</b><br/><br/>Wszystko wskazuje na to, że zauważony w kopalni Murcki-Staszic pożar miał charakter endogeniczny, czyli nie powstał z przyczyn zewnętrznych. Pożary tego typu przejawiają się najczęściej nie tyle ogniem, co wzrostem temperatury, wydzielaniem się gazów i możliwym zadymieniem wyrobiska.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Ffakty%2Fpolska%2Fnews-zbrodnia-w-zabkowicach-slaskich-18-latek-zabil-rodzicow-i-sw%2CnId%2C3378689%3Fparametr%3Dembed_tyt">Zbrodnia w Ząbkowicach Śląskich. 18-latek zabił rodziców i swojego brata</a>
      </p>
      <p>Zagrożony rejon <b>będzie teraz monitorowany pod kątem składu atmosfery. </b>Chodzi o wykluczenie możliwości odnowienia się pożaru w miejscach niedostępnych dla ratowników, co może przejawiać się podwyższonym stężeniem tlenku węgla.<br/><br/><b>Katowicka kopalnia Murcki-Staszic </b>to w tym roku najbardziej wypadkowy zakład górniczy. Od początku roku zginęło w nim pięciu górników - trzech w wyniku silnego wstrząsu, dwóch w efekcie wejścia do wyrobiska z atmosferą niezdatną do oddychania. Półtora tygodnia temu, 28 listopada, w kopalni nastąpił wstrząs, w wyniku którego niezagrażających życiu obrażeń doznał 43-letni górnik, pracujący w pobliżu kombajnu ściennego. Z zagrożonego rejonu wycofano kilkunastoosobową załogę.</p>
    </article>
  </body>
</html>