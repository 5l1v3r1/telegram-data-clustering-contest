<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/608713"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T09:47:00+00:00"/>
    <meta property="og:title" content="&quot;แรมโบ้&quot;ออกโรงป้อง &quot;บิ๊กตู่&quot; ซัดเพื่อไทยเล่นการเมืองน้ำเน่า"/>
    <meta property="og:description" content="&quot;สุภรณ์&quot;เดือด! ออกโรงป้อง &quot;พล.อ.ประยุทธ์&quot; ซัด &quot;หญิงหน่อย-อนุสรณ์&quot; เล่นการเมืองน้ำเน่า เย้ยแม้แต่ &quot;ชัชชาติ&quot; ยังเผ่น"/>
  </head>
  <body>
    <article>
      <h1>"แรมโบ้"ออกโรงป้อง "บิ๊กตู่" ซัดเพื่อไทยเล่นการเมืองน้ำเน่า</h1>
      <address><time datetime="2019-12-09T09:47:00+00:00">09 Dec 2019, 09:47</time> by <a rel="author">PostToday</a></address>
      <p>"สุภรณ์"เดือด! ออกโรงป้อง "พล.อ.ประยุทธ์" ซัด "หญิงหน่อย-อนุสรณ์" เล่นการเมืองน้ำเน่า เย้ยแม้แต่ "ชัชชาติ" ยังเผ่น</p>
      <p>นายสุภรณ์ อัตถาวงศ์ ผู้ช่วยรัฐมนตรีประจำนายกรัฐมนตรี กล่าวถึงกรณีที่คุณหญิงสุดารัตน์ เกยุราพันธ์ ประธานยุทธศาสตร์พรรคเพื่อไทย และนายอนุสรณ์ เอี่ยมสะอาด โฆษกพรรคเพื่อไทย ออกมากล่าวพาดพิง พล.อ.ประยุทธ์ จันทร์โอชา นายกรัฐมนตรี และ รมว.กลาโหมว่า นี่คือนิสัยนักการเมืองที่ยังเล่นการเมืองแบบเดิมๆ จนชาวบ้านเอือมระอา สิ้นศรัทธาต่อพฤติกรรมนักการเมืองประเภทนี้ แม้ นายชัชชาติ สิทธิพันธุ์ ยังต้องหนีออกจากพรรคเพื่อไทย ไม่กล้าจะลงสมัครผู้ว่า กทม. ในนามพรรคเพื่อไทย เล่นการเมืองแบบน้ำเน่าเหมือนเดิม ยังไม่คิดเปลี่ยนพฤติกรรม</p>
      <p>ถ้านักการเมืองยังใช้วาทะใช้น้ำลายสกปรกในปากทำลายคนอื่น เล่นการเมืองแบบกล่าวหาใส่ร้ายโจมตีเขาไปทั่ว จะปฎิรูปการเมืองสำเร็จได้อย่างไร</p>
      <p>"ผมอยากถามว่าในอดีตที่ผ่านมาก่อนที่พล.อ.ประยุทธ์ จันทร์โอชา จะเข้ามาบริหารประเทศ รัฐบาลใดที่สร้างความขัดแย้งทางการเมืองให้วุ่นวาย ประชาชนออกมาชุมนุมทะเลาะกันบนท้องถนนมากมายยาวนานนับ 10 ปี เศรษฐกิจประเทศเสียหายย่อยยับ แทบพังพินาศยับเยิน การค้าการขาย การลงทุน ลดลงฮวบๆ เศรษฐกิจตกต่ำอย่างหนักกว่าปัจจุบันนี้ บ้านเมืองแทบถอยหลังลงคลองจมสู่ทะเล แต่มีคนตระกูลใหญ่ไม่กี่คนที่ร่ำรวยจากการทุจริตคอร์รัปชั่น รัฐต้องสูญเสียเงินแผ่นดินมากมาย เงินภาษีประชาชนนับหลายแสนล้าน ต้องถูกขโมยไปจากโครงการของรัฐ ทำไมไม่เอามาพูดกันบ้างหรือลืมกันไปแล้ว ความจำคงเสื่อมหรือเปล่า"</p>
      <p>"ผมถามว่าระหว่างยุคที่รัฐบาลในอดีตกับยุครัฐบาลปัจจุบัน รัฐใดโกงกินบ้านโกงกินเมือง ทุจริตคอรัปชั่นมากกว่ากันทำไมไม่เอามาพูด ผมอยากถามอีกข้อว่า รัฐบาลในสมัยเพื่อไทยกับรัฐบาลปัจจุบันบ้านเมืองในยุคไหน มีความสงบสุขหรือมีความขัดแย้งมากกว่ากัน ให้ลองถามประชาชนดูบ้างอยากเห็นบ้านเมืองแบบไหน หัวใจประชาชนจะเลือกเอารัฐบาลโกงกิน หรือจะเลือกเอารัฐบาลที่มีผู้นำมือสะอาดอย่างนายกฯประยุทธ์ ที่ไม่เคยมีประวัติด่างพร้อยในเรื่องทุจริตคอร์รัปชั่นเหมือนผู้นำบางคนที่ผ่านมา"</p>
      <p>"เพราะสาเหตุที่ผู้ใหญ่ของพรรคเพื่อไทยบางคนและโฆษกปากแบบนี้แหละ ปากไม่เป็นสุข วันๆ ก็ขุดคุ้ยหาแต่เรื่องวิพากย์วิจารณ์โจมตีใส่ร้ายป้ายสีคนอื่น บ้านเมืองถึงถอยหลังวุ่นวาย เพราะพฤติกรรมเดิมๆของคนในพรรคการเมืองนี้ แก้นิสัยคนพอแก้ได้ แต่แก้สันดานคนที่แก้ยากจริงๆ" นายสุภรณ์ กล่าว</p>
      <p>นายสุภรณ์กล่าวอีกว่า คนประเภทนี้คงอยากให้บ้านเมืองประเทศชาติกลับไปวุ่นวายเหมือนเดิมหรือเปล่า จึงไม่รู้จักหุบปากหุบคำเสียบ้าง ขอให้ประชาชนทุกหมู่เหล่าได้จับตามองว่าเป้าหมายพฤติกรรมของพรรคการเมืองนี้ต้องการให้เกิดความวุ่นวายในบ้านเมืองแตกแยกด้วยเพราะเหตุอะไร ทำไมไม่คิดสงสารประเทศชาติประชาชนบ้าง อยากให้พี่น้องประชาชนโปรดช่วยกันจับตาดูพฤติกรรมพรรคการเมืองพรรคนี้ เพราะไม่อยากเป็นฝ่ายค้าน จ้องจะล้มรัฐบาลจึงทำได้ทุกอย่าง ขอเพียงได้เป็นรัฐบาลการเป็นฝ่ายค้านคงทำใจไม่ได้ เท่าที่ตนเองเคยสัมผัสมา หวังอยากแต่จะเป็นรัฐบาลอยากมีอำนาจเพื่อแสวงประโยชน์ให้กลุ่มพวกพ้องตนหรือเปล่า ตรงนี้ไม่ทราบ แต่ตนสงสัยจริงๆ จากพฤติกรรมดังกล่าว</p>
    </article>
  </body>
</html>