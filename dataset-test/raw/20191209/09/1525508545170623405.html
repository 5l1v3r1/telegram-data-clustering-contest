<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793065/%D8%A2%D9%86%D9%81%D9%84%D9%88%D8%A7%D9%86%D8%B2%D8%A7%DB%8C-%D8%A7%D9%85%D8%B3%D8%A7%D9%84-%D8%A8%D9%87-%D9%BE%D8%B1%D9%86%D8%AF%DA%AF%D8%A7%D9%86-%D9%85%D8%B1%D8%A8%D9%88%D8%B7-%D9%86%DB%8C%D8%B3%D8%AA-%D9%85%D8%AC%D9%88%D8%B2%D9%87%D8%A7%DB%8C-%D8%B4%DA%A9%D8%A7%D8%B1-%D8%AF%D8%B1%D9%85%D8%B1%D8%A7%D8%AD%D9%84-%D9%86%D9%87%D8%A7%DB%8C%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T09:32:10+00:00"/>
    <meta property="og:title" content="مدیرکل دفتر حیات وحش سازمان محیط زیست: آنفلوانزای امسال به پرندگان مربوط نیست/مجوزهای شکار درمراحل نهایی"/>
    <meta property="og:description" content="شهاب‌الدین منتظمی گفت: مرجع تشخیص آنفلوانزا برای ما دامپزشکی است و بارها اعلام کرده‌اند که آنفلوانزای فصلی که اکنون وجود دارد، انسانی است و ربطی به آنفلوانزای فوق حاد پرندگان ندارد."/>
  </head>
  <body>
    <article>
      <h1>مدیرکل دفتر حیات وحش سازمان محیط زیست: آنفلوانزای امسال به پرندگان مربوط نیست/مجوزهای شکار درمراحل نهایی</h1>
      <address>
        <time datetime="2019-12-09T09:32:10+00:00">09 Dec 2019, 09:32</time>
      </address>
      <p>شهاب‌الدین منتظمی، مدیرکل دفتر حفاظت و مدیریت حیات وحش سازمان محیط زیست، در گفتگو با <a href="https://www.mehrnews.com/">خبرنگار مهر</a>  اعلام کرد: مراحل نهایی بررسی جمعیت های گونه هایی که می شود برای آن‌ها پروانه شکار صادر کرد را تمام کرده ایم و کارشناسی اش نهایی شده است.</p>
      <p>منتظمی در پاسخ به این که آیا صرفا جمعیت مد نظر بوده یا ظرفیت برد مناطق محاسبه و لحاظ شده است گفت: سرشماری کامل گونه ها را از سال ۹۳-۹۴ داریم و جمعیت های مختلف را در زیستگاه های مختلف ارزیابی کردیم. با توجه به استان هایی که درخواست پروانه شکار داده بودند، جمعیت ها بررسی شد، زیستگاه ها و مناطقی که جمعیت، رشد معقول داشته یعنی برداشتی به عنوان شکار هیچ آسیب به آن وارد نمی کند انتخاب شدند، درست بر مبنای تفکیک جمعیتی که در سرشماری ها لحاظ می شود مدنظر قرار گرفت و اگر به این نتیجه برسیم که پروانه بدهیم دقیقا در مناطقی ارائه می شود که جمعیت رشد و افزایش مناسب را دارد.</p>
      <p>وی در پاسخ به این که علاوه بر مطالعه جمعیتی خود گونه، ظرفیت برد منطقه هم لحاظ شده یا نه چرا که مثلا ممکن است قوچ پیری که جواز شکارش صادر می‌شود غذای پلنگ حاضر در منطقه باشد، گفت: دقیقاً نکته درست و کارشناسی است. قطعا برمبنای ظرفیت برد منطقه است. مناطق طوری انتخاب و معرفی شده اند که جمعیت مازاد، مازاد بر ظرفیت برد است نه اینکه صرفاً بگوییم سال گذشته ۲۰۰ تا بوده و امسال ۲۵۰ عدد است. حتماً ظرفیت برد منطقه، بحث جمعیت، نسبت جنسی جمعیت و ... همه لحاظ شده است و در اینجا همه ضوابط بازبینی شده است.</p>
      <p>مدیرکل دفتر حفاظت و مدیریت حیات وحش سازمان محیط زیست تصریح کرد: حتی در مناطقی که احتمال دادیم صرفا حضور شکارچی‌ یا تیراندازی به هر دلیلی منجر به آسیب منطقه باشد، صدور پروانه را ممنوع کردیم و اجازه ای داده نشده و انشاءالله منتظر هستیم تا در نهایت اگر تصمیم گرفته شود، اعلام شود.</p>
      <p>منتظمی در پاسخ به این که با توجه به نگرانی‌ها درباره شیوع آنفلوانزا در کشور صدور پروانه شکار پرندگان در دستور کار سازمان محیط زیست هست یا نه گفت: مرجع تشخیص آنفلوانزا برای ما به خصوص آنفلوانزای فوق حاد پرندگان، سازمان دامپزشکی است. مسئولان وزارت بهداشت و سازمان دامپزشکی بارها اعلام کرده اند که آنفلوانزای فصلی که اکنون وجود دارد، انسانی است و ربطی به آنفلوانزای فوق حاد پرندگان ندارد.</p>
      <p>وی تصریح کرد: چنانچه هشداری از طرف سازمان دامپزشکی در مورد آنفلوانزای فوق حاد پرندگان داشته باشیم قطعاً طبق ضوابط، مقررات و خواست سازمان دامپزشکی اقدام خواهیم کرد. حتی اگر جوازی صادر شده باشد، متوقف می شود اما در حال حاضر در استان هایی که بر مبنای سرشماری های سال قبل درخواست پروانه شکار پرنده در آن‌ها بوده با تأیید دستورالعمل در ستاد و صدور مجوز در سطح استان در حال انجام است.</p>
    </article>
  </body>
</html>