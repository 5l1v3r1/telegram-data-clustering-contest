<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000117585"/>
    <meta property="og:site_name" content="MGR Online"/>
    <meta property="article:published_time" content="2019-12-09T09:16:00+00:00"/>
    <meta property="og:title" content="อัปเด็ต :ภูเขาไฟนิวซีแลนด์ระเบิด สังหาร 5 บาดเจ็บ 20 นายกฯออสซีเสนอช่วยเหลือ"/>
    <meta property="og:description" content="ภูเขาไฟเกิดระเบิดขึ้นบนเกาะวากาอารี(Whakaari )นอกชายฝั่งเกาะเหนือเมื่อเวลา 14.11 น.ตามเวลาท้องถิ่นวันนี้(9 ธ.ค) มีผู้เสียชีวิต 5 ราย มีผู้ได้รับบาดเจ็บ 20 ราย"/>
  </head>
  <body>
    <article>
      <h1>อัปเด็ต :ภูเขาไฟนิวซีแลนด์ระเบิด สังหาร 5 บาดเจ็บ 20 นายกฯออสซีเสนอช่วยเหลือ</h1>
      <address><time datetime="2019-12-09T09:16:00+00:00">09 Dec 2019, 09:16</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012155701.JPEG"/>
      </figure>
      <p><b>รอยเตอร์/เอเจนซีส์ - ภูเขาไฟเกิดระเบิดขึ้นบนเกาะวากาอารี(Whakaari )นอกชายฝั่งเกาะเหนือเมื่อเวลา 14.11 น.ตามเวลาท้องถิ่นวันนี้(9 ธ.ค) มีผู้เสียชีวิตล่าสุด 5 ราย มีผู้ได้รับบาดเจ็บอยู่ที่ 20 ราย ตำรวจสามารถช่วยชีวิตออกมาได้ 23 คนแต่ยังมีผู้สูญหายอีกถึง 27 คน ด้านนายกรัฐมนตรีออสเตรเลีย สกอตต์ มอร์ริสัน เสนอช่วยเหลือ ยืนยันมีพลเมืองออสเตรเลียรวมอยู่ในกลุ่มรับผลกระทบ </b><br/><br/>รอยเตอร์รายงานวันนี้(9 ธ.ค)ว่า จำนวนผู้เสียชีวิตล่าสุดอยู่ที่ 5 ราย และมีจำนวนผู้ได้รับบาดเจ็บ 20 ราย และในจำนวนผู้ที่ถูกช่วยเหลือออกมาได้พบว่ามีบางส่วนเป็นนักท่องเที่ยวโดยสารเรือครุย์ซ์ โอเวชัน ออฟ เดอะ ซี (Ovation of the Seas)<br/><br/>โดยก่อนหน้าหนังสือพิมพ์เดอะการ์เดียน สื่ออังกฤษรายงานก่อนหน้าว่า มีผู้เสียชีวิต 1 รายเกิดขึ้นหลังจากภูเขาไฟบนเกาะวากาอารี(Whakaari ) หรือเกาะขาวตั้งอยู่นอกชายฝั่งเกาะเหนือเกิดระเบิดขึ้น<br/><br/>พบว่าในช่วงเวลาเกิดเหตุราว 14.11 น.ตามเวลาท้องถิ่นของวันจันทร์(9) อ้างอิงจากแถลงการณ์ของตำรวจนิวซีแลนด์ เชื่อว่ามีราวจำนวน 50 คนที่เป็นทั้งนักท่องเที่ยวและชาวนิวซีแลนด์บนเกาะที่ถูกขึ้นชื่อว่ามีภูเขาไฟที่ยังไม่สงบมากที่สุดในประเทศ โดยทางตำรวจสามารถช่วยออกมาได้อย่างปลอดภัยจำนวน 23 คน <br/><br/>อัลญะซีเราะฮ์ สื่อกาตาร์รายงานว่า นายกรัฐมนตรีหญิงนิวซีแลนด์ จาซินดา อาร์เดิร์นยืนยันว่า ยังคงมีผู้สูญหายหลังเกิดภูเขาไฟระเบิดเวลาราว 14.00 น. โดยเดอะการ์เดียนชี้ว่า ตัวเลขผู้สูญหายเชื่อว่ามีมากถึง 27 ราย<br/><br/>ในงานแถลงข่าว อาร์เดิร์นกล่าวว่า “มีรายงานผู้ได้รับบาดเจ็บและในเวลานี้ถูกเคลื่อนย้ายกลับขึ้นฝั่ง” และเสริมต่อว่า “ดูเหมือนว่าจะเป็นปัญหาที่ร้ายแรง..โดยเฉพาะจำนวนผู้ได้รับผลกระทบในจุดนี้”<br/><br/>ทางเจ้าหน้าที่กล่าวว่า ผู้ที่ได้รับบาดเจ็บเกิดมาจากโดนไฟลวก<br/><br/>ควันสีขาวพวยพุ่งและเศษซากถูกพ่นออกมาจากปากปล่องขึ้นสู่ท้องฟ้า อ้างอิงจากรอยเตอร์วิดีโอคลิปที่ถูกถ่ายบริเวณขอบปากปล่องภูเขาไฟถูกถ่ายขึ้นในเวลา 14.00 น.แสดงให้เห็นว่ายังคงมีนักท่องเที่ยวอยู่บริเวณปากปล่องภูเขาไฟ และในเวลา 14.10 น. หรือราว 1 นาทีก่อนเกิดระเบิดพบว่าทางกลุ่มเดินมุ่งหน้าออกห่างจากขอบ ซึ่งปฎิบัติการกู้ภัยถูกสั่งให้รอจนกว่าจะอยู่ในขั้นปลอดภัย<br/><br/>ทั้งนี้พบว่าการระเบิดช่วงเวลาสั้นๆส่งเถ้าถ่านขึ้นสู่ฟ้าสูง 3,658  เมตร ทางสำนักงานธรณีวิทยานิวซีแลนด์ GNS กล่าวผ่านแถลงการณ์ แต่ชี้ว่ายังไม่มีสัญาณที่ระบุว่ามีความรุนแรงเพิ่มขึ้น<br/><br/>สำนักงานจีโอเนตที่ทำการเฝ้าติดตามภูเขาไฟที่ยังคงคุกรุ่นได้ประกาศเตือนภัยอยู่ที่ระดับ 4 จากระดับ 5 ที่เป็นระดับร้ายแรงสูงสุด เกาะวากาอารีตั้งอยู่ห่างจากชายฝั่งตะวันออกของเกาะเหนือไปราว 50 กิโลเมตร<br/><br/>ด้านนายกรัฐมนตรีออสเตรเลีย สกอตต์ มอร์ริสัน ได้เสนอตัวให้ความช่วยเหลือต่อนิวซีแลนด์และนายกฯหญิงอาร์เดิร์น <br/><br/>โดยเขากล่าวว่า “มีเหตุการณ์ร้ายแรงเกิดขึ้นที่นิวซีแลนด์หลังภูเขาไฟเกิดระเบิดบนเกาะวากาอารี/เกาะขาว” และเสริมต่อว่า “มีชาวออสเตรเลียติดอยู่ในสถานการณ์ที่ร้ายแรงนี้ และทางเรากำลังหาทางเพื่อประเมินถึงชะตากรรมของคนเหล่านี้” <br/><br/>มอร์ริสันชี้ว่า “ผมได้ติดต่อกับจาซินดา อาร์เดิร์น เพื่อเสนอเข้าให้ความช่วยเหลืออย่างเต็มที่ตามที่พวกเขาร้องขอและทางเจ้าหน้าที่ของเราทำงานอย่างใกล้ชิดร่วมกัน ผมจะยังคงทำการติดต่ออย่างใกล้ชิดต่อไปจากที่เหตุการณ์ร้ายยังคงไม่คลี่คลาย” <br/><br/>สื่ออังกฤษรายงานว่า เฮลิคอปเตอร์นำเที่ยวของบริษัทโวลเคนิค แอร์ (Volcanic Air)ได้รับความเสียหายแต่ทว่าลูกเรือปลอดภัย โดยนักบินและผู้โดยสาร 4 รายไม่ได้รับอันตราย และสามารถกลับถึงแผ่นดินใหญ่ทางเรือในบ่ายวันจันทร์(9) รายงานจากแถลงการณ์ของบริษัทโวลเคนิค แอร์ <br/><br/>ซึ่งบริษัทแห่งนี้นำเที่ยวแบบเหมาลำมายังเกะภูเขาไฟแห่งนี้มาตั้งแต่ปี 1992</p>
      <figure>
        <iframe src="https://www.youtube.com/embed/9IDAc5hO1c8" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/GKA0-AUwxD8" width="640" height="360" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000012155702.JPEG"/>
      </figure>
      <figure>
        <img src="https://mpics.mgronline.com/pics/Images/562000012155703.JPEG"/>
      </figure>
      <figure>
        <img src="https://mpics.mgronline.com/pics/Images/562000012155704.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000117585"/>
      </related>
    </article>
  </body>
</html>