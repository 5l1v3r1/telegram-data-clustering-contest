<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813300/%DA%A9%DB%8C%D8%A7%D9%86%D9%BE%D9%88%D8%B1-%D8%AF%D9%88%D9%84%D8%AA-%D8%A8%D8%B1-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%D9%88-%D8%B3%DA%A9%D9%87-%D9%86%D8%B8%D8%A7%D8%B1%D8%AA-%D8%A8%DB%8C%D8%B4%D8%AA%D8%B1%DB%8C-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:33:04+00:00"/>
    <meta property="og:title" content="کیانپور: دولت بر بازار ارز و سکه نظارت بیشتری داشته باشد"/>
    <meta property="og:description" content="یک عضو کمیسیون عمران مجلس شورای اسلامی با اشاره به نوسانات اخیر بازار ارز و سکه از دولت خواست که نظارت خود را براین بازار افزایش دهد."/>
  </head>
  <body>
    <article>
      <h1>کیانپور: دولت بر بازار ارز و سکه نظارت بیشتری داشته باشد</h1>
      <address><time datetime="2019-12-09T09:33:04+00:00">09 Dec 2019, 09:33</time> by <a rel="author">پدرام خسروانی</a></address>
      <p>یک عضو کمیسیون عمران مجلس شورای اسلامی با اشاره به نوسانات اخیر بازار ارز و سکه از دولت خواست که نظارت خود را براین بازار افزایش دهد.</p>
      <p>به گزارش ایسنا، مجید کیانپور نماینده مردم درود و ازنا در مجلس شورای اسلامی در نطق میان دستور جلسه علنی امروز (دوشنبه) مجلس گفت: اگرچه به برکت انقلاب اسلامی خدمات ارزنده‌ای را برای کشور شاهد بوده‌ایم که اکنون هم در حال انجام است، اما نباید فراموش کنیم که مهم‌ترین وظیفه دولت توجه به مردم و رفع مشکلات معیشتی آنهاست.</p>
      <p>وی ادامه داد: وضعیت معیشتی مردم در این مدت اخیر با چالش روبه‌رو شده و زندگی آنها سخت شده است. در چند سال اخیر با تمام تلاش در حوزه معیشت مردم به نظر می‌رسد نتوانستیم باری از دوش آنها برداریم، چرا که برنامه اجرایی جامعی برای این کار وجود نداشته و نتوانسته‌ایم برخی اسناد بالادستی مانند برنامه‌های اقتصاد مقاومتی را اجرایی کنیم. تمام توان قوای سه‌گانه باید در جهت اجرای منویات مقام معظم رهبری به کار گرفته شود. اگر منویات معظم له اجرایی شود مشکلات کشور حل شده و شاهد ارتقاء وضعیت این سرزمین خواهیم بود. وقت آن رسیده مسئولین در سه قوه به فکر مردم باشند و در اجرای فرمایشات مقام معظم رهبری که تامین معیشت مردم مهم‌ترین مسئولیت دولت مورد تاکید بوده چاره‌ای بیندیشند.</p>
      <p>نماینده مردم درود و ازنا در مجلس شورای اسلامی گفت: لازم است دولت با اختصاص تمام منابع مالی حاصل از اصلاح قیمت بنزین به وضعیت معیشتی مردم سروسامانی دهد و اجازه ندهد دشمن با استفاده از این حربه برای ضربه‌زدن به انقلاب قدمی بردارد اکنون بیکاری اساسی‌ترین معضل کشور است، اما گرهی از این مشکل باز نشده است. همه روزه بر تعداد بیکاران افزوده می‌شود این در حالی است که این موضوع یکسری آسیب اجتماعی به دنبال دارد لازم است همه مسئولین در این جهت اقدام لازم را انجام دهند.</p>
      <p>وی ادامه داد: برخی صنایع فعال رو به تعطیلی بوده و یا برخی از آنها بلاتکلیف مانده‌اند به حرکت در آمدن چرخ صنعت چرخه اشتغال را به حرکت در می‌آورد، دولت باید در این زمینه برنامه‌ای راهگشا ارائه دهد. هزینه ناتمام ماندن پروژه‌ها هزینه‌ای بیشتر از بهره‌برداری از آنها دارد.</p>
      <p>کیانپور اضافه کرد: لازم است دولت با نظارت بر بازار کالا و ارائه‌ی خدمات از افزایش قیمت‌ها جلوگیری کند و بیش از این زندگی مردم را سخت نکند. ما اکنون شاهد افزایش غیرمنطقی کالاها هستیم. دولت نیز برنامه‌ریزی مشخصی برای کنترل بازار ارز و سکه ندارد و اخیرا این بازار دچار چالش شده است. دولت باید نظارت موثرتری براین بازار داشته باشد تا شاهد گرانی کالا در پی آن نباشیم.</p>
      <p>عضو کمیسیون عمران مجلس شورای اسلامی در پایان از مردم خواست تا در انتخابات مجلس حضور پرشوری داشته باشند.</p>
      <p>انتهای پیام</p>
    </article>
  </body>
</html>