<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/champions-league/article/1423173/aek-telos-i-odysseia-meta-apo-15-ores-kai-horis-tis-mises-aposkeyes"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="ΑΕΚ: Τέλος η «Οδύσσεια» μετά από 15 ώρες και χωρίς τις μισές αποσκευές!"/>
    <meta property="og:description" content="Έναν... εφιάλτη πέρασε η αποστολή της ΑΕΚ, μέχρι να φτάσει στο Πο, όπου την Τρίτη (10/12, 21:30) θα αντιμετωπίσει την Ορτέζ, αλλά μετά από περίπου 15 ώρες και με κάποιες... απώλειες, τα κατάφερε."/>
  </head>
  <body>
    <article>
      <h1>ΑΕΚ: Τέλος η «Οδύσσεια» μετά από 15 ώρες και χωρίς τις μισές αποσκευές!</h1>
      <h2>Έναν... εφιάλτη πέρασε η αποστολή της ΑΕΚ, μέχρι να φτάσει στο Πο, όπου την Τρίτη (10/12, 21:30) θα αντιμετωπίσει την Ορτέζ, αλλά μετά από περίπου 15 ώρες και με κάποιες... απώλειες, τα κατάφερε.</h2>
      <address><time datetime="2019-12-09T09:04:00+00:00">09 Dec 2019, 09:04</time> by <a rel="author" href="http://www.gazzetta.gr/dimosiografos/katia-petropoulou" target="_blank">Κάτια Πετροπούλου</a></address>
      <p>Από την αρχή το μακρινό ταξίδι στο Πο προβλημάτιζε τους «κιτρινόμαυρους», διότι χρειάζονταν δύο πτήσεις για να φτάσουν αργά το βράδυ στον προορισμό τους. Γι΄ αυτό το λόγο αποφασίστηκε να αναχωρήσουν για την γαλλική πόλη δύο ημέρες νωρίτερα. Και πάλι... καλά, καθώς αυτό που πέρασαν, ούτε που το φαντάζονταν!</p>
      <p>Μέχρι και την άφιξη στο αεροδρόμιο του Παρισιού (αναχώρησαν στις 14:40 την Κυριακή από Ελλάδα), όλα πήγαν καλά για την αποστολή της ΑΕΚ. Από εκεί και πέρα, όμως, άρχισε η... Οδύσσεια.</p>
      <p>Άπαντες ενημερώθηκαν πως η πτήση τους για το Πο ακυρώθηκε, καθώς το αεροδρόμιο της πόλης ήταν κλειστό, λόγω <a href="http://gazzetta.gr/basketball/champions-league/article/1422994/aek-talaiporia-logo-apergias-sto-parisi">γενικής απεργίας που επικρατεί στη Γαλλία</a> τις τελευταίες ημέρες. Οι επιλογές που είχαν οι «κιτρινόμαυροι» ήταν δύο: Είτε να διανυκτερεύσουν στο Παρίσι και η ομάδα να ταξιδέψει χωρισμένη σε δύο γκρουπ την Δευτέρα (με πρωινή και μεσημεριανή πτήση, αντίστοιχα), είτε να «πετάξουν» για Μπορντό και από εκεί να μεταβούν οδικώς μέχρι το Πο.</p>
      <p>Η πρώτη επιλογή απορρίφθηκε, διότι θα υπήρχε πρόβλημα με την απογευματινή προπόνηση της ομάδας, ενώ υπήρχαν και φόβοι για νέο απρόοπτο με το αεροδρόμιο της πόλης. Συνεπώς, προτιμήθηκε η δεύτερη λύση.</p>
      <p>Τα... βάσανα, όμως, δεν τελείωσαν εκεί. Μετά από 3.5 ώρες αναμονής στο «Σαρλ Ντε Γκολ», η αποστολή έφτασε λίγο πριν τις 23:00 στο Μπορντό. Οι μισές αποσκευές, όμως, <a href="http://gazzetta.gr/basketball/champions-league/article/1423110/synehizetai-i-odysseia-gia-tin-aek-hathikan-oi-aposkeyes-tis-apostolis">είχαν... χαθεί</a>! Στα πράγματα υπάρχουν παπούτσια και υλικό που η ομάδα χρειάζεται για την προπόνηση της, αλλά και για τον αγώνα, συνεπώς ήταν απαραίτητα!</p>
      <p>Μετά από 1.5 ώρα συζητήσεων, διαπιστώθηκε πως οι αποσκευές ήταν στο Παρίσι και ο τζένεραλ μάνατζερ της ΑΕΚ, Γιώργος Χήνας, πήρε την διαβεβαίωση πως τα πράγματα θα είναι το πρωί της Δευτέρας στο ξενοδοχείο της ομάδας στο Πο.</p>
      <p>Έπειτα, παίκτες κι επιτελείο αναχώρησαν λίγο μετά τα μεσάνυχτα από το Μπορντό για το Πο, με πούλμαν που έστειλε η γαλλική ομάδα, κι έφτασε στον προορισμό της γύρω στις 02:30 τα ξημερώματα! Αν μετρήσει κανείς την ώρα που η αποστολή <a href="http://gazzetta.gr/basketball/champions-league/article/1422904/taxideyei-gia-gallia-i-aek-pics">αναχώρησε από το ΟΑΚΑ</a>, μέχρι και τον τελικό της προορισμό, πέρασαν περίπου 15 ώρες με πολλά απρόοπτα!</p>
    </article>
  </body>
</html>