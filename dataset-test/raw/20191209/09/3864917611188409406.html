<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834023-zelenskij-pidpisav-zakon-pro-zvilnenna-ukrtransgazu-vid-deakih-podatkovih-zobovazan.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T09:50:00+00:00"/>
    <meta property="og:title" content="Зеленський підписав закон про звільнення Укртрансгазу від деяких податкових зобов'язань"/>
    <meta property="og:description" content="Президент України Володимир Зеленський підписав закон щодо звільнення АТ &quot;Укртрансгаз&quot; від деяких податкових зобов'язань у ході анбандлінгу."/>
  </head>
  <body>
    <article>
      <h1>Зеленський підписав закон про звільнення Укртрансгазу від деяких податкових зобов'язань</h1>
      <h2>Президент України Володимир Зеленський підписав закон щодо звільнення АТ "Укртрансгаз" від деяких податкових зобов'язань у ході анбандлінгу.</h2>
      <address>
        <time datetime="2019-12-09T09:50:00+00:00">09 Dec 2019, 09:50</time>
      </address>
      <p>Про це свідчать дані з картки законопроєкту "Про внесення змін до розділу ХХ "Перехідні положення" Податкового кодексу України щодо створення умов для забезпечення виконання зобов'язань України з відокремлення діяльності з транспортування природного газу за Протоколом про приєднання України до Договору про заснування Енергетичного Співтовариства, та з урахуванням відповідних положень Угоди про асоціацію між Україною, з однієї сторони, та Європейським Союзом, Європейським співтовариством з атомної енергії і їхніми державами-членами, з іншої" (№2359-1) на <a href="http://w1.c1.rada.gov.ua/pls/zweb2/webproc4_1?pf3511=67291">сайті Верховної Ради</a>.</p>
      <p>У графі "Дати та стан проходження" зазначається, що 9 грудня закон повернуто з підписом від Президента.</p>
      <p>Як повідомляв Укрінформ, <a href="https://www.ukrinform.ua/tag-zakon">закон</a> було ухвалено Верховною Радою 3 грудня.</p>
      <p>Згідно з документом, до 1 січня 2021 року звільняються від оподаткування ПДВ операції з передачі з балансу платника податку на баланс іншої юридичної особи, 100% корпоративних прав у статутному капіталі якої безпосередньо або опосередковано належать державі, або на баланс органу державної влади майна (основних засобів, нематеріальних активів, незавершених капітальних інвестицій, інших необоротних активів), що перебуває у державній власності у складі магістральних газопроводів та всіх об’єктів і споруд, пов’язаних з ними єдиним технологічним процесом, і використовується для забезпечення транспортування природного газу магістральними газопроводами та діяльності оператора газотранспортної системи.</p>
      <p>Також, згідно з законом, до 1 січня 2021 року, не вважаються постачанням товарів (послуг) операції з надання та повернення за договором позики природного газу, що використовується для забезпечення діяльності з транспортування природного газу магістральними газопроводами.</p>
      <p>До 1 січня 2022 року за операціями з постачання майна юридичної особи, яке не перебуває у державній чи комунальній власності і використовується для забезпечення транспортування природного газу магістральними газопроводами та діяльності оператора газотранспортної системи, дата виникнення податкових зобов’язань та податкового кредиту визначається за касовим методом.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2832030-kobolev-rozpisav-kilka-scenariiv-rozvitku-situacii-z-tranzitom-gazu.html">Коболєв “розписав” кілька сценаріїв розвитку ситуації з транзитом газу</a>
      </blockquote>
      <p>Як повідомлялося, з 1 січня 2020 року діяльність із транспортування газу буде виокремлена зі структури НАК "Нафтогаз України": Україна отримає незалежного оператора ГТС, який стане контрагентом у майбутніх транзитних контрактах.</p>
      <p>За словами міністра енергетики та захисту довкілля Олексія Оржеля, анбандлінг відбуватиметься за моделлю ISO (Independent System Operator) з переходом в OU (Ownership unbundling).</p>
      <p>Після анбандлінгу (відокремлення) модель ISO з 1 січня перетвориться на OU таким чином, що Нафтогаз втрачає право власності на газотранспортну систему, а правомочним власником стає держава в особі Мінфіну.</p>
      <p>Анбандлінг - це відокремлення діяльності з транспортування природного газу (діяльності оператора ГТС) від його видобутку і постачання. Здійснюється на виконання ст. 9 Директиви 2009/73/ЄС.</p>
    </article>
  </body>
</html>