<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191209_Meghalt_Rene_Auberjonois_a_Star_Trek_es_a_MASH_sztarja"/>
    <meta property="og:site_name" content="HVG.hu"/>
    <meta property="article:published_time" content="2019-12-09T09:23:00+00:00"/>
    <meta property="og:title" content="Meghalt René Auberjonois, a Star Trek és a MASH sztárja"/>
    <meta property="og:description" content="79 éves volt."/>
  </head>
  <body>
    <article>
      <h1>Meghalt René Auberjonois, a Star Trek és a MASH sztárja</h1>
      <address><time datetime="2019-12-09T09:23:00+00:00">09 Dec 2019, 09:23</time> by <a rel="author">MTI</a></address>
      <p>
        <b>79 éves volt.</b>
      </p>
      <p>Auberjonoist leginkább a <i>Benson</i> és a <i>Star Trek: Deep Space Nine</i> című sorozatokból ismert, de emlékezetes alakításaként jegyzik fel a filmkritikusok szereplését a <i>MASH</i> című háborús tévésorozatban.</p>
      <p>A színész vasárnap délután, Los Angelesben lévő otthonában hunyt el tüdőrákban. A fia értesítette erről az amerikai sajtót.</p>
      <figure>
        <iframe src="https://giphy.com/embed/FPgU1NRgMyULe" width="480" height="365" data-service="Giphy" scrolling="no"/>
      </figure>
      <p>
        <a href="https://giphy.com/gifs/star-trek-ds9-odo-FPgU1NRgMyULe">via GIPHY</a>
      </p>
      <p>Az első méltatások emlékeztetnek arra, hogy Auberjonois elsősorban karakterszínészként vált elismertté, már az 1960-as években. Akkoriban még színházban dolgozott. Az 1970-es évektől lett több amerikai tévésorozatnak is a sztárja, majd sitcomok szereplője.</p>
      <blockquote>Valamennyi karakter én vagyok, és szeretem, hogy ez így van</blockquote>
      <p>mondta egy interjújában 2011-ben.</p>
      <p>René Auberjonois New Yorkban született, művészcsaládban. Édesapja svájci író-újságíró, nagyapja - akit szintén René Auberjonois-nak hívtak - ismert svájci impresszionista festőművész volt. Édesanyja révén Bonaparte Napóleon francia császárt mondhatta rokonának. Auberjonois Pittsburghben szerzett egyetemi diplomát, majd 1968-ig vándortársulatokkal járta az Egyesült Államokat. 1968-ban egyszerre három szerepet is kapott a Broadway-n, ahol a többi között sikeresen alakította William Shakespeare <i>Lear király</i> című darabjában a Bolond szerepét.</p>
      <p>Több színházi produkcióban vett részt, majd hét esztendőn keresztül alakította Odót a <i>Star Trek: Deep Space Nine</i> című televíziós sorozatban.</p>
      <p>1970-ben a legjobb férfi mellékszereplőnek járó Tony-díjjal ismerték el a Coco Chanelről készült <i>Coco</i> című musicalben nyújtott alakítását, majd ezt követően még háromszor jelölték Tony-díjra.</p>
      <p>A művész ismert volt szinkronszínészként és rendezőként is.</p>
    </article>
  </body>
</html>