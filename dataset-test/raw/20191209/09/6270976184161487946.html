<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/12/09/rosiya-nazvala-uchasnykiv-zustrichi-putina-i-zelenskogo/"/>
    <meta property="og:site_name" content="Рубрика"/>
    <meta property="article:published_time" content="2019-12-09T09:55:22+00:00"/>
    <meta property="og:title" content="Росія назвала учасників зустрічі Путіна і Зеленського"/>
    <meta property="og:description" content="Глава “Газпрому” Олексій Міллер і міністр енергетики РФ Александр Новак візьмуть участь у зустрічі президента РФ Володимира Путіна і президента України Володимира Зеленського в Парижі. Про це пише “Європейська правда”. Раніше помічник президента РФ Юрій Ушаков заявив, що лідери обговорять реалізацію мінських домовленостей, але не уточнив, чи буде розглядатися газове питання. До складу делегації Росії, […]"/>
  </head>
  <body>
    <article>
      <h1>Росія назвала учасників зустрічі Путіна і Зеленського</h1>
      <address><time datetime="2019-12-09T09:55:22+00:00">09 Dec 2019, 09:55</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/10/im578x383-362121400-860x580-c-1.jpg"/>
      </figure>
      <p>
        <b>
          <b>Глава “Газпрому” Олексій Міллер і міністр енергетики РФ Александр Новак візьмуть участь у зустрічі президента РФ Володимира Путіна і президента України Володимира Зеленського в Парижі.</b>
        </b>
      </p>
      <p>Про це пише <a href="https://www.eurointegration.com.ua/news/2019/12/9/7104002/">“Європейська правда”.</a></p>
      <p>Раніше помічник президента РФ Юрій Ушаков заявив, що лідери обговорять реалізацію мінських домовленостей, але не уточнив, чи буде розглядатися газове питання.</p>
      <p>До складу делегації Росії, яка 9 грудня вирушила до Парижа, увійшов також помічник президента Владислав Сурков, пише РБК.</p>
      <p>Як стало відомо, “нормандським переговорам” передуватиме низка двосторонніх зустрічей, зокрема Володимир Зеленський говоритиме тет-а-тет із Еммануелем Макроном і Ангелою Меркель.</p>
      <p>У той самий час заплановані також двосторонні переговори Путіна з канцлером Німеччини і президентом Франції тощо. Після завершення всіх цих двосторонніх переговорів лідери підуть на спільну зустріч “нормандської четвірки”.</p>
      <p>Однак вже після зустрічі “четвірки” та після спільної пресконференції Меркель, Макрона Зеленського та Путіна мають відбутися окремі переговори президентів України та Росії.</p>
      <p>Те, що ця зустріч не буде поєднана із чотиристороннім нормандським форматом, дозволяє припустити, що буде йтися про питання, не пов’язані із виконанням Мінських домовленостей. Раніше публічно називали одне таке питання – газові переговори. Українська сторона неодноразово визнавала, що у разі ініціативи з боку РФ буде готова обговорити газове питання на зустрічі в Парижі.</p>
      <p>Нагадаємо, що <a href="https://rubryka.com/2019/12/09/moskva-negatyvno-stavytsya-do-rozshyrennya-normandskogo-formatu/">Москва негативно ставиться до розширення “нормандського формату”.</a></p>
      <related>
        <h4>Читайте також</h4>
        <a href="https://rubryka.com/2019/12/09/shho-kazhut-eksperty-pro-zustrich-glav-derzhav-normandskoyi-chetvirky/"/>
      </related>
    </article>
  </body>
</html>