<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/A1Olympiakos/olympiakos-thn-trith-10-12-ekdikazetai-sto-cas-h-prosfygh-kata-toy-panathhnaikou.5653284.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T09:17:00+00:00"/>
    <meta property="og:title" content="Ολυμπιακός: Την Τρίτη (10/12) στο CAS η προσφυγή κατά του Παναθηναϊκού"/>
    <meta property="og:description" content="Την Τρίτη (10/12) θα εκδικαστεί στο Αθλητικό Διαιτητικό Δικαστήριο (CAS) η προσφυγή του Ολυμπιακού εναντίον του Παναθηναϊκού με αφορμή το περσινό ντέρμπι (9/11/2018) για τη EuroLeague."/>
  </head>
  <body>
    <article>
      <h1>Ολυμπιακός: Την Τρίτη (10/12) στο CAS η προσφυγή κατά του Παναθηναϊκού</h1>
      <h2>Την Τρίτη (10/12) θα εκδικαστεί στο Αθλητικό Διαιτητικό Δικαστήριο (CAS) η προσφυγή του Ολυμπιακού εναντίον του Παναθηναϊκού με αφορμή το περσινό ντέρμπι (9/11/2018) για τη EuroLeague.</h2>
      <address><time datetime="2019-12-09T09:17:00+00:00">09 Dec 2019, 09:17</time> by <a rel="author">Χρήστος Μπαρούνης</a></address>
      <p>Ο Ολυμπιακός έχει προσφύγει στο Διαιτητικό Δικαστήριο για θέματα αθλητισμού (CAS), υποστηρίζοντας πως από την πλευρά των "πρασίνων" είχαν διαρρεύσει non-papers τα οποία έκαναν λόγο για δωροδοκία των διαιτητών της αναμέτρησης (Πέρεθ, Πατέρνικο, Ζαμοΐσκι).</p>
      <p>Οι τρεις ρέφερι είχαν γράψει στο φύλλο αγώνος πως δέχτηκαν φραστική επίθεση από τον Δημήτρη Γιαννακόπουλο, γράφοντας συγκεκριμένα πως τους είχε πει: <i>"Τα ξέρουμε όλα, ξέρουμε πως ποντάρατε 20.000 ευρώ, τόσο ο Πολωνός, όσο και ο Ιταλός. Μόνο ο Ισπανός είναι δίκαιος. Θα τα στείλουμε όλα στον Μπερτομέου και στον Στόουκς".</i></p>
      <p>Ο Δημήτρης Γιαννακόπουλος είχε τιμωρηθεί με πρόστιμο, <a href="https://www.sport24.gr/Basket/Euroleague/eb-news/eb_panathinaikos/kae-panathhnaikos-nikh-apenanti-stis-sykofanties-ths-kae-olympiakos.5379469.html">ωστόσο στην πρωτόδικη απόφαση της EuroLeague δεν υπήρχαν στοιχεία</a> που να επιβεβαιώνουν καταγγελία δωροδοκίας <a href="https://www.sport24.gr/Basket/Euroleague/euroleague-sto-psygeio-h-kataggelia-ths-kae-olympiakos-gia-to-ntermpi.5379461.html">και έτσι η υπόθεση μπήκε στο αρχείο</a>, ενώ ο Παναθηναϊκός είχε επίσης προσφύγει στα δικαστήρια κάνοντας λόγο για αβάσιμη καταγγελία που δεν βασίζεται σε ανακοίνωση της ΚΑΕ ή επίσημη δήλωση. </p>
      <p>Πλέον, η υπόθεση θα κριθεί στο Αθλητικό Διαιτητικό Δικαστήριο, όπου έχουν προσφύγει οι "ερυθρόλευκοι", με την προσφυγή τους να είναι προγραμματισμένη να εκδικαστεί την Τρίτη (10/12), με τον Ολυμπιακό να ζητά τιμωρία του "τριφυλλιού" για συκοφαντική δυσφήμιση.</p>
      <p>
        <b>Photo Credits: Eurokinissi</b>
      </p>
    </article>
  </body>
</html>