<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/edi-khrn-pulev-shche-e-sledvashchiyat-spernik-na-dzhoshua"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T09:58:31+00:00"/>
    <meta property="og:title" content="Еди Хърн: Пулев ще е следващият съперник на Джошуа"/>
    <meta property="og:description" content="Промоутърът на световния шампион в тежка категория Антъни Джошуа - Еди Хърн, потвърди, че почти сигурно българският боксьор Кубрат Пулев ще бъде следв..."/>
  </head>
  <body>
    <article>
      <h1>Еди Хърн: Пулев ще е следващият съперник на Джошуа</h1>
      <address><time datetime="2019-12-09T09:58:31+00:00">09 Dec 2019, 09:58</time> by <a rel="author">БГНЕС</a></address>
      <p>
        <b>Промоутърът на световния шампион в тежка категория Антъни Джошуа - Еди Хърн, потвърди, че почти сигурно българският боксьор Кубрат Пулев ще бъде следващият съперник на британеца.</b>
      </p>
      <p>Джошуа си върна поясите на IBF, WBO и WBA с победа над мексиканеца Анди Руис в събота, а сега ще трябва да защитава титлите си срещу официалните претенденти за тях. По всичко изглежда, че пръв по реда си е Кобрата, който е претендент за пояса на Международната боксова федерация (IBF). Единственият вариант за Джошуа да избегне сблъсък с Пулев в първата половина на следващата година е да се откаже от титлата на IBF, но той няма да го стори, тъй като иска да стане абсолютен световен шампион, разкри Хърн.</p>
      <p>"Ще трябва да вземем решението за следващия мач на Джошуа доста бързо, защото лешоядите ще започнат да кръжат и не ги обвинявам. Трябва да говоря с IBF и WBO, за да видя кой е пръв. Мисля, че това е IBF, но ще трябва да изчакаме потвърждение. Ей Джей иска да запази поясите си, така че най-вероятно първо ще се бие с Пулев, след това с (Александър) Усик. Мисля, че април или май е най-реалистичната дата за следващия мач на Джошуа", коментира Хърн.</p>
      <p>Промоутърът на Джошуа разкри, че най-вероятното място за мача между британеца и Кобрата е Тотнъм Хотспър Стейдиъм в Лондон. "Говорихме с Тотнъм да приемат реванша с Руис, което те искаха да направят, но нямаше как да се получи с датите. Те ще искат да приемат следващия му мач и ще бъде страхотно", обясни Хърн.</p>
      <p>В същото време от IBF вече потвърдиха, че е ред на Кубрат Пулев да се бие за световните титли. "Нашият претендент е пръв. Другите организации се съгласиха, че е ред на нашия претендент", заявиха от Международната боксова федерация.</p>
      <related>
        <h4>Свързани публикации</h4>
        <a href="http://news.bnt.bg/bg/a/kubrat-pulev-s-pobeda-nad-raydl-bukr"/>
        <a href="http://news.bnt.bg/bg/a/tseluvkata-na-kobrata-kak-otnetiyat-litsenz-shche-povliyae-na-karierata-na-pulev"/>
        <a href="http://news.bnt.bg/bg/a/kubrat-ostana-bez-avtobusni-linii-do-razgrad-i-varna"/>
        <a href="http://news.bnt.bg/bg/a/atleticheskata-komisiya-na-kaliforniya-nakaza-kubrat-pulev"/>
        <a href="http://news.bnt.bg/bg/a/pulevi-otvrnakha-na-napadkite-na-dzhenifr-sushi-s-video-v-sotsialnite-mrezhi"/>
      </related>
    </article>
  </body>
</html>