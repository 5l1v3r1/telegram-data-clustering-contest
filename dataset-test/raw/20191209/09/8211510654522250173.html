<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/moto/motogp-marquez-lorenzo-non-si-meritava-questa-stagione-2019-ritiro-stima-471363.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T09:30:07+00:00"/>
    <meta property="og:title" content="MotoGP | Márquez: “Lorenzo non meritava questo 2019”"/>
    <meta property="og:description" content="Secondo il campione del mondo 2019 la carriera di Jorge Lorenzo non dovrebbe essere giudicata in base ai risultati deludenti dell'ultima stagione in Honda"/>
  </head>
  <body>
    <article>
      <h1>MotoGP | Márquez: “Lorenzo non meritava questo 2019”</h1>
      <h2>Secondo il campione del mondo 2019 la carriera di Jorge Lorenzo non dovrebbe essere giudicata in base ai risultati deludenti dell'ultima stagione in Honda</h2>
      <address><time datetime="2019-12-09T09:30:07+00:00">09 Dec 2019, 09:30</time> by <a rel="author">Samuele Prosino</a></address>
      <p><b>Marc Márquez</b> ha speso solo buone parole per <b>Jorge Lorenzo</b> durante tutta la permanenza del maiorchino nel team Repsol Honda. Dopo l’annuncio del ritiro non è dunque sorprendente leggere ulteriori complimenti diretti all’ora ritirato centauro suo connazionale. Sicuramente è interessante notare come il rispetto non sia stato minimamente scalfito dalla stagione 2019, che per Lorenzo è stata terribilmente dura, deludente e rivelatoria (per quanto riguarda le motivazioni).</p>
      <p>Sul quotidiano spagnolo <i>AS</i> sono state riportate le belle parole di <b>Marc Márquez</b> sul suo ormai ex rivale: “<i>Alla fine, il Jorge che ho in mente, che tutti hanno in mente, è quello dei cinque campionati del mondo vinti. Jorge non meritava di finire la carriera in questo modo. La stagione 2019 non è assolutamente coerente con la sua grande storia, che per il motociclismo è sicuramente rappresentativa”</i>. Lorenzo è andato a festeggiare insieme a Honda la conquista dei tre campionati 2019 (Piloti, Costruttori, Team) e per Márquez è un altro segno di grandezza: “<i>la sua presenza è stata una bella dimostrazione</i>“.</p>
      <blockquote>
        <a href="https://www.formulapassion.it/manifestomotore/alessandro-secchi/motogp-ritiro-jorge-lorenzo-enorme-dispiacere-469060.html">MotoGP | Lorenzo, enorme dispiacere</a>
      </blockquote>
      <p>Dello stesso avviso è anche <b>Cal Crutchlow</b>, il pilota britannico del team LCR Honda che solitamente non ha paura di criticare anche duramente i colleghi: “<i>Lorenzo ha sofferto molto, e questo la dice lunga sulla sua decisione che ha un grande valore, visto che è un campione vero. Lui è sempre stato desideroso di vincere, e quando ha visto di non poter più competere per il podio non si è sentito di continuare</i>“.</p>
      <blockquote>
        <a href="https://www.formulapassion.it/motorsport/moto/motogp-redding-lorenzo-giusto-ritirarsi-con-100-milioni-sul-conto-469859.html">MotoGP | Redding: “Lorenzo, giusto ritirarsi con 100 milioni sul conto”</a>
      </blockquote>
      <p>Dopo l’annuncio del ritiro, anche <b>Valentino Rossi</b> aveva <a href="https://www.formulapassion.it/motorsport/moto/motogp-rossi-ogni-pilota-sente-quando-momento-smettere-ritiro-lorenzo-466919.html">espresso la sua stima</a> su Lorenzo: “<i>È un grande peccato perché perdiamo uno dei piloti più importanti da quando c’è la MotoGP. È uno dei più veloci, dei più concentrati, uno molto influente. Abbiamo lottato tantissime volte, i nostri rapporti hanno vissuto di alti e bassi. Mi spiace che abbia smesso, gli faccio un grande in bocca al lupo per il futuro</i>“.</p>
      <footer>RIPRODUZIONE RISERVATA</footer>
    </article>
  </body>
</html>