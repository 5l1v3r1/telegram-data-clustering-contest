<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7977546/"/>
    <meta property="og:site_name" content="Sanook"/>
    <meta property="article:published_time" content="2019-12-09T09:22:29+00:00"/>
    <meta property="og:title" content="คนไอร์แลนด์แขวนเสื้อโค้ทไว้สะพานกลางเมือง ส่งต่อคนไร้บ้านสู้ความหนาว"/>
    <meta property="og:description" content="อากาศหนาวเย็น แต่หัวใจอบอุ่น ชาวเมืองดับบลินพร้อมใจกันนำเสื้อ-อุปกรณ์กันหนาว มาวางตามจุดต่างๆ ทั่วเมือง หวังช่วยคนไร้บ้านใช้บรรเทาความยะเยือก"/>
  </head>
  <body>
    <article>
      <h1>คนไอร์แลนด์แขวนเสื้อโค้ทไว้สะพานกลางเมือง ส่งต่อคนไร้บ้านสู้ความหนาว</h1>
      <address>
        <time datetime="2019-12-09T09:22:29+00:00">09 Dec 2019, 09:22</time>
      </address>
      <p>
        <b>อากาศหนาวเย็น แต่หัวใจอบอุ่น ชาวเมืองดับบลินพร้อมใจกันนำเสื้อ-อุปกรณ์กันหนาว มาวางตามจุดต่างๆ ทั่วเมือง หวังช่วยคนไร้บ้านใช้บรรเทาความยะเยือก</b>
      </p>
      <p>สื่อต่างประเทศรายงานที่น่าสนใจ ระบุว่า ชาวเมืองดับบลิน ไอร์แลนด์ นำเสื้อกันหนาวมาวางตามจุดต่างๆ ทั่วเมือง เพื่อให้คนไร้บ้านได้นำไปใช้บรรเทาความหนาว</p>
      <p>รายงานระบุว่า ท่ามกลางอากาศที่เย็นยะเยือกในฤดูหนาวของไอร์แลนด์ ชาวเมืองดับบลินได้แสดงน้ำใจ ด้วยการนำอุปกรณ์กันหนาวที่ไม่ใช้แล้วสภาพดี ทั้งเสื้อโค้ท ถุงมือ ผ้าพันคอ นำมาแขวนและวางไว้ที่สะพานใจกลางเมือง เพื่อให้คนไม่มีบ้าน (Homeless) หรือผู้ยากไร้ นำไปใช้สวมใส่เพื่อบรรเทาความหนาว</p>
      <p>แนวคิดนี้เริ่มจาก Facebook “Warm for Winter” โดยมีเป้าหมายเพื่อช่วยคนไร้บ้านในช่วงฤดูหนาว โดย แพทริค ฟรายเออร์ส แอดมินเพจ ผู้เริ่มโครงการนี้ระบุว่า แม้จะเป็นเพียงเสื้อกันหนาวตัวเดียวก็ได้ นำมาวางไว้ที่ไหนสักแห่งหนึ่งที่คิดว่าอาจมีคนต้องการ</p>
      <p>“เราได้รวบรวมเครื่องกันหนาวแล้วมาแขวนไว้ที่สะพาน Ha'penny พร้อมชักชวนให้คนอื่นๆ ทำแบบเดียวกัน ซึ่งนี่เป็นเรื่องง่ายๆ ที่จะแสดงน้ำใจต่อเพื่อนมนุษย์ด้วยกัน” แพทริค กล่าว</p>
      <footer><b>ขอขอบคุณ<br/></b>ข้อมูล :<a href="https://www.irishpost.com/news/locals-hang-coats-dublin-bridge-needy-homeless-174858">Iris Post</a></footer>
    </article>
  </body>
</html>