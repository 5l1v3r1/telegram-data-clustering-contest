<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/12/09/omicidio-sacchi-il-testimone-oculare-squarcia-il-velo-di-omerta-137-962634.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T09:02:41+00:00"/>
    <meta property="og:title" content="Omicidio Sacchi, il testimone oculare squarcia il velo di omertà"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">roma</h6>
      <h1>Omicidio Sacchi, il testimone oculare squarcia il velo di omertà</h1>
      <h2>Un ragazzo di 26 anni, amico di Luca e di Giovanni Princi, inizia a parlare dopo 4 interrogatori. E inguaia Anastasia. Altre rivelazioni importanti potrebbero arrivare oggi dall'esame sui telefoni sequestrati alla fidanzata di Luca</h2>
      <address>
        <time datetime="2019-12-09T09:02:41+00:00">09 Dec 2019, 09:02</time>
      </address>
      <p>Scricchiola il muro di omertà eretto intorno alla compravendita di droga che ha portato all'omicidio di Luca Sacchi.</p>
      <p>Domenico Marino Munoz, cileno di 26 anni, amico di Giovanni Princi e della vittima, testimone oculare dell'omicidio, ha deciso di collaborare dopo quattro interrogatori: forse spinto dalla paura di finire sotto inchiesta per favoreggiamento, ha aiutato gli inquirenti a ricostruire quanto accaduto la sera del delitto.</p>
      <p>Intanto ha confermato e ricostruito le contrattazioni per la vendita di stupefacenti, e la sua confessione avrebbe aggravato la posizione di Giovanni Princi, già in carcere, e di Anastasia, <a href="https://www.unionesarda.it/articolo/news/italia/2019/11/29/luca-sacchi-5-misure-cautelari-c-e-anche-la-fidanzata-137-958577.html">indagata a piede libero</a> ma con obbligo di firma.</p>
      <p>Poi ha spiegato quanto accaduto quella sera: "Ho provato a fermare l'aggressore di Anastasia che Luca aveva spinto a terra (Paolo Pirino, ndr), ma alla mia destra ho visto arrivare un altro (Del Grosso, ndr) che aveva la mano lungo il fianco. Poi mentre camminava avvicinandosi a Luca, che in quel momento stava prestando soccorso ad Anastasia, l'ho visto alzare il braccio e puntare una pistola verso Luca. Spaventato, sono fuggito a nascondermi dietro un'auto".</p>
      <p>Dopo il delitto Munoz è stato ripreso da una telecamera di sorveglianza mentre parla con Princi, in compagnia di una misteriosa accompagnatrice, fuori dal pub John Cabot.</p>
      <p><b>I TELEFONI - </b>Una'altra svolta potrebbe arrivare dai riscontri incrociati che arriveranno oggi dall'esame sui quattro telefoni sequestrati a Princi e Anastasia.</p>
      <p>Sul telefono del pusher Valerio Del Grosso, il ragazzo che ha sparato a Luca Sacchi, in due giorni si contano 650 tra telefonate e sms (senza contare le chat), di cui oltre 400 nel solo 23 ottobre, giorno dell'omicidio.</p>
      <p>Rapporti con complici e clienti, con la fidanzata, con De Propris e Pirino, che gli avrebbe fornito la pistola.</p>
      <p>(Unioneonline/L)</p>
    </article>
  </body>
</html>