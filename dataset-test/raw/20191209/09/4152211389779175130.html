<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/politics/news/598284/%E0%A6%A8%E0%A7%87%E0%A6%A4%E0%A7%8D%E0%A6%B0%E0%A7%80-%E0%A6%A8%E0%A6%A4%E0%A7%81%E0%A6%A8-%E0%A6%95%E0%A6%BE%E0%A6%89%E0%A6%95%E0%A7%87-%E0%A6%86%E0%A6%A8%E0%A6%A4%E0%A7%87-%E0%A6%9A%E0%A6%BE%E0%A6%87%E0%A6%B2%E0%A7%87-%E0%A6%86%E0%A6%AE%E0%A6%BE%E0%A6%B0-%E0%A6%86%E0%A6%AA%E0%A6%A4%E0%A7%8D%E0%A6%A4%E0%A6%BF-%E0%A6%A8%E0%A6%BE%E0%A6%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T09:01:00+00:00"/>
    <meta property="og:title" content="পুনরায় দায়িত্ব গ্রহণে আমি ইন্টারেস্টেড নই, একথা তো আমি বলিনি: ওবায়দুল কাদের"/>
    <meta property="og:description" content="আওয়ামী লীগের সাধারণ সম্পাদক পদে ফের দায়িত্ব পালনে ইন্টারেস্টেড কিনা&amp;minus;সাংবাদিকদের এই প্রশ্নের জবাবে ওবায়দুল কাদের বলেছেন, &amp;lsquo;সাধারণ সম্পাদক হিসেবে পুনরায় দায়িত্ব গ্রহণে আমি ইন্টারেস্টেড নই, একথা তো আমি বলিনি। সভাপতি ছাড়া যে কোনও পদেই পরিবর্তন আসতে পারে। আমাদের দলের নেতৃত্ব..."/>
  </head>
  <body>
    <article>
      <h1>পুনরায় দায়িত্ব গ্রহণে আমি ইন্টারেস্টেড নই, একথা তো আমি বলিনি: ওবায়দুল কাদের</h1>
      <address><time datetime="2019-12-09T09:01:00+00:00">09 Dec 2019, 09:01</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/02/01/d20f6dd97489606dade9e146f6ba397b-5c53f4021df9d.jpg"/>
        <figcaption>ওবায়দুল কাদের</figcaption>
      </figure>
      <p>আওয়ামী লীগের সাধারণ সম্পাদক পদে ফের দায়িত্ব পালনে ইন্টারেস্টেড কিনা−সাংবাদিকদের এই প্রশ্নের জবাবে ওবায়দুল কাদের বলেছেন, ‘সাধারণ সম্পাদক হিসেবে পুনরায় দায়িত্ব গ্রহণে আমি ইন্টারেস্টেড নই, একথা তো আমি বলিনি। সভাপতি ছাড়া যে কোনও পদেই পরিবর্তন আসতে পারে। আমাদের দলের নেতৃত্ব পাওয়ার জন্য অসুস্থ কোনও প্রতিযোগিতা নেই। দলের সভাপতি যাকে যে দায়িত্ব দেন, তিনি সেই দায়িত্বেই সন্তুষ্ট থাকেন ও তা পালন করেন। তা সবাই মেনে নেন। নেত্রী চাইলে দলের সাধারণ সম্পাদক হিসেবে দায়িত্ব পালনে আমার অনীহা নেই। আমি শারীরিকভাবে আগের যে কোনও সময়ের চেয়ে অনেক সুস্থ অনুভব করছি। এই পদে নেত্রী যদি নতুন কাউকে আনতে চান, তাতেও আমার আপত্তি নাই।’</p>
      <p>আজ সোমবার (৯ ডিসেম্বর) সচিবালয়ে সেতু মন্ত্রণালয়ে সাংবাদিকদের সঙ্গে আলোচনার সময় তিনি এই কথা বলেন।  </p>
      <p>ওবায়দুল কাদের বলেন, ‘আমি বলেছি, আমাদের দলে সভাপতি পদে কোনও পরিবর্তন হয় না। তিনি যদিও দল থেকে অবসর নিতে চাইছেন, কিন্তু তিনি যেতে চাইলেও যেতে নাহি দেবো। আওয়ামী লীগের কেন্দ্রীয় টিম তিনি নিজেই সাজান।’</p>
      <p>একসঙ্গে মন্ত্রণালয় ও দল চালাচ্ছেন এতে আপনার কোনও সমস্যা হয় না? এই প্রশ্নের জবাবে তিনি বলেন, ‘মন্ত্রণালয়ের কাজ একটা ট্র্যাকে চলে এসেছে। দলের কাজেও একটা গতি এসেছে। টিম তৈরি করেছি, তারা কাজ করছে। শুক্র ও শনিবার ছাড়া প্রতিদিনই আমি ফাইল সই করি। আমি বিমানবন্দরেও ফাইল সই করেছি। কাজেই একসঙ্গে দায়িত্ব পালনে আমি তো কোনও সংকট অনুভব করছি না।’</p>
      <footer>/এসআই/এফএস/এমএমজে/</footer>
    </article>
  </body>
</html>