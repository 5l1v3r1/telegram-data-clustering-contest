<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/heti-idojaras-12-09/"/>
    <meta property="og:site_name" content="FEMINA"/>
    <meta property="article:published_time" content="2019-12-09T09:35:00+00:00"/>
    <meta property="og:title" content="Nagyon kellemetlen idő lesz a héten: nem sok jót ígér az előrejelzés"/>
    <meta property="og:description" content="Borongós, csapadékos hét elé nézünk az időjárás-előrejelzés szerint."/>
  </head>
  <body>
    <article>
      <h1>Nagyon kellemetlen idő lesz a héten: nem sok jót ígér az előrejelzés</h1>
      <h2>Borongós, csapadékos hét elé nézünk az időjárás-előrejelzés szerint.</h2>
      <address><time datetime="2019-12-09T09:35:00+00:00">09 Dec 2019, 09:35</time> by <a rel="author">Femina</a></address>
      <p><b>Hétfőn</b> többnyire erősen felhős vagy borult lesz az ég, északon csupán átmeneti, délen akár hosszabb felszakadozások is lehetnek. Reggel, délelőtt északkeleten fordulhat elő kisebb eső - a határvidéken esetleg ónos eső -, majd délutántól délnyugat felől egyre több helyen kell számítani - időszakos jellegű - esőre.</p>
      <p>Többfelé megélénkül a déli, délnyugati szél, amely este fokozatosan északnyugatira, északira fordul. A legmagasabb nappali hőmérséklet többnyire 0 és +10 fok között valószínű, az északnyugati és északkeleti megyékben lesz a hűvösebb, de a Dél-Dunántúlon ennél néhány fokkal melegebb is lehet. Késő estére 0 és +8 fok közé csökken a hőmérséklet.</p>
      <p><b>Kedden</b> éjszaka még túlnyomóan borult lesz az ég. Napközben nyugat felől fokozatosan felszakadozik, csökken a felhőzet, de a Tiszántúlon egész nap erősen felhős vagy borult maradhat az ég. A nap első felében még többfelé várható eső, az északkeleti határvidék környékén hajnaltájt esetleg ónos eső is.</p>
      <figure>
        <img src="https://kep.cdn.indexvas.hu/1/0/3068/30688/306885/30688565_140bfc2b1f235a30ce5b500a118b4c4d_wm.jpg"/>
      </figure>
      <p>A tartós csapadék megszűnését követően már csak néhol fordulhat elő futó zápor - a hegyekben hózápor. Az északnyugati szél nagy területen megerősödik, elsősorban a Dunántúlon viharos széllökések is lehetnek. A legmagasabb nappali hőmérséklet 3 és 8 fok között valószínű.</p>
      <p><b>Szerdán</b> általában több órára kisüt a nap, de főként a Tiszántúlon akár egész nap sok lehet a felhő. Csapadék nem valószínű. Hajnalra foltokban átmeneti köd képződhet. A szél lassan déliesre fordul, és már csak helyenként erősödhet meg, elsősorban Sopron környékén. A legalacsonyabb éjszakai hőmérséklet -6 és +3, a legmagasabb nappali hőmérséklet 3 és 8 fok között valószínű.</p>
      <p><b>Csütörtökön</b> mindenütt beborul az ég, és egyre több helyen várható csapadék: zömmel eső valószínű, de elsősorban az Északi-középhegység területén, valamint esetleg a Nyugat-Dunántúlon havas eső, hó is hullhat. A déli, délkeleti szél nyugatira, északnyugatira fordul, néhol élénk lökések kísérhetik. A legalacsonyabb éjszakai hőmérséklet -4 és +3, a legmagasabb nappali hőmérséklet 0 és +6 fok között valószínű.</p>
      <p><b>Pénteken</b> többnyire erősen felhős vagy borult időre lehet számítani, több helyen várható eső, de az Északi-középhegységben havas esőre, hóra is van esély. A délire, délkeletire forduló szelet élénk, néhol erős lökések kísérhetik. A legalacsonyabb éjszakai hőmérséklet -3 és +3, a legmagasabb nappali hőmérséklet 1 és 6 fok között valószínű.</p>
      <p>
        <i>Fotók: Getty Images</i>
      </p>
      <p>
        <b>10 fotó a világ csodás tájairól</b>
      </p>
      <p>Megszámlálhatatlan látnivaló van a földön, melyeket akkor is lehetetlen egytől egyig bejárni, ha az ember az egész életét csak utazással tölti. Szerencsére egyre több gyönyörű tájkép áll a rendelkezésünkre.</p>
      <figure>
        <img src="https://kep.index.hu/1/0/3061/30615/306159/30615981_2350539_1ce5bb5b4854ecf5e7d2fb190c51ab3b_wm.jpg"/>
        <figcaption>
          <a href="https://femina.hu/terasz/tajkep-fotozas/">Nézegess képeket! 10 kép<br/><b>10 fotó a világ csodás tájairól: ezeket a képeket mindenkinek látnia kellene</b></a>
        </figcaption>
      </figure>
    </article>
  </body>
</html>