<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625596/%D8%AA%D9%84%D8%A7%D8%B4-%D8%A8%D8%A7%D9%85%D8%AF%D8%A7%D8%AF%DB%8C-%D9%86%D8%AA%DB%8C%D8%AC%D9%87-%D9%86%D8%AF%D8%A7%D8%AF-%D8%A7%D8%B9%D8%B6%D8%A7%DB%8C-%D9%87%DB%8C%D8%A7%D8%AA-%D9%85%D8%AF%DB%8C%D8%B1%D9%87-%D8%A7%D8%B3%D8%AA%D9%82%D9%84%D8%A7%D9%84-%D9%85%D9%88%D9%81%D9%82-%D8%A8%D9%87-%D8%AF%DB%8C%D8%AF%D8%A7%D8%B1-%D8%A8%D8%A7-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%86%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="تلاش بامدادی نتیجه نداد؛ اعضای هیات مدیره استقلال موفق به دیدار با استراماچونی نشدند"/>
    <meta property="og:description" content="ظاهرا به هنگام مراجعه اعضای هیات مدیره استقلال وی در منزل حضور نداشته و به همین دلیل نمایندگان هیات مدیره حدود ساعت 2 بامداد این محل را ترک کردند."/>
  </head>
  <body>
    <article>
      <h1>تلاش بامدادی نتیجه نداد؛ اعضای هیات مدیره استقلال موفق به دیدار با استراماچونی نشدند</h1>
      <address>
        <time datetime="2019-12-09T09:04:00+00:00">09 Dec 2019, 09:04</time>
      </address>
      <p>
        <i>ظاهرا به هنگام مراجعه اعضای هیات مدیره استقلال وی در منزل حضور نداشته و به همین دلیل نمایندگان هیات مدیره حدود ساعت 2 بامداد این محل را ترک کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>تلاش های بامدادی اعضای هیات مدیره باشگاه استقلال برای دیدار با سرمربی ایتالیایی به نتیجه نرسید.</p>
      <p>اعضای هیات مدیره باشگاه استقلال شب گذشته بعد از جلسه با بازیکنان و جواد زرینچه و بهزاد غلامپور راهی منزل آندره آ استراماچونی شده تا با وی برای ادامه همکاری با استقلال صحبت کنند.</p>
      <p>امیر حسین فتحی و میرشاد ماجدی 2 عضو هیات مدیره استقلال بعد از پایان جلسه با بازیکنان به نمایندگی از اعضای هیات مدیره ساعت 23:30 شب گذشته هتل المپیک را به مقصد منزل استراماچونی ترک کردند اما بعد از گذشت حدود 3 ساعت موفق به دیدار با این مربی ایتالیایی نشدند.</p>
      <p>ظاهرا به هنگام مراجعه اعضای هیات مدیره استقلال وی در منزل حضور نداشته و به همین دلیل نمایندگان هیات مدیره حدود ساعت 2 بامداد این محل را ترک کردند.</p>
      <p>استراماچونی روز گذشته بعد از عدم شرکت در کنفرانس خبری و همچنین تمرین استقلال، از طریق وکیل خود خواستار فسخ قرارداد با استقلال شده و راضی به مذاکره با مسئولان این باشگاه نیست. از سوی دیگر استقلالی ها امروز تصمیم دارند مطالبات این مربی را به حساب وی در کشور ترکیه حواله کنند اما به نظر می رسد سرمربی ایتالیایی به دلایل مختلف تصمیم ندارد با استقلال همکاری کند.</p>
      <p>قرار است باشگاه استقلال به دلیل اتفاقات رخ داده اطلاعیه ای را صادر و با جدایی استراماچونی به صورت رسمی مخالفت کند.</p>
      <p>تیم فوتبال استقلال از ساعت 17:30 امروز در ورزشگاه شهدای شهر قدس به مصاف پیکان می رود.</p>
    </article>
  </body>
</html>