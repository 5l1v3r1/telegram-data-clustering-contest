<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553369.html/%da%af%d8%b1%d8%af%d8%b4%da%af%d8%b1%d9%be%d8%b0%db%8c%d8%b1%db%8c-%d8%a8%d8%a7-%d8%a7%d8%ac%d8%b1%d8%a7%db%8c-%d8%ac%d8%b4%d9%86%d9%88%d8%a7%d8%b1%d9%87-%d9%85%d8%ad%d9%82%d9%82-%d9%85%db%8c-%d8%b4%d9%88%d8%af-%db%8c%d8%a7-%d8%aa-%d9%85%db%8c%d9%86-%d8%b2%db%8c%d8%b1%d8%b3%d8%a7%d8%ae%d8%aa-%d9%87%d8%a7--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:21:00+00:00"/>
    <meta property="og:title" content="گردشگرپذیری با اجرای جشنواره محقق می‌شود یا تأمین زیرساخت‌ها؟!"/>
    <meta property="og:description" content="نخستین جشنواره منطقه‌ای تخت سلیمان، با سخنرانی تعدادی از مسئولان و اجرای برنامه‌هایی نظیر اجرای موسیقی زنده و نوازندگی برگزار شد و به تعبیر متولیان زمینه‌ساز پیشرفت گردشگری این منطقه را فراهم کرد!"/>
  </head>
  <body>
    <article>
      <h1>گردشگرپذیری با اجرای جشنواره محقق می‌شود یا تأمین زیرساخت‌ها؟!</h1>
      <h2>نگاهی بر نحوه اجرای نخستین جشنواره منطقه‌ای تخت سلیمان</h2>
      <address>
        <time datetime="2019-12-09T09:21:00+00:00">09 Dec 2019, 09:21</time>
      </address>
      <p>نخستین جشنواره منطقه‌ای تخت سلیمان، با سخنرانی تعدادی از مسئولان و اجرای برنامه‌هایی نظیر اجرای موسیقی زنده و نوازندگی برگزار شد و به تعبیر متولیان زمینه‌ساز پیشرفت گردشگری این منطقه را فراهم کرد!</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم‌نیوز</a>، بر اساس تقویم اعلامی، روزهای پنجشنبه و جمعه هفته گذشته نخستین جشنواره منطقه‌ای تخت سلیمان با حضور تعدادی از اهالی شهرستان، برخی از مسئولان و میهمانانی از استان‌های همجوار در تکاب برگزار شد.</p>
      <p>البته مراسم اختتامیه اصلی و تقدیر از مدیران برگزاری، روز گذشته یعنی ۲ روز بعد از زمان اعلامی برای اختتامیه با حضور تعدادی از اهالی برگزار شده و به این ترتیب جشنواره تخت سلیمان به معنای واقعی پایان پذیرفت!</p>
      <p>برگزاری چندین جلسه هماهنگی با حضور مسئولان استانی و شهرستانی در خصوص اجرای مناسب جشنواره و نیز بیان اهداف آن با انعکاس مثبت در رسانه‌های دولتی، گوشه ناچیزی از تلاش مسئولان میراث فرهنگی برای خوب و مثبت جلوه دادن برگزاری جشنواره بود که به اذعان خودشان به یکی از عوامل جذب گردشگر در شهرستان و به ویژه منطقه گردشگری تخت سلیمان تبدیل می‌شد.</p>
      <p>در این زمینه، خبرگزاری ایرنا در تاریخ ۹ آذرماه این گونه نوشت که مدیرکل میراث فرهنگی، صنایع دستی و گردشگری آذربایجان‌غربی در جلسه پایانی هماهنگی با فرماندار تکاب، با اشاره به اینکه برگزاری این جشنواره شناسایی ظرفیت‌ها، آسیب‌ها، مشکلات و راهکارهای توسعه گردشگری در تکاب را به دنبال دارد، اظهار داشت: علاوه بر معرفی و شناسایی ظرفیت‌های گردشگری تکاب، با برگزاری جشنواره منطقه ای تخت سلیمان، برای فعالان حوزه گردشگری و جهانگردی از جمله راهنمایان گردشگری و آژانس‌های مسافرتی بستر مناسب و حوزه‌های جدید و متنوع فعالیت ایجاد خواهد شد و موجب رونق بوم‌گردی و طبیعت‌گردی در این شهرستان می‌شود.</p>
      <p>بر اساس این خبر، «جلیل جباری» با اشاره به اینکه ایجاد و تقویت نشاط اجتماعی و رونق اقتصادی در بخش گردشگری از دیگر اهداف این جشنواره منطقه‌ای است، ادامه داد: موفقیت و اثربخشی برنامه‌های توسعه صنعت گردشگری تکاب نیازمند همکاری همه‌جانبه ادارات و دستگاه‌های اجرایی این شهرستان است.</p>
      <p>هرچند بر اساس شنیده‌ها از جانب کارشناسان، برگزاری جشنواره‌ای با مضمون گردشگری آن‌هم در منطقه‌ای نظیر تکاب که در فصل پاییز شرایط ویژه خود را دارد، نمی‌توانست چندان جالب باشد، اما مشخص نیست چرا مدیرکل و متولیان برگزاری چنین جشنواره‌ای در تلاش برای پر کردن رزومه برگزاری آن در ایام سرد پاییز بودند.</p>
      <p>با تمام حواشی و حرف و حدیث‌های موجود، بالاخره در روزهای ۱۴ و ۱۵ آذرماه شاهد برگزاری جشنواره منطقه‌ای تخت سلیمان که به اذعان مدیرکل میراث فرهنگی استان به عنوان یکی از ۷ جشنواره محوری گردشگری کشور محسوب می‌شود، بودیم.</p>
      <p>هرچند قرار بود در این جشنواره علاوه بر شرکت فعالان حوزه گردشگری آذربایجان‌غربی، میهمانانی از استان‌های آذربایجان‌شرقی، اردبیل، زنجان و گیلان حضور داشته باشند، اما در روز برگزاری خبری از میهمانان اردبیلی نبود و در واقع جشنواره‌ای با حضور ۴ استان آن‌هم در سطح معدود و محدود برگزار شد.</p>
      <p>در کنار این موضوع، برخلاف تمام تعابیر و تعاریف مدیرکل و مسئولان مربوطه در خصوص اهمیت جشنواره، تنها خروجی مراسم همانند تمام برنامه‌ها، سخنرانی چند مسئول، خوانندگی و نوازندگی چند گروه و در نهایت نیز بازدید از محوطه تخت سلیمان و ملحقات آن بود!</p>
      <p>اینکه بودجه دستگاه‌های متولی امورات مهمی نظیر گردشگرپذیری برای اجرای برنامه‌های اثرگذار در اماکن اقامتی و دیدنی در اختیار چنین جشنواره‌ها و نمایشگاه‌هایی قرار گیرد و نتیجه آن نیز تدوین جدول و برنامه ویژه برای جشنواره‌های بزرگتر و دریافت بودجه‌های بیشتر برای ادارات و متولیان برگزاری باشد، جای سوال دارد که در کدام طرح و برنامه تدوین بودجه آمده و در نهایت منجر به این وضعیت شده است؟</p>
      <p>کسی منکر لزوم برگزاری برنامه‌ها و جشنواره‌های گردشگری و تبلیغ آثار گردشگری و دیدنی نیست، ولی چرا باید چنین برنامه‌ای در اواخر فصل پاییز و درست در ایامی که هیچ بازخورد مثبتی در مناطقی نظیر تخت سلیمان و جنوب آذربایجان‌غربی نیست، به مرحله اجرا درآید؟!</p>
      <p>اگر از ابتدا قرار بر اجرای ۷ جشنواره آن‌هم با مختصاتی قابل سوال در نقاط مختلف کشور بوده، چرا مدیران میراث فرهنگی، صنایع دستی و گردشگری آذربایجان‌غربی به جای بازه زمانی پاییز تصمیم خود را برای دعوت از استان‌های دیگر در فصول مناسب‌تر مناطق گردشگرپذیر نگرفته‌اند؟</p>
      <p>و یک سوال مهم در خصوص وضعیت گردشگرپذیری منطقه؛ با وضعیت موجود در محورهای مواصلاتی این شهرستان و بیخیالی مدیران دولتی در بهبود وضعیت جاده‌ها، آیا مسافرانی که حتی با دعوت و هزینه دولت در همین جشنواره حاضر بودند، بار دیگر و با خودرو و هزینه شخصی حاضر به انتخاب تکاب و منطقه تخت سلیمان به عنوان مقصد سفر خود خواهند بود؟</p>
      <p>در کنار تمام این سوالات، مسئولان میراث فرهنگی و متولیان برگزاری جشنواره تخت سلیمان که مدعی برگزاری این جشنواره در مختصات کشوری در سال آینده هستند، باید این موضوع را روشنگری کنند که دلیل اجرای یک جشنواره مصادف با ایام ثبت‌نام کاندیداهای انتخاباتی چه بوده و بدتر از آن، دلیل پوشش نامناسب رسانه‌ای این برنامه که جز در برخی رسانه‌های دولتی هیچ بازخوردی نداشته، چیست؟!</p>
      <p>هرچند اجرای چنین برنامه‌هایی در گذشته نیز سابقه داشته و چندان بی‌ریشه هم نیست، اما آیا زمان پایان دادن به برنامه‌محور بودن ادارات و بازگشت به کیفیت‌محوری نرسیده و آیا مسیری جز سخنرانی و بهره‌گیری از چند برنامه طرب‌انگیز برای گردشگرپذیری و معرفی آثار دیدنی مناطق مختلف وجود ندارد؟!</p>
      <p>انتهای پیام/</p>
    </article>
  </body>
</html>