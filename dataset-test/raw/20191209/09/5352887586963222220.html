<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/bute-rastas-irstantis-kudikio-lavonelis-tevai-surasti-1756042/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T09:29:00+00:00"/>
    <meta property="og:title" content="Bute rastas irstantis kūdikio lavonėlis, tėvai surasti"/>
    <meta property="og:description" content="Reklama"/>
  </head>
  <body>
    <article>
      <h1>Bute rastas irstantis kūdikio lavonėlis, tėvai surasti</h1>
      <address><time datetime="2019-12-09T09:29:00+00:00">09 Dec 2019, 09:29</time> by <a rel="author">Policijos inf.</a></address>
      <p>Reklama</p>
      <p>
        <b>Gruodžio 8 d. apie 14 val., Klaipėdoje, Minijos g. 129 name, lovoje rastas 2,5 mėn. kūdikio lavonėlis irimo stadijoje, pranešė uostamiesčio policija.</b>
      </p>
      <p>Pareigūnai ieško kūdikio mamos Alinos Sriebaliūtės gim. 1989 m., ir jos sugyventinio Mykolo Ruikio gim. 1987 m.</p>
      <hr/>
      <p>2019-12-08d. Telšių apskr. VPK Kelmės PK policijos pareigūnai sulaikė 1989 m. gimusią kūdikio motiną bei 1987 m. gimusį jos sugyventinį.</p>
      <hr/>
      <p>
        <b>Vaiko teisių apsaugos tarnybai moteris žinoma</b>
      </p>
      <p>Valstybinės vaiko teisių apsaugos ir įvaikinimo tarnybos Klaipėdos apskrities atstovė Greta Bliutaitė pirmadienį BNS sakė, kad šeima vaiko teisių apsaugos skyriui buvo žinoma.</p>
      <p>„Šis kūdikis buvo ketvirtas vaikas šeimoje, kitiems trims nustatyta nuolatinė globa – jų mama neaugina“, – kalbėjo atstovė.</p>
      <p>Reklama</p>
      <p>Klaipėdos policijos pranešė, kad moters teisės apribotos į 2010, 2012 ir 2016 metais gimusius vaikus. </p>
      <p>G. Bliutaitė sakė, kad su moterimi dirbo socialiniai darbuotojai, ji buvo įpareigota baigti gydymo kursą.</p>
      <p>„Šeima buvo nuolat prižiūrima, joje lankėsi specialistai, jie darbo metu nefiksavo jokių vaiko teisių pažeidimų“, – kalbėjo G. Bliutaitė.</p>
      <p>Anot jos, sąlygos vaikui augti šeimoje ir vystytis buvo tinkamos.</p>
      <p>G. Bliutaitė teigė, kad moteris į vaikų teisių apsaugos specialistų dėmesį buvo patekusi, nes jai trūko socialinių įgūdžių.</p>
      <p>„Moteris buvo girtaujanti, jai besilaukiant jau buvo pastebėta išgėrusi. Jai besilaukiant jau taikyta priežiūra“, – tvirtino atstovė.</p>
      <p>Reklama</p>
      <p>G. Bliutaitė akcentavo, kad moteris alkoholiu piktnaudžiavo besilaukdama, o po gimdymo neblaivi pastebėta nebuvo.</p>
      <p>„Todėl įvertinta, kad gyvenimo sąlygos buvo tinkamos“, – kalbėjo atstovė.</p>
      <p>Vaiko teisių apsaugos tarnybos atstovė akcentavo, kad informacijos apie moters sugyventinį vaiko teisių tarnyba neturi.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kriminalai/mazyle-paliko-kai-pamaitinta-nebeatsigavo-1756154/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/vilniuje-rastas-6-men-kudikio-kunas-1375212/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/kkl-prokuratura-ir-mirusio-kudikio-tevas-manipuliavo-informacija-1004845/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>