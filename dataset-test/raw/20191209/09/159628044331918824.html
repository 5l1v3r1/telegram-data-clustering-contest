<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yazarlar/sedat-kurt/saglicakla-kalin/"/>
    <meta property="og:site_name" content="Denizli Haber"/>
    <meta property="article:published_time" content="2019-12-09T09:12:54+00:00"/>
    <meta property="og:title" content="SAĞLICAKLA KALIN!"/>
    <meta property="og:description" content="2002’nin son baharıydı…"/>
  </head>
  <body>
    <article>
      <h1>SAĞLICAKLA KALIN!</h1>
      <address>
        <time datetime="2019-12-09T09:12:54+00:00">09 Dec 2019, 09:12</time>
      </address>
      <p>2002’nin son baharıydı…</p>
      <p>Masalarımızı, halıfleksimizi barter yapmış, bilgisayarlarımızı desteklerle almıştık.</p>
      <p>Birlikte yola çıktığımız Mete Demir, yayın başlamadan günler önce ayrılmak istediğini söylemiş, Serkan Urgancı ile iki başımıza yürümüştük bir süre.</p>
      <p>Kurduğumuz ilk işletmenin adı Medya S olmuştu Sedat ve Serkan’dan ötürü.</p>
      <p>Denizlihaber.com işte böyle başlamıştı yayın hayatına.</p>
      <p>Değil internet haberciliği, internetin dahi bilinmediği zamanlardı. Keza reklam verecek müşteri henüz bilgisayarla tanışmamıştı.</p>
      <p>En baba cep telefonu Nokia’nın 32 10’uydu. Bırakın akıllı telefonu, dokunmatik ekran bile yoktu. Türkiye cep telefonu ile tanışalı anca 5 yıl olmuştu.</p>
      <p>Şimdi Denizli’yle azıcık haşır neşir olan herkes biliyor Denizlihaber.com’u…</p>
      <p>E kolay mı?<br/>Öğrensinler diye<br/>Bir yerlerimizi yırttık…</p>
      <p>Medyaya baskıların tavan yaptığı, ülkenin “dna”sıyla oynandığı yıllarda, en baba gazetecilerin ya şehri terk ettiği ya da iktidarın yayın organlarında yalandan habercilik yapmaya çalıştığı yıllarda borç harç içinde yürüttük Denizlihaber.com’u….</p>
      <p>Gecemizden ödün verdik,<br/>Gençliğimizden ödün verdik,<br/>Hayatımızdan ödün verdik de<br/>onurumuzdan vermedik çok şükür.</p>
      <p>Geçen 17 yıllık süreçte birçok yerel ve ulusal başarının altına imza attık, kimler çalıştı, kimler kimler yazdı Denizlihaber’de…</p>
      <p>Ve fakat diğer taraftan kimler bahislere girdi mesela!<br/>Üç vakte kadar mı kapanır,<br/>beş vakte kadar mı!</p>
      <p>Mali borçlarımızı köşelerine taşıdılar, reklam müşterilerimizi tek tek tehdit ettiler, kapalı siyasi toplantılarda hedef gösterdiler, kara listelere aldılar ve fakat bir tek şeyi hesap edemediler o zamanlar.</p>
      <p>Ben biraz deliydim ve asla pes etmeyecektim!..</p>
      <p>Kimseye düşman değildik, sadece şehrimizi, ülkemizi seviyorduk. Bir şeyler yapılacaksa daha güzel, daha sağlıklı yapılsın, insanlar dikkate alınsın istiyorduk.</p>
      <p>Kimi geç kimi hemen anladı….</p>
      <p>Gerek memleketinde yaşayan gerekse memleket hasreti çeken yüzbinlerce Denizlilinin memleket haberlerini okuduğu bir yayın organı haline geldik.</p>
      <p>Türkiye’nin en iyi internet haber sitesi ödülünü muhalif çizgimize rağmen alabildiysek, o yüzbinlerce hemşerimizin sayesindeydi.</p>
      <p>Ve geldik 9 Aralık 2019’a</p>
      <p>Denizlihaber.com ile ilgili çok kritik bir kararı açıkladığım, Denizlihaber.com’daki son köşemi yazdığım tarih olarak da benim hayatımda tıpkı Ekim 2002 kadar önemli bir yer edinecek.</p>
      <p>Keza Denizlihaber.com ve ikinci göz ağrımız Denizlisporhaber.com’u<br/>31 Mayıs 2019 tarihi itibariyle Point Medya’ya devrettim.</p>
      <p>Şu an birlikte çalışmaktan gurur duyduğum ekiple birlikte profesyonel anlamda Denizlihaber.com’un içeriğini hazırlamaya hatırı sayılır bir maaş ve iyi imkanlarla, bir süre daha devam etmeye karar verdim. Hatta ikna edildim.</p>
      <p>Yayın politikasına karışılmayacaktı.<br/>Öyle de oldu.</p>
      <p>Fakat gel gelelim o kadar çirkin dedikoduların, o kadar iğrenç konuların malzemesi oldum ki geçen 7 ay boyunca, şu güne kadar zar zor dayanabildim.</p>
      <p>Üç kuruş etmeyecek insanların, pislik kokan ağızlarında sakız yapılmaya çalışılmak, 23 yıllık meslek hayatınızda ortaya koyduklarınızı, rüyalarında bile yapamayacakların, sözüm ona sosyal demokrat, vatansever olduklarını iddia ettikleri halde, tek dertleri önce kendi kıçları, sonra da sadece ve sadece menfaat üzerine yanlarında olan dostlarının mabatları olan insanlar; değerlerimi, ülkemi, bana inanları falan sattığımı iddia eder oldular.</p>
      <p>1 Nisan’dan itibaren neredeyse kapıdan içeri sokulmadığım Merkezefendi Belediyesi’nden çeşitli ihalelerle malı götürdüğüm mü söylenmedi, ya da Çağrı Sebzeci ile birlikte bir takım alengirli işler yaparak cukkalar yaptığım mı!</p>
      <p>Neyse ki sattığım tek şey dostlar, 2002’de arkadaşlarımızla birlikte ortaya koyduğumuz, sonraki yıllar emek emek geliştirip büyüttüğümüz ve artık satılabilir hale getirdiğimiz Denizlihaber.com idi.</p>
      <p>İşte şu saçma sapan leş kokan ve arkasında nelerin yattığını çok ama çok iyi bildiğim oyunları bozmak adına 31 Ocak 2020 tarihinde, Denizlihaber.com ile ilişiğimi keseceğimi dosta düşmana, ekip arkadaşlarıma, okurlarıma, kısacası Denizli kamuoyuna duyurmak istiyorum.</p>
      <p>Uzun bir süre Denizlihaber ile, dolayısıyla çirkef siyasetler üretip kendi ikballeri adına pis ağızlarına benim ve Denizli medyasında tarihe geçen Denizlihaber.com’un adını alarak ortaya koydukları iddialar ile anılmak istemiyorum.</p>
      <p>2002’de nasıl kimseye sormadan, kimseden icazet almadan, kimseye bel bağlamadan çıkma kararı aldımsa bu yolculuğa, yine aynı özgür irademle son noktayı koyuyorum.</p>
      <p>Dolgun bir maaştan, mutlu bir yaşamdan, kendim ve çocuklarımın daha emin olan geleceğindense, yine alıştığım bildiğim onurlu ve huzurlu bir yaşamı tercih ediyorum.</p>
      <p>Ve buradan şunu belirtmek istiyorum ki;</p>
      <p>Biz gazeteciler inanılmaz sabırlı insanlardır. Fikri takip konusundaki uzmanlığımız, hırslarına asla kapılmayan tavrımız ve elbet kötülerin bir gün bir yerde feci tökezlediğine dair tecrübemiz, bakidir.</p>
      <p>Ben ve meslektaşlarım bu nedenle bundan önce nasıl müthiş bir iç huzurla bazı haberlerin altına imza attıysak, biliyorum ki yarın da yaradan bize böyle inanılmaz mutlu sonlu haberleri yapmamıza vesile olacaktır…</p>
      <p>Bir süre sektörün farklı alanlarında özel projeler üretmeye gayret göstereceğim. Elimden geldiğince medyanın günlük telaşından uzak durmaya çalışacağım.</p>
      <p>Yapılacak çok işim var çünkü bu aralar…</p>
      <p>Merkezfendi’de CHP’yi kendi emelleri için şekillendirmeye çalışan bazı kirli irade sahiplerinin planlarını bozarak, CHP’li bir belediye başkanına seçim kazandırmak için müthiş performans ortaya koyan ama bilmediği bir iklimde çakallara yem olan, FETÖCÜLÜK’le suçlananan PKK’lı yapılan, ekmeğinden, işinden, aşından edilen Şahin Sınır’a kendimi affettirmeliyim mesela….</p>
      <p>İyilerin hala kazanabileceğini, bu ülkeye dair hala güzel umutlar beslenebileceğini göstermeyelim örneğin….</p>
      <p>Memleketin sahipsiz olmadığını hatırlatmak adına emek vermeliyim!..</p>
      <p>Ayrıca danışmanlık tekliflerine açığım mesela!…</p>
      <p>
        <i>Doğru proje nedir,</i>
        <br/>
        <i>nasıl geliştirilir</i>
        <br/>
        <i>ve satılabilir hale getirilir,</i>
        <br/>
        <i>tüm deneyimlerimi paylaşabilirim!..</i>
      </p>
      <p>
        <i>Ama bir kişiye tek bir şartla!..</i>
        <br/>
        <i>Bunun karşılığında para istemiyorum;</i>
      </p>
      <p>
        <i>Sen atıl kurt, satıl kurt demeyi boş ver de</i>
        <br/>
        <i>vatan kaç liraya nasıl satılır,</i>
        <br/>
        <i>gel bir de onu söyle!</i>
      </p>
      <p><i>Bu kapak kısmıydı!..</i><br/>***</p>
      <p>Gelelim tencereye…</p>
      <p>
        <i>Kendinize,</i>
        <br/>
        <i>Kentinize,</i>
        <br/>
        <i>Memleketinize</i>
        <br/>
        <i>Çocuklarınıza</i>
        <br/>
        <i>Yarınlarınıza,</i>
        <br/>
        <i>Değerlerinize</i>
        <br/>
        <i>Çok ama çok iyi bakın!…</i>
      </p>
      <p>Bana ve Denizlihaber.com’a emek veren herkese yürekler dolusu teşekkür eder, küçüklerimin gözlerinden, büyüklerimin ellerinden öperim…</p>
      <p>Hadi kalın sağlıcakla…</p>
      <p>
        <b>(Sizden Denizlihaber.com’daki son istediğim. Lütfen bu yazıyı paylaşın. Paylaşın ki herkes duysun bilsin)</b>
      </p>
    </article>
  </body>
</html>