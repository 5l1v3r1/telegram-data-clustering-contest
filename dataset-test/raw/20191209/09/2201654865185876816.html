<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/tozsdek-piacok/a_kritikak_ellenere_sincs_napirenden_a_map+_megvaltoztatasa.696500.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T09:07:00+00:00"/>
    <meta property="og:title" content="A kritikák ellenére sincs napirenden a MÁP+ megváltoztatása"/>
    <meta property="og:description" content="Módszertanilag vitathatók az IMF országjelentésének főbb pontjai a MÁP Plusz vonatkozásában – véli Kurali Zoltán, az ÁKK vezérigazgatója."/>
  </head>
  <body>
    <article>
      <h1>A kritikák ellenére sincs napirenden a MÁP+ megváltoztatása</h1>
      <h2>Módszertanilag vitathatók az IMF országjelentésének főbb pontjai a MÁP Plusz vonatkozásában – véli Kurali Zoltán, az ÁKK vezérigazgatója.</h2>
      <address><time datetime="2019-12-09T09:07:00+00:00">09 Dec 2019, 09:07</time> by <a rel="author" href="https://www.napi.hu/szerzo/Domokos%20Erika" target="_blank">Domokos Erika</a></address>
      <p>Az állam évente mintegy 27 milliárd forintot bukik a Magyar Állampapír Pluszon, ennek ellenére nem változtatnak a MÁP+ kondícióin. Az új fajta állampapírt a múlt héten az MNB szakértőinek kellett <a href="https://www.napi.hu/magyar_gazdasag/penzugyi-stabilitasi-jelentes-mnb-hitelezes-bank-kockazat.696259.html">megvédeniük</a>, most pedig az Államadósság Kezelő Központ vezérigazgatója magyarázta a Világgazdaságnak, hogy miért nincs baj mégsem ezzel a konstrukcióval, miután a Nemzetközi Valutaalap (IMF) országjelentése is foglalkozott a témával - hívta fel a figyelmet a<a href="https://hvg.hu/gazdasag/20191209_map_allampapir_allamadossag_imf"> hvg.hu</a>.</p>
      <p>Nincs napirenden a Magyar Állampapír Plusz kondícióinak a megváltoztatása, az új állampapír népszerű és eredményes - mondta a <a href="https://www.vg.hu/gazdasag/gazdasagi-hirek/vitatja-az-imf-megallapitasait-az-akk-2-1918884/">Világgazdaságnak</a> Kurali Zoltán, az Államadósság Kezelő Központ (ÁKK) vezérigazgatója.</p>
      <p>Az IMF múlt heti országjelentésében tett megállapításainak egy része, legalábbis a MÁP Plusz vonatkozásában, módszertanilag több pontban vitatható Kurali szerint. Nehéz felmérni, hogy mekkora kereslet lenne a lakosság részéről évi 3 százalékos hozamért, ahogy azt az IMF sugallta. A MÁP Plusz kondícióinak április-májusi meghatározásakor az ÁKK olyan stratégiai célokat vett alapul, mint az adósságfinanszírozás diverzifikációja, a hazai befektetői és a forintarány növelése, valamint a lakossági megtakarítások reálértékének megőrzése. Mindebben kiemelt szerep jut a pozitív reálkamatot fizető lakossági államkötvényeknek. A MÁP Plusz kondícióit ennek megfelelően úgy alakítottuk ki, hogy egyszerű és előnyös befektetést kínáljon a magyar családoknak. Az IMF azonban a jelek szerint ezeket a szempontokat nem vette figyelembe a javaslatok megfogalmazásakor - véli jelezte Kurali Zoltán.</p>
      <p>Problémásnak vélik az ÁKK-ban az IMF azon összevetését is, hogy a 4,95 százalékos MÁP Plusz EHM-e (egységesített értékpapírhozam-mutató) jóval magasabb az ötéves intézményi magyar államkötvények hozamszintjénél. Kurali Zoltán szerint, amennyiben a szeptember végéig értékesített 2100 milliárd és a mostanáig eladott csaknem 3000 milliárd forintnyi MÁP Plusz-kínálattal az intézményi piacon jelent volna meg a magyar állam, ha lett is volna kereslet ekkora mennyiségre, borítékolható, hogy jóval a piaci átlaghozam felett keltek volna el a kötvények. Így egy statikusnak vélt intézményi hozamszinthez való hasonlítás szakmailag nem megalapozott.</p>
      <p>Az ÁKK monitorozza, mennyi MÁP Plusz van a devizakülföldiek birtokában: az arány elenyésző. Ugyanakkor nem ellentétes a kibocsátó szándékával, hogy például minél több határon túli magyar vásároljon MÁP Pluszt, és a Magyarországon munkát vállaló külföldiek előtt is nyitott a lehetőség, hogy forintmegtakarításaikat így fialtassák - olvasható a Világgazdaság cikkében.</p>
      <p>Tájékoztatás<br/><br/>A jelen oldalon található információk és elemzések a szerzők magánvéleményét tükrözik. A jelen oldalon megjelenő írások nem valósítanak meg a 2007. évi CXXXVIII. törvény (Bszt.) 4. § (2). bek 8. pontja szerinti befektetési elemzést és a 9. pont szerinti befektetési tanácsadást. <br/>Bármely befektetési döntés meghozatala során az adott befektetés megfelelőségét csak az adott befektető személyére szabott vizsgálattal lehet megállapítani, melyre a jelen oldal nem vállalkozik és nem is alkalmas. Az egyes befektetési döntések előtt éppen ezért tájékozódjon részletesen és több forrásból, szükség esetén konzultáljon személyes befektetési tanácsadóval!</p>
    </article>
  </body>
</html>