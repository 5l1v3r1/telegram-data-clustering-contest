<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@mahsook/%D8%AE%D8%A7%D9%86%D9%87-%D9%BE%D8%AF%D8%B1%DB%8C-%D8%B1%D8%A7-%D9%86%D8%A8%DB%8C%D9%86%DB%8C%D8%AF-xal00qikyldk"/>
    <meta property="og:site_name" content="ویرگول"/>
    <meta property="article:published_time" content="2019-12-09T09:35:18+00:00"/>
    <meta property="og:title" content="خانه پدری را نبینید!"/>
    <meta property="og:description" content="فیلم خانه پدری | نقد فیلم خانه پدری | داستان فیلم خانه پدری"/>
  </head>
  <body>
    <article>
      <h1>خانه پدری را نبینید!</h1>
      <address><time datetime="2019-12-09T09:35:18+00:00">09 Dec 2019, 09:35</time> by <a rel="author" href="https://virgool.io/@mahsook" target="_blank">Mahsook</a></address>
      <figure>
        <img src="https://files.virgool.io/upload/users/56577/posts/xal00qikyldk/ejmkzsi67jyy.jpeg"/>
      </figure>
      <p>فیلم خانه پدری پس از سال ها توقیف با آمدنش بر روی پرده سینما سروصدای زیادی به پا کرد. آن قدر که ما هم خواستیم از غافله جا نمانیم و عازم سینما شدیم.</p>
      <p>اما در حالی که منتظر بودیم یک فیلم دردناک و متأثرکننده ببینیم، با یک فیلم ضعیف مواجه شدیم!</p>
      <p>اگر بخواهم برداشتم از این فیلم را خلاصه کنم دو عبارت است: بازی بد؛ فیلم خسته کننده.</p>
      <p>تنها بخش شوکه کننده فیلم همان بخش اول فیلم است. بنابراین اگر شما هم مثل ما منتظرید در ادامه اتفاقات شوکه کننده تری بیفتد، خیالتان را راحت کنم که از این خبرها نیست. هر چه هست همان بخش ابتدایی فیلم است و بقیه اش تکرار مکررات و ... .</p>
      <p>مهران رجبی که قالب بازی هایشان طنز بوده، به طرز عجیبی نقشش باورپذیر نیست. حتی وقتی بر روی قبر دختری که خودش او را کشته گریه می کند، آن قدر مصنوعی است که بیننده شک می کند نکند دختر را نکشته!!</p>
      <p>داماد و پسر برادر مرد هم در جایی از فیلم به قاعده 220 بار تکرار می کند که نمی خواهد زنش در یک قبرستان کار کند! کوتاه بیا هم نیست!</p>
      <p>وارد کردن بازیگران متعدد در بخش های مختلف فیلم باعث می شود خیلی وقت ها فراموش کنی کی چه کاره بوده است! تنها خواهر دخترِ کشته‌شده است که به خاطر زال بودن همیشه قابل تشخیص است! و البته برادر و پدری که قاتل اند!</p>
      <p>در جای جای فیلم یا یک نفر می میرد یا یک نفر سکته می کند! البته فکر نکنید که سکته ها تکرار باشد! نه! یکی قلبی است و یکی مغزی! کار به جایی می کشد که با هر تغییر در بازه زمانی نمایش داستان، بیننده مطمئن است یا یکی قرار است بمیرد، یا سکته کند، یا هر دو!</p>
      <p>خلاصه که اگر دغدغه اجتماعی فیلم برایمان مهم باشد و این فیلم را بدین جهت ارزشمند بدانیم، با توجه به داستان ضعیف و بازی ضعیف تر بازیگران در بهترین حالت به این فیلم از 20 نمره می توانیم 5 بدهیم!</p>
      <p>والسلام</p>
    </article>
  </body>
</html>