<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/spor/trabzonspor-golcusu-sorloth-ile-zirve-yarisinda-iddali-h703465.html"/>
    <meta property="og:site_name" content="61 SAAT"/>
    <meta property="article:published_time" content="2019-12-09T09:19:02+00:00"/>
    <meta property="og:title" content="Trabzonspor, golcüsü Sörloth ile zirve yarışında iddalı"/>
    <meta property="og:description" content="- Norveçli oyuncu, Süper Lig'in 14 haftalık bölümünde 9 gol kaydederken, bordo-mavili takım topladığı 26 puanın 19'unu Sörloth'un skor ürettiği maçlarda elde etti - Sörloth, Karadeniz ekibinde geçen sezon aynı dönemde görev yapan tecrübeli golcüler Hugo Rodallega (6) ve Burak Yılmaz'ı (5) geride bırakmayı başardı"/>
  </head>
  <body>
    <article>
      <h1>Trabzonspor, golcüsü Sörloth ile zirve yarışında iddalı</h1>
      <h2>- Norveçli oyuncu, Süper Lig'in 14 haftalık bölümünde 9 gol kaydederken, bordo-mavili takım topladığı 26 puanın 19'unu Sörloth'un skor ürettiği maçlarda elde etti - Sörloth, Karadeniz ekibinde geçen sezon aynı dönemde görev yapan tecrübeli golcüler Hugo Rodallega (6) ve Burak Yılmaz'ı (5) geride bırakmayı başardı </h2>
      <address>
        <time datetime="2019-12-09T09:19:02+00:00">09 Dec 2019, 09:19</time>
      </address>
      <p>TRABZON (AA) - SELÇUK KILIÇ - <b>Süper Lig</b>'in 14. haftasında konuk olduğu Antalyaspor'u 3-1 mağlup eden <b>Trabzonspor</b>, karşılaşmanın ilk golünü kaydeden Norveçli oyuncusu <b>Alexander Sörloth</b>'un bu sezonki etkili performansıyla zirve yarışında iddiasını ortaya koyuyor.</p>
      <p>Sezon başında İngiltere'nin Crystal Palace Kulübünden satın alma opsiyonuyla iki yıllığına 750 bin avroya kiralanan 24 yaşındaki Norveçli <b>futbol</b>cu, ilk 14 haftanın tamamında forma giyip, bin 241 dakika görev yaparken, bu maçların 9'unda rakip fileleri 1'er kez havalandırmayı başardı.</p>
      <p>Kaydettiği 9 golle takımının en skorer oyuncusu olan Sörloth, gol krallığı yarışında da Adis Jahovic (BtcTurk Yeni Malatyaspor), Papiss Cisse (Aytemiz Alanyaspor) ve Vedat Muric'le (Fenerbahçe) birlikte zirveyi paylaştı.</p>
      <p>- Sörloth'un gol attığı maçlarda yenilgi yok</p>
      <p>Süper Lig'in geride kalan 14 haftasında 26 puan toplayarak 3. sırada kendisine yer bulan Trabzonspor, Norveçli golcüsünün skor ürettiği 9 maçta hiç yenilmedi.</p>
      <p>Bordo-mavili ekip, Sörloth'un gol attığı müsabakalarda 5 galibiyet ve 4 beraberlik alıp, bu sezon topladığı 26 puanın 19'unu elde etti.</p>
      <p>Sörloth'un skora katkı yaptığı maçlarda Trabzonspor; Beşiktaş ve Gaziantep FK'yi 4-1, Çaykur Rizespor'u 2-1, Ankaragücü'nü 3-0, Antalyaspor'u 3-1 yenip, Kasımpaşa ve Galatasaray'la 1-1, Gençlerbirliği ve Medipol Başakşehir'le de 2-2 berabere kaldı.</p>
      <p>- Burak ve Rodallega'yı geride bıraktı</p>
      <p>Norveçli futbolcu, geçen sezon takımda görev yapan Hugo Rodallega ve Burak Yılmaz gibi tecrübeli golcüleri de performansıyla geride bıraktı.</p>
      <p>Geçen sezon 14 haftalık bölümde Hugo Rodellega rakip fileleri 6 kez havalandırırken, 12. haftanın ardından kadro dışı bırakılan ve sakatlık sorunu da yaşayan Burak Yılmaz ise 5 gol kaydetmişti.</p>
      <p>- 23 resmi maçta toplam 12 gol</p>
      <p>Alexander Sörloth, bordo-mavili takımda çıktığı 23 resmi maçta toplam 12 gol atma başarısı gösterdi.</p>
      <p>Ligde 14 maçta 9 gol bulan Sörloth, UEFA Avrupa Ligi'nde çıktığı 8 maçta 2, Ziraat Türkiye Kupası'nda forma giydiği 1 müsabakada da 1 gol ile takımının skor yükünü çekti.</p>
    </article>
  </body>
</html>