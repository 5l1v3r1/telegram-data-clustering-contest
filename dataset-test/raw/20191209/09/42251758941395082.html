<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/NBA/a317048-Doncic-poludeo-na-sudije-Moram-da-se-smirim-VIDEO.html"/>
    <meta property="og:site_name" content="Sport Klub"/>
    <meta property="article:published_time" content="2019-12-09T09:19:00+00:00"/>
    <meta property="og:title" content="Dončić “poludeo“ na sudije: Moram da se smirim (VIDEO)"/>
    <meta property="og:description" content="Najbolji igrač Dalas Meveriksa Luka Dončić posle poraza od Sakramenta kročio je ponovo na teren i otišao do sredine igrališta kako bi se raspravljao sa sudijama."/>
  </head>
  <body>
    <article>
      <h1>Dončić “poludeo“ na sudije: Moram da se smirim (VIDEO)</h1>
      <h2>Najbolji igrač Dalas Meveriksa Luka Dončić posle poraza od Sakramenta kročio je ponovo na teren i otišao do sredine igrališta kako bi se raspravljao sa sudijama.</h2>
      <address><time datetime="2019-12-09T09:19:00+00:00">09 Dec 2019, 09:19</time> by <a rel="author">Saša Ozmo</a></address>
      <figure>
        <img src="https://sportklub.rs/Picture/171221/jpeg/Luka-Doncic.jpg"/>
        <figcaption>
          <cite>Ronald Martinez/Getty Images</cite>
        </figcaption>
      </figure>
      <p>Bio je ljut zato što mu nije dosuđen faul pri zaostatku 108:106 na 7,7 sekundi do kraja – potencijalnim bacanjima mogao je da izjednači u meču sa Sakramentom u kojem je njegov tim gubio i sa 24 poena razlike. Krajem prve četvrtine mladi Slovenac dobio je i tehničku grešku zbog prigovora.</p>
      <related>
        <a href="http://sportklub.rs/Kosarka/NBA/a317040-Bjelica-izjednacio-rekord-karijere-i-srusio-Dalas.html"/>
      </related>
      <p>Posle meča trener Mevsa Rik Karlajl rekao je da je jasno na snimku da je Dončić dobio udarac u lakat u poslednjem napadu, ali i Dončić je rekao da mora da smanji komunikaciju sa sudijama.<br/><br/><i>“Da, naravno, ali stvar je u tome što sam strastven u vezi sa ovom igrom. Želim da pobedim i nekada izgubim kontrolu baš zbog toga. Takmičarski sam nastrojen. Pitajte moju porodicu, čak i kada nije košarka… Moram da radim na tome, znam kako treba da komuniciram sa sudijama, ali moram da naučim kako da se smirim i samo da mislim o sledećem napadu“,</i> rekao je <b>Dončić</b>, koji je meč završio sa 27 poena, 7 skokova i 8 asistencija.</p>
      <figure>
        <iframe src="https://www.youtube.com/embed/bP6ifpsODOI" width="620" height="381" data-service="Youtube" scrolling="no"/>
        <figcaption>
          <cite>You Tube</cite>
        </figcaption>
      </figure>
      <p>Ove sezone je Dončić jedini igrač koji je u Top 15 u poenima, skokovima i asistencijama, Mevsi imaju skor 16-7, ali on se u poslednje vreme svađa često sa sudijama.<br/><br/><i>“Mislim da ima podlogu za to da se žali u mnogo slučajeva, ali neću sada da pravim velike analize, ne treniram svoj tim preko medija. Vidite, on je momak koji dobija mnogo udaraca, ljudi su slobodni sa njime. Bio sam ovde tokom 11 godina Dirka Novickog, konstantno su pokušavali da igraju fizički s njim, da ga ometu, sve su pokušavali. Sada je isto sa Dončićem. On je čvrst, može da se izbori sa time, ali kada dođe na klupu sa ogrebotinama i ranama po rukama i šakama, znam da se nešto događa“,</i> kaže trener <b>Karlaj</b>l. <br/><br/>Iako je na terenu burno reagovao, smirivali su ga i saigrači i vlasnik Mark Kjuban, posle meča je Luka bio mnogo mirniji. <br/><br/><i>“I oni su ljudi, prave greške. Ja pravim greške, svi prave greške. Nekada ne vide šta se desilo i ne sviraju. Kao što sam rekao, moram da se smirim i da se posvetim sledećem napadu“,</i> zaključio je Dončić, koji prosečno izvodi 9,3 bacanja po meču, po čemu je četvrti u ligi.</p>
      <figure>
        <iframe data-src="https://twitter.com/NBA/status/1203852298344116224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>