<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553390.html/%d8%a7%d9%86%d8%aa%d8%ae%d8%a7%d8%a8-%d9%86%d8%ae%d8%b3%d8%aa--%d9%88%d8%b2%db%8c%d8%b1-%d8%ac%d8%af%db%8c%d8%af-%d9%84%d8%a8%d9%86%d8%a7%d9%86-%d8%a8%d9%87-%d8%aa%d8%b9%d9%88%db%8c%d9%82-%d8%a7%d9%81%d8%aa%d8%a7%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:59:00+00:00"/>
    <meta property="og:title" content="انتخاب نخست‌ وزیر جدید لبنان به تعویق افتاد"/>
    <meta property="og:description" content="رئیس‌جمهوری لبنان رایزنی‌های پارلمانی برای انتخاب نخست‌وزیر جدید، که قرار بود امروز انجام شود را به دوشنبه هفته آینده موکول کرد."/>
  </head>
  <body>
    <article>
      <h1>انتخاب نخست‌ وزیر جدید لبنان به تعویق افتاد</h1>
      <h2>ادامه بحران سیاسی در لبنان:</h2>
      <address>
        <time datetime="2019-12-09T09:59:00+00:00">09 Dec 2019, 09:59</time>
      </address>
      <p>رئیس‌جمهوری لبنان رایزنی‌های پارلمانی برای انتخاب نخست‌وزیر جدید، که قرار بود امروز انجام شود را به دوشنبه هفته آینده موکول کرد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از المنار، رئیس‌جمهوری لبنان تصمیم گرفت رایزنی‌های الزام‌آور پارلمانی برای انتخاب نخست‌وزیر جدید، که قرار بود طبق برنامه زمان‌بندی و موعدهای از پیش اعلام‌شده، امروز- دوشنبه (9 دسامبر 2019) انجام شود را به روز دوشنبه هفته آینده 16 دسامبر موکول کند.</p>
      <p>مدیرکل دفتر ریاست‌جمهوری لبنان، شب گذشته در بیانیه‌ای اعلام کرد: در سایه تحولات شکل‌گرفته در امور دولت، به‌ویژه اتفاقی که عصر روز یکشنبه افتاد و با توجه به خواست بیشتر فراکسیون‌های مهم پارلمانی با رویکردهای مختلف، تصمیم به تاخیر رایزنی‌ها گرفته شده است تا فرصت برای رایزنی‌ها و تماس‌ها میان فراکسیون‌های پارلمانی مختلف و با شخصیت‌های احتمالی جهت تصدی ماموریت تشکل دولت جدید، بیشتر فراهم شود.</p>
      <p>تلویزیون «الجدید» لبنان نیز گزارش داد که تصمیم به تاخیر رایزنی‌های پارلمانی برای انتخاب نخست‌وزیر بعد از سلسله‌ تماس‌های «میشل عون» رئیس‌جمهوری با «نبیه بری» رئیس پارلمان و «سعد الحریری» نخست‌وزیر دولت پیشبرد امور لبنان برای بحث درباره پرونده تشکیل دولت، اتخاذ شد.</p>
      <p>الجدید افزود، روسای فراکسیون‌های بزرگ پارلمانی خواستار موکول کردن رایزنی‌ها حداقل به هفته آینده شده‌اند در حالی‌که الحریری از عون خواسته که این رایزنی‌ها به روز پنجشنبه موکول شود.</p>
      <p>«سمیر خطیب» گزینه مورد حمایت سعد الحریری برای تصدی سمت نخست‌وزیری لبنان، روز یکشنبه از تشکیل دولت این کشور انصراف داد. وی پس از اعلام انصراف خود گفت که شیخ «عبداللطیف دریان» مفتی معروف لبنان به او گفته است که از نامزدی سعد الحریری برای تصدی سمت نخست‌وزیری حمایت می‌کند.</p>
      <p>لبنان از 17 اکتبر گذشته شاهد تظاهراتی مردمی در اعتراض به اوضاع معیشتی و اقتصادی و اعمال مالیات بر برخی از خدمات دولتی است. دو هفته بعد از آغاز این اعتراضات سعد الحریری استعفای خود را تقدیم رئیس‌جمهور لبنان کرد و تا زمان انتخاب نخست‌وزیر جدید، دولت پیشبرد امور را به خواسته رئیس جمهور تشکیل داد.</p>
      <p>انتهای پیام/</p>
    </article>
  </body>
</html>