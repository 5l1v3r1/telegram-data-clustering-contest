<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/12/09/sciopero-aereo-venerdi/"/>
    <meta property="og:site_name" content="Il Post"/>
    <meta property="article:published_time" content="2019-12-09T09:31:43+00:00"/>
    <meta property="og:title" content="Venerdì 13 dicembre ci sarà uno sciopero aereo"/>
    <meta property="og:description" content="Riguarderà i dipendenti di Alitalia AirItaly e EasyJet e il personale degli aeroporti di Malpensa e Fiumicino"/>
  </head>
  <body>
    <article>
      <h1>Venerdì 13 dicembre ci sarà uno sciopero aereo</h1>
      <h2>Riguarderà i dipendenti di Alitalia AirItaly e EasyJet e il personale degli aeroporti di Malpensa e Fiumicino</h2>
      <address>
        <time datetime="2019-12-09T09:31:43+00:00">09 Dec 2019, 09:31</time>
      </address>
      <p>Venerdì 13 dicembre ci sarà uno sciopero aereo che durerà 24 ore. Lo hanno proclamato i sindacati FIT CISL, FILT CGIL e UILT e UGL per protestare contro la mancata soluzione del problema di Alitalia e più in generale contro la crisi del settore del trasporto aereo: le compagnie coinvolte saranno AirItaly, Alitalia e anche EasyJet, le quali però ancora non hanno comunicato quanti e quali voli verranno cancellati. Oltre al personale delle compagnie aeree, lo sciopero riguarderà anche il personale degli aeroporti di Milano Malpensa e di Roma Fiumicino.</p>
      <p>Attraverso <a href="http://www.filtcgil.it/index.php/alitalia-filt-no-a-ristrutturazione-e-spezzattino-si-a-partner-industriale-con-pubblico/">alcuni</a> <a href="http://www.fitcisl.org/41?documento_fit=5607">comunicati</a>, i sindacati hanno fatto sapere di essere contrari all’ipotesi di smembrare Alitalia e venderla in parti separate, cosa che potrebbe comunque succedere qualora l’azienda fallisse. Viceversa, quello che vorrebbero i sindacati è un nuovo piano industriale con il coinvolgimento dello Stato, una via difficile da percorrere per almeno due motivi: innanzitutto, secondo alcune stime, Alitalia è già costata 9 miliardi di euro ai vari governi che si sono succeduti, e inoltre finora il ministero dello Sviluppo economico ha avuto grosse difficoltà a trovare investitori privati che aiutassero lo Stato a mettere in atto un piano industriale per la compagnia.</p>
      <related>
        <h4>Articoli Correlati</h4>
        <a href="https://www.ilpost.it/2019/12/09/sciopero-atac-cotral/"/>
        <a href="https://www.ilpost.it/2019/12/09/finlandia-nuova-prima-ministra/"/>
        <a href="https://www.ilpost.it/2019/12/07/pensioni-francia/"/>
      </related>
    </article>
  </body>
</html>