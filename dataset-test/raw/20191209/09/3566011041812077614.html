<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553332.html/%d9%86%d9%85%d8%a7%db%8c%d9%86%d8%af%d9%87-%d8%a7%d8%b5%d9%88%d9%84%da%af%d8%b1%d8%a7%db%8c-%d9%82%d9%88%db%8c-%d9%88-%d9%85%d8%b7%d8%a7%d9%84%d8%a8%d9%87-%da%af%d8%b1-%d8%b1%d8%a7-%d8%a8%d9%87-%db%8c%da%a9-%d9%86%d9%85%d8%a7%db%8c%d9%86%d8%af%d9%87-%d8%a7%d8%b5%d9%84%d8%a7%d8%ad-%d8%b7%d9%84%d8%a8-%d8%b6%d8%b9%db%8c%d9%81-%d8%aa%d8%b1%d8%ac%db%8c%d8%ad-%d9%85%db%8c-%d8%af%d9%87%db%8c%d9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:33:00+00:00"/>
    <meta property="og:title" content="نماینده اصولگرای قوی و مطالبه‌گر را به یک نماینده اصلاح‌طلب ضعیف ترجیح می‌دهیم"/>
    <meta property="og:description" content="فعال سیاسی و رسانه‌ای اصلاح طلب خراسان جنوبی گفت: شخصا نماینده اصولگرای قوی مطالبه گر استانی را به یک نماینده اصلاح طلب ضعیف ترجیح می دهیم چرا که ما به دنبال کسی هستیم که مشکلات منطقه را رفع کند و به معنای عام توسعه استان اتفاق بیفتد."/>
  </head>
  <body>
    <article>
      <h1>نماینده اصولگرای قوی و مطالبه‌گر را به یک نماینده اصلاح‌طلب ضعیف ترجیح می‌دهیم</h1>
      <h2>تایید اختلاف نظر و تضارب آرا در اردوگاه اصلاح‌طلبان خراسان جنوبی</h2>
      <address>
        <time datetime="2019-12-09T09:33:00+00:00">09 Dec 2019, 09:33</time>
      </address>
      <p>فعال سیاسی و رسانه‌ای اصلاح طلب خراسان جنوبی گفت: شخصا نماینده اصولگرای قوی مطالبه گر استانی را به یک نماینده اصلاح طلب ضعیف ترجیح می دهیم چرا که ما به دنبال کسی هستیم که مشکلات منطقه را رفع کند و به معنای عام توسعه استان اتفاق بیفتد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ ابوالفضل زاهدی‌پور فعال سیاسی و رسانه‌ای خراسان جنوبی در گفت‌وگو با <b><a href="http://www.khavarestan.ir/mosahebe/93315/%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%88%D9%84%DA%AF%D8%B1%D8%A7%DB%8C-%D9%82%D9%88%DB%8C-%D9%88-%D9%85%D8%B7%D8%A7%D9%84%D8%A8%D9%87%E2%80%8C%DA%AF%D8%B1-%D8%B1%D8%A7-%D8%A8%D9%87-%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%84%D8%A7%D8%AD%E2%80%8C%D8%B7%D9%84%D8%A8-%D8%B6%D8%B9%DB%8C%D9%81-%D8%AA%D8%B1%D8%AC%DB%8C%D8%AD-%D9%85%DB%8C%E2%80%8C%D8%AF%D9%87%DB%8C%D9%85">خاورستان</a></b>، اظهار کرد: درخصوص وضعیت انتخاباتی استان دو موضوع مطرح است و باید ببینیم برای این انتخابات قرار است چه افراد و چه احزابی با چه نیت، شعار و هدفی وارد این حوزه شوند تا من به عنوان یک شهروند گرایش پیدا کنم و به این کاندیداها رأی بدهم.</p>
      <p>  وی افزود: وضعیت دیگر هم این است که اصلا نگاه و مطالبه صرفا سیاسی برای انتخاب کاندیدا وجود نداشته باشد و مطالبه جدی منطقه ای داشته باشم و احساس کنم که اولا خراسان جنوبی به عنوان استانی که مورد ظلم تاریخی قرار گرفته، هم به جهت امکانات لازم و اتفاقات مناسب برای توسعه آن اتفاق نیفتاده و مظلوم واقع شده و هم به جهت اقلیمی و خشکسالی های طولانی و مواهب الهی، آنطور که باید و شاید مانند بسیاری از استان های دیگر برخوردار نیست.   فعال سیاسی و رسانه ای خراسان جنوبی تصریح کرد: در این نوع نگاه، کاندیدای صرفا سیاسی که حتما اصلاح‌طلب یا اصول‌گرا باشد نیاز نداریم، این دو زاویه دید تفاوت های اساسی دارد و بستگی دارد کدام زاویه را انتخاب کنیم.   زاهدی‌پور بیان کرد: افرادی که به صحنه انتخابات ورود پیدا کرده و کاندیدا شده اند، اما انتظار می رود کسانی که توان اداره امور و کمک رسانی به توسعه استان، از طریق نمایندگی مجلس را دارند، به صحنه بیایند و از هر طیفی که باشند، با تمام وجود و فارغ از نگاه سیاسی، دغدغه توسعه استان دغدغه اولشان باشد، از هر طیف سیاسی که باشند مورد اقبال مردم قرار خواهند گرفت.   فعال سیاسی و رسانه ای خراسان جنوبی اظهار کرد: گرچه وظیفه اصلی و کلی نمایندگان دنبال کردن مطالبات کشوری است اما بهتر است خودمان را گول نزنیم و باهوش باشیم چراکه تمامی نمایندگانی که مطالبات کشوری را دنبال می کنند، برای مطالبات استانی خود هم، چهارنعل می تازند و چهار موتوره کار می کنند که در این خصوص نمایندگان شهرهایی مثل تبریز، اصفهان، شیراز و تهران، با جان و دل مسائل و مطالبات استانی خود را مرتفع می کنند. در واقع این یک نوع ساده لوحی است که تصور کنیم نماینده ما در مجلس فقط باید مطالبات کشوری را دنبال کند.   زاهدی‌پور با اشاره به این‌که مطالبات استانی خیلی مسئله مهمی است و آنچه که برای من شهروند مهم است، این است که توسعه استان ما به دست نمایندگان اتفاق بیفتد، چرا که نماینده می تواند در اتفاقات مبارک منطقه بسیار تاثیرگذار باشد، گفت: مثلا اگر در بحث راه کوتاهی می شود، وقتی نماینده مجلس وزیر راه را به استیضاح بکشاند، مطالبات ما به سرعت مرتفع می شود. در این خصوص موارد متعددی که روی زمین مانده و مورد غفلت قرار گرفته باید پیگیری شود.   وی تأکید کرد: انتظار من به عنوان یک شهروند این است که اولویت اول نماینده توسعه استان باشد و نگاه و رفتار سیاسی در اولویت دوم قرار گیرد.   فعال سیاسی و رسانه ای خراسان جنوبی اظهار کرد: تا جایی که اطلاع دارم، شورای سیاستگذاری اصلاح طلبان در استان تشکیل و هیئت رئیسه هم تعیین شده است، اما هنوز به طور رسمی جلسه ای برگزار نشده که بگوییم افرادی مشخص شده اند یا خیر و هنوز در این خصوص به جمع بندی نرسیده و گزینه ای مشخص نشده است.   زاهدی‌پور تصریح کرد: شخصا نماینده اصولگرای قوی مطالبه گر استانی را به یک نماینده اصلاح طلب ضعیف ترجیح می دهیم چرا که ما به دنبال کسی هستیم که مشکلات منطقه را رفع کند و به معنای عام توسعه استان اتفاق بیفتد.   وی در خصوص اظهارنظر اخیر مهدی آیتی درباره اختلاف در اردوگاه اصلاح طلبان استان هم بیان کرد: ممکن است داخل اردوگاه اصلاح طلبان استان، مانند سایر جاهایی که تضارب آرا و اختلاف نظرهایی وجود داشته باشد، اما نمی خواهیم این موضوع را عمومیت دهیم و بگوییم به خاطر اختلافاتی که وجود دارد به نتیجه نمی رسند یا دچار مشکل هستند. بله؛ اختلاف نظر هست، اما در دوره جدید شاید به خاطر کوتاه آمدن ها و گذشت هایی که بین بعضی اتفاق می افتد، اجماع نظر ایجاد شود.   انتهای پیام/</p>
    </article>
  </body>
</html>