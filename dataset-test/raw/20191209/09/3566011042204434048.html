<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553377.html/%d8%b3%d9%88%d8%ae%d8%aa-%d9%85%d9%86%d8%a7%d8%b7%d9%82-%d8%b3%d8%b1%d8%af%d8%b3%db%8c%d8%b1-%d9%84%d8%b1%d8%b3%d8%aa%d8%a7%d9%86-%d8%aa-%d9%85%db%8c%d9%86-%d9%85%db%8c-%d8%b4%d9%88%d8%af----%d9%87%d8%b2%d8%a7%d8%b1-%d8%ae%d8%a7%d9%86%d9%88%d8%a7%d8%b1-%d9%85%d8%b5%d8%b1%d9%81-%da%a9%d9%86%d9%86%d8%af%d9%87-%d9%86%d9%81%d8%aa-%d8%b3%d9%81%db%8c%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:49:00+00:00"/>
    <meta property="og:title" content="سوخت مناطق سردسیر لرستان تأمین می‌شود/۴۰ هزار خانوار مصرف‌کننده نفت سفید"/>
    <meta property="og:description" content="مدیرعامل شرکت ملی پخش فرآورده‌های نفتی لرستان با بیان اینکه تمهیدات لازم برای تامین سوخت مستمر مناطق سردسیر لرستان اتخاذ شده است گفت: 40521 خانوار در استان مصرف کننده نفت سفید هستند."/>
  </head>
  <body>
    <article>
      <h1>سوخت مناطق سردسیر لرستان تأمین می‌شود/۴۰ هزار خانوار مصرف‌کننده نفت سفید</h1>
      <h2>مدیرشرکت ملی پخش فرآورده‌های نفتی لرستان:</h2>
      <address>
        <time datetime="2019-12-09T09:49:00+00:00">09 Dec 2019, 09:49</time>
      </address>
      <p>مدیرعامل شرکت ملی پخش فرآورده‌های نفتی لرستان با بیان اینکه تمهیدات لازم برای تامین سوخت مستمر مناطق سردسیر لرستان اتخاذ شده است گفت: 40521 خانوار در استان مصرف کننده نفت سفید هستند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ پیمان بهرامی در گفت‌وگو با خبرنگار <a href="http://safiraflak.ir/?p=2939">سفیر افلاک</a> اظهار داشت: با فرا رسیدن فصل سرما، شرکت پخش ملی فرآورده‌های نفتی تمهیدات لازم را برای تأمین سوخت رسانی مطلوب و مستمر به مردم مناطق سردسیر استان در نظر گرفته است.</p>
      <p>وی افزود: در این راستا شهرهای سردسیر استان نظیر نورآباد، الشتر، ازنا و الیگودرز در زمستان امسال مشکلی در زمینه تامین نفت سفید نخواهند داشت و در حال حاضر سوخت رسانی به منطقه صعب العبور شول آباد در حال انجام است.</p>
      <p>مدیرعامل شرکت ملی پخش فرآورده های نفتی منطقه لرستان با اشاره به اعتبار ۳۱ میلیون لیتر نفت سفید از ابتدای سال تاکنون عنوان کرد: ۴۰ هزار و ۵۲۱ خانوار مصرف‌کننده نفت سفید تحت پوشش است که ۴ مرحله توزیع سهمیه کالابرگ نفت سفید از ابتدای امسال داشته‌ایم و مهلت اعتبار این کالابرگ‌های اعلامی تا پایان امسال است.</p>
      <p>وی بیان کرد: شرکت ملی پخش فرآورده‌های نفتی با داشتن ۳۰۹ فروشندگی فعال در سطح استان و مناطق سخت گذر آمادگی تأمین سوخت مورد نیاز خانوارهای فاقد گاز طبیعی را دارد.</p>
      <p>بهرامی گفت: توزیع این مقدار فرآورده نفتی با بهره‌گیری از ۲۹۰ دستگاه نفتکش جاده‌پیما انجام می‌شود و تمهیدات لازم برای آمادگی کامل ناوگان حمل و نقل فرآورده‌های نفتی استان در فصل سرما اندیشیده شده است.</p>
      <p>انتهای پیام/</p>
    </article>
  </body>
</html>