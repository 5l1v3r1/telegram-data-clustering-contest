<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/12/09/miert-keri-es-mire-forditja-az-olvasoi-tamogatasokat-a-444"/>
    <meta property="og:site_name" content="444"/>
    <meta property="article:published_time" content="2019-12-09T09:15:07+00:00"/>
    <meta property="og:title" content="Miért kéri és mire fordítja az olvasói támogatásokat a 444"/>
    <meta property="og:description" content="2019-re teljesen egyértelmű, hogy a független magyar sajtót a politika és az óriáscégek nyomása alatt működő reklámpiac nem tudja eltartani. A 444 már idén sem tudott volna az olvasók hozzájárulása nélkül működni."/>
  </head>
  <body>
    <article>
      <h1>Miért kéri és mire fordítja az olvasói támogatásokat a 444</h1>
      <address><time datetime="2019-12-09T09:15:07+00:00">09 Dec 2019, 09:15</time> by <a rel="author">444.hu</a></address>
      <p>Idén év végéig <a href="https://444.hu/tamogatas">még 12 millió forintot szeretne összegyűjteni</a> a 444. Egész évben sokan támogattatok bennünket, amiért nagyon hálásak vagyunk, nélkületek az újság egyszerűen nem tudna működni. A most, év végén összegyűjtött pénzt a 444 fejlesztésére, bővítésére szeretnénk fordítani, például abban is segítene, hogy januártól két új riporterrel kezdjük az évet.</p>
      <p>2019-ben <a href="https://444.hu/2018/06/20/egy-ev-alatt-41-millio-forinttal-tamogattatok-a-444-et">is</a> körülbelül havi 30 millió forintba került a 444 működése. Ennek a nagyobbik része bérekre megy el, ebből kapnak fizetést az újságírók, szerkesztők, fejlesztők, stb. A maradék a 444 technikai üzemeltetése, pl a hosting és a klasszikus céges költségek, irodabérlés, rezsi, mobiltelefonok, stb.</p>
      <p>Idén év közben eddig 53 millió forintot gyűjtöttünk össze támogatásokból, így ha decemberben befolyna még 12 millió, akkor azt jelentené, hogy ti finanszíroztatok kicsivel több mint 2 hónap működést az évben.</p>
      <p>A 444-re fordítható pénz legnagyobb része, szűk háromnegyede reklámokból jön össze, ezen kívül van néhány százaléknyi pályázati pénz, például a Google DNI, amin háromszor is nyertünk már konkrét projektekre, és idén az egynegyednél valamivel kevesebb jön az olvasóinktól. Ebben benne vannak a már említett támogatásaitok mellett például a "<a href="https://bookline.hu/product/home.action?_v=444_jo_hely_Magyarorszagon&amp;id=313971&amp;type=22">444 jó hely Magyarországon</a>" könyv, valamint az előfizetőknek készített hírleveleink bevételei is.</p>
      <p>Sajnos a 444 2019-ben is veszteséges lesz, ebből pedig következik, hogy gyakorlatilag minden pénzünket a működésre fordítjuk, a rezsire, az irodabérlésre, a hostingra és legfőképpen a munkatársak fizetésére. Ez a helyzet az olvasói támogatásokkal is: fizetést adunk belőle a 444 újságíróinak.</p>
      <p>2019-re teljesen egyértelmű, hogy a független magyar sajtót a politika és az óriáscégek nyomása alatt működő reklámpiac nem tudja eltartani. A 444 már idén sem tudott volna az olvasók hozzájárulása nélkül működni.</p>
      <p>Olyan nagy, alapos cikkeket és videókat készíteni, mint amiket szívesen olvastok és néztek a 444-en, sok időbe és így sok pénzbe kerül. Ezt a fajta munkát tényleg csak a 444 és a sajtószabadság ügye mellett elkötelezett olvasók tudják finanszírozni, az teszi lehetővé, hogy hosszan és alaposan tudjunk foglalkozni bizonyos témákkal. Mi egyre inkább ebbe az irányba szeretnénk mozdulni, ehhez pedig minden olvasóra szükségünk lesz.</p>
      <figure>
        <iframe src="https://www.youtube.com/embed/ZLhISft7Zms" width="640" height="360" data-service="Youtube" scrolling="no"/>
      </figure>
    </article>
  </body>
</html>