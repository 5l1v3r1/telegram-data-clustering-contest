<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/ex-yu/Agencija-Nebojsa-Stefanovic-nije-u-sukobu-interesa/572678?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T09:04:33+00:00"/>
    <meta property="og:title" content="Agencija: Nebojša Stefanović nije u sukobu interesa"/>
    <meta property="og:description" content="BEOGRAD - Potpredsjednik vlade Srbije i ministar unutrašnjih poslova ove države Nebojša Stefanović nije u sukobu interesa zbog trgovine oružjem, saopštila je Agencija za borbu protiv korupcije."/>
  </head>
  <body>
    <article>
      <h1>Agencija: Nebojša Stefanović nije u sukobu interesa</h1>
      <address><time datetime="2019-12-09T09:04:33+00:00">09 Dec 2019, 09:04</time> by <a rel="author">Tanjug</a></address>
      <p>BEOGRAD - Potpredsjednik vlade Srbije i ministar unutrašnjih poslova ove države Nebojša Stefanović nije u sukobu interesa zbog trgovine oružjem, saopštila je Agencija za borbu protiv korupcije.</p>
      <p>Radi se o slučaju navodne trgovine oružjem između privrednog društva GIM i Krušika, u koju je takođe navodno umiješan njegov otac, Branko Stefanović.</p>
      <p>Agencija je utvrdila da Branko Stefanović od osnivanja privrednog društva GIM d.o.o Beograd 31. oktobra 1990. godine, nije vlasnik ni zakonski zastupnik, niti je po bilo kom osnovu bio zaposlen ili angažovan u privrednom društvu GIM.</p>
      <p>Ustanovljeno je i da Branko Stefanović nije bio ni osiguranik privrednog društva GIM.</p>
      <p>Agencija je zaključila da kupovina naoružanja Krušika od strane privrednog društva GIM ne predstavlja sukob interesa ministra Nebojše Stefanovića, odnosno da, kako se navodi, ne može da utiče na nepristrasno i nezavisno vršenje javne funkcije ministra, da ne postoji odnos zavisnosti, koji funkcioner mora da izbjegava pri vršenju javne funkcije, niti je u suprotnosti sa njegovom obavezom da stvara i održava poverenje građana u savjesno i odgovorno vršenje javne funkcije.</p>
      <p>Imajući u vidu da je utvrđeno da ne postoji odnos zavisnosti, koji bi ministar Stefanović, kao funkcioner, trebalo da izbegava pri vršenju javne funkcije, Agencija nije istraživala niti je analizirala formiranje cijena naoružanja na tržištu.</p>
      <p>Agencija je obavila prethodnu provjeru ispunjenosti uslova za pokretanje postupka zbog povrede odredaba Zakona o Agenciji za borbu protiv korupcije, a zbog navodne umiješanosti Stefanovićevog oca u trgovinu oružjem između privrednog društva GIM d.o.o. Beograd i Holding korporacije "Krušik" a.d. Valjevo.</p>
      <p>Agencija je u postupku provjere pribavila informacije od privrednog društva GIM Beograd, Centralnog registra obaveznog socijalnog osiguranja, Registra pravnih lica, koja se bave prometom oružja, delova za oružje i municije, Republičkog fonda za penzijsko i invalidsko osiguranje, kao i Agencije za privredne registre.</p>
    </article>
  </body>
</html>