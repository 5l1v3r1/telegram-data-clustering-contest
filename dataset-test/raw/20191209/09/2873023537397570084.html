<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/exoteriki-politiki/222381_protoboylia-dendia-gia-dieyrynsi-tis-ee-sta-dytika-balkania"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T09:10:48+00:00"/>
    <meta property="og:title" content="Πρωτοβουλία Δένδια για διεύρυνση της Ε.Ε. στα δυτικά Βαλκάνια"/>
    <meta property="og:description" content="Σε εξέλιξη άτυπο γεύμα εργασίας στο περιθώριο της συνεδρίασης του συμβουλίου Εξωτερικών Υποθέσεων της Ε.Ε., όπου με πρωτοβουλία του Έλληνα υπουργού συζητείται η ευρωπαϊκή προοπτική της Βόρειας Μακεδονίας και της Αλβανίας."/>
  </head>
  <body>
    <article>
      <h1>Πρωτοβουλία Δένδια για διεύρυνση της Ε.Ε. στα δυτικά Βαλκάνια</h1>
      <address><time datetime="2019-12-09T09:10:48+00:00">09 Dec 2019, 09:10</time> by <a rel="author">efsyn.gr</a></address>
      <p>Συζήτηση για τη διεύρυνση της Ε.Ε. στα δυτικά Βαλκάνια έχει, αυτή την ώρα, με Ευρωπαίους ομολόγους του ο Νίκος Δένδιας, που ανέλαβε τη σχετική πρωτοβουλία μετά το «πάγωμα» των όποιων συζητήσεων για Βόρεια Μακεδονία και Αλβανία.</p>
      <p>Σύμφωνα με διπλωματικές πηγές, στο άτυπο γεύμα εργασίας ανταποκρίθηκαν θετικά 20 υπουργοί Εξωτερικών της Ε.Ε., ενώ έχουν προσκληθεί και ο υπουργός Εξωτερικών της Βόρειας Μακεδονίας, Νίκολα Ντιμιτρόφ, καθώς και ο ασκών χρέη υπουργού Εξωτερικών της Αλβανίας, Γκεντ Τσεκάϊ.</p>
      <p>Στους συμμετέχοντες συμπεριλαμβάνονται, μεταξύ άλλων, οι υπουργοί Εξωτερικών της Γαλλίας, της Γερμανίας, της Ολλανδίας, της Δανίας, της Πορτογαλίας, της Κύπρου, της Σουηδίας, της Βουλγαρίας, της Πολωνίας, της Σλοβακίας, της Ρουμανίας, της Κροατίας, της Ιρλανδίας και της Σλοβενίας.</p>
      <p>Η Ευρωπαϊκή Επιτροπή εκπροσωπείται από τον αρμόδιο Επίτροπο Γειτονίας και Διεύρυνσης, Oliver Varhelyi, καθώς και από τη Γενική Γραμματέα της Ευρωπαϊκής Υπηρεσίας Εξωτερικής Δράσης, Χέλγκα Σμιτ.</p>
      <p>Η μεγάλη προσέλευση είναι ενδεικτική του ενδιαφέροντος που υπάρχει για την διεύρυνση, αλλά και της αναγνώρισης του ρόλου της Ελλάδας στην περιοχή, σημείωναν οι ίδιες πηγές.</p>
      <p>Από τους παρευρισκόμενους τονίστηκε ο θετικός χαρακτήρας της ελληνικής πρωτοβουλίας, καθώς είναι η πρώτη ουσιαστική συζήτηση που πραγματοποιείται από τον Οκτώβριο σχετικά με την διεύρυνση, ανέφεραν.</p>
      <p>Βέβαια, θα πρέπει να σημειώσουμε ότι πρώτη που ανέλαβε σχετική πρωτοβουλία ήταν η Ιταλία, με την Αθήνα να δέχεται επικρίσεις επί του ζητήματος.</p>
      <p>Όπως τόνιζαν οι ίδιες πηγές, η πρωτοβουλία εντάσσεται σε μια σειρά ενεργειών της ελληνικής διπλωματίας να στηρίξει εμπράκτως την διεύρυνση της ΕΕ στις χώρες των Δυτικών Βαλκανίων, η ευρωπαϊκή προοπτική των οποίων είναι προς όφελος της περιφερειακής σταθερότητας, καθώς και προτεραιότητα της ελληνικής εξωτερικής πολιτικής ήδη από το 2003, όταν υιοθετήθηκε η ατζέντα της Θεσσαλονίκης.</p>
      <p>Το άτυπο γεύμα γίνεται στο περιθώριο της συνεδρίασης του συμβουλίου Εξωτερικών Υποθέσεων της Ε.Ε.,όπου ο Ν. Δένδιας αναμένεται να θέσει και το ζήτημα των συνεχόμενων τουρκικών προκλήσεων, με τελευταία την υπογραφή μνημονίου με τη Λιβύη.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/exoteriki-politiki/222275_ypex-ubris-kai-diarkis-prospatheia-diastreblosis-tis-istorias"/>
        <a href="https://www.efsyn.gr/politiki/exoteriki-politiki/216776_aplos-paratiritis-i-athina"/>
        <a href="https://www.efsyn.gr/politiki/exoteriki-politiki/220505_i-athina-stirizei-tin-eyropaiki-prooptiki-tis-boreias-makedonias"/>
        <a href="https://www.efsyn.gr/politiki/exoteriki-politiki/220704_dendias-yper-tis-eyro-prooptikis-ton-dytikon-balkanion"/>
        <a href="https://www.efsyn.gr/node/220460"/>
        <a href="https://www.efsyn.gr/node/221625"/>
      </related>
    </article>
  </body>
</html>