<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.litsa.com.ua/show/a/48040?utm_source=rss&amp;utm_medium=feed&amp;utm_campaign=all"/>
    <meta property="og:site_name" content="Лица"/>
    <meta property="article:published_time" content="2019-12-09T09:20:09+00:00"/>
    <meta property="og:title" content="У Дніпрі новим поліцейським офіцерам громади вручили ключі від службових автомобілів"/>
    <meta property="og:description" content="Друга хвиля поліцейських офіцерів громади розпочинає працювати на Дніпропетровщині."/>
  </head>
  <body>
    <article>
      <h1>У Дніпрі новим поліцейським офіцерам громади вручили ключі від службових автомобілів</h1>
      <h2>Друга хвиля поліцейських офіцерів громади розпочинає працювати на Дніпропетровщині.</h2>
      <address>
        <time datetime="2019-12-09T09:20:09+00:00">09 Dec 2019, 09:20</time>
      </address>
      <p>Заступник Голови Нацполіції Олександр Фацевич передав новим поліцейським офіцерам громади службові автомобілі.</p>
      <p>Про це повідомив відділ комунікації поліції Дніпропетровської області.</p>
      <p>6 грудня на плацу Дніпропетровського державного університету внутрішніх справ відбувся урочистий випуск правоохоронців, які закінчили навчання у рамках другої хвилі проекту «Поліцейський офіцер громади». </p>
      <p>31 поліцейський офіцер громади отримав сертифікати та ключі від нових автомобілів «Renault Duster». </p>
      <p>Кожен поліцейський офіцер громади пройшов тримісячний поглиблений курс підготовки. Крім фахівців Дніпропетровського державного університету внутрішніх справ, їх навчали і фахівці з США, які робили особливий акцент на вмінні взаємодіяти з людьми.</p>
      <p>Із успішним складанням фінального тестування та офіційним закінченням навчання поліцейських привітав заступник Голови Національної поліції <b>Олександр Фацевич.</b> Він зазначив, що пілотний український проект – це нова філософія та новий підхід до роботи з громадами.</p>
      <p><i>«Наша мета – щоби поліцейські жили проблемами громади. Сьогодні на Дніпропетровщині ми випускаємо 31 поліцейського з 19-ти ОТГ. Вони отримують сучасні автомобілі, оснащені всім необхідним для роботи. Поліцейські пройшли трьохмісячний посилений курс підготовки. Допомогу нам надавали експерти зі Сполучених Штатів Америки, які проводили заняття»,</i> – розповів Олександр Юрійович.</p>
      <p>Начальник ГУНП в Дніпропетровській області <b>Володимир Огурченко</b> привітав поліцейських офіцерів громади із закінченням навчання та побажав успіхів у подальшій роботі. <i>«Керівництво Головного управління розуміє всю відповідальність, яка покладена на вас, як на представників поліції на місцях. Ми, в свою чергу, готові надати вам всю необхідну підтримку та допомогу»</i><i>,</i> – додав він.  </p>
      <p>Зі словами привітання до офіцерів об’єднаних територіальних громад звернувся голова Дніпропетровської обласної державної адміністрації<b> Олександр Бондаренко.</b></p>
      <p><i>«У рамках реформи із децентралізації України у нас мають створюватися спроможні громади. Саме голови ОТГ повинні забезпечувати їхню матеріальну спроможність. Наразі Дніпропетровщина є областю номер один за кількістю створення ОТГ і залишиться номером один надалі. Проект «Поліцейський офіцер громади» є важливим, адже безпека має бути пріоритетним напрямом»,</i> – підкреслив Олександр Вікторович.</p>
      <p>Вже вчора відбувся випуск 17-ти поліцейських офіцерів громади для Кіровоградської області, наступний крок – це Черкаська, Харківська, Львівська, Рівненська та інші області, поки проєкт не охопить всю країну. </p>
      <p>Нагадаємо, що проєкт передбачає співпрацю з жителями громад, які визначають ефективність роботи свого поліцейського офіцера громади. Загалом на сьогодні на Дніпропетровщині у 42 об’єднаних територіальних громадах вже працюють поліцейські офіцери громади. </p>
      <figure>
        <iframe src="https://www.youtube.com/embed/_zRQqTan0HM" width="560" height="315" data-service="Youtube" scrolling="no"/>
      </figure>
    </article>
  </body>
</html>