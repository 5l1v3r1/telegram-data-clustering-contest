<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553363.html/%d9%88%d8%b9%d8%af%d9%87-%d8%a7%db%8c%d8%ac%d8%a7%d8%af-%db%8c%da%a9-%d9%85%db%8c%d9%84%db%8c%d9%88%d9%86-%d9%81%d8%b1%d8%b5%d8%aa-%d8%b4%d8%ba%d9%84%db%8c-%d8%af%d8%b1-%d8%b3%d8%a7%d9%84-%d8%a2%db%8c%d9%86%d8%af%d9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="وعده ایجاد یک میلیون فرصت شغلی در سال آینده"/>
    <meta property="og:description" content="رئیس سازمان برنامه و بودجه با پیش بینی اینکه سال اینده رشد اقتصادی کشورمان مثبت می‌شود گفت: برنامه ریزی‌هایی انجام شده است تا بتوانیم در سال آینده حدود یک میلیون فرصت شغلی برای جوانان ایجاد کنیم."/>
  </head>
  <body>
    <article>
      <h1>وعده ایجاد یک میلیون فرصت شغلی در سال آینده</h1>
      <h2>نوبخت مطرح کرد:</h2>
      <address>
        <time datetime="2019-12-09T09:00:00+00:00">09 Dec 2019, 09:00</time>
      </address>
      <p>رئیس سازمان برنامه و بودجه با پیش بینی اینکه سال اینده رشد اقتصادی کشورمان مثبت می‌شود گفت: برنامه ریزی‌هایی انجام شده است تا بتوانیم در سال آینده حدود یک میلیون فرصت شغلی برای جوانان ایجاد کنیم.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ رئیس سازمان برنامه و بودجه با حضور در برنامه گفت و گوی ویژه خبری یکشنبه شب شبکه دو سیما  با بیان اینکه سیاست‌های مهار تورم از قبل آغاز شده است و ادامه خواهد یافت، گفت: اجرای این سیاست‌ها موجب شد نرخ تورم کمی کاهش یابد.</p>
      <p>محمدباقر نوبخت درباره آثار بیرونی لایحه بودجه سال آینده با اشاره به اینکه لایحه در زندگی مردم 10 تا 15 درصد اثر دارد، افزود: این بودجه در سومین سال تحریم برای شرایط تحریمی تهیه و تدوین شده است.</p>
      <p>وی با بیان اینکه در سال آینده به طور میانگین 15 درصد به حقوق شاغلان و بازنشستگان افزوده می‌شود، ادامه داد: علاوه بر آن برای همسان سازی حقوق بازنشستگان, 5 هزار میلیارد تومان اعتبار قرار دادیم و سال آینده هم حداقل 6 هزار میلیارد تومان دیگر به این رقم می‌افزاییم.</p>
      <p>نوبخت افزود: برای رتبه بندی حقوق فرهنگیان، 2 هزار میلیارد تومان امسال و سال آینده علاوه بر این میزان، 3 هزارمیلیارد تومان در نظر گرفته ایم.</p>
      <p>او اضافه کرد: در سه سال گذشته، مستمری‌ها و یارانه‌های افراد تحت پوشش کمیته امداد و سازمان بهزیستی را 3 تا 6 برابر افزایش دادیم و در سال آینده هم مانند کارکنان دولت، حقوق آن‌ها افزایش خواهد یافت و 15 هزار و 550 میلیارد تومان برای خدمات مختلفی با عنوان اجرای سیاست کاهش فقر بین آن‌ها توزیع می‌کنیم.</p>
      <p>نوبخت اضافه کرد: 5 هزار و 200 میلیارد تومان علاوه بر پولی که به بهداشت و درمان کشور اختصاص دادیم برای اجرای طرح تحول سلامت در بودجه سال آینده دیده شده است.</p>
      <p>او تاکید کرد: تلاش می‌کنیم هزینه‌ای که از جیب بیمار برای درمان صرف می‌شود، کم می‌شود.</p>
      <p>رئیس سازمان برنامه و بودجه با تاکید بر اینکه سیاست‌های مهار تورم ادامه خواهد یافت، گفت: نرخ تورم نقطه به نقطه آذر در مقایسه با آبان و تورم 12 ماهه منتهی به آذر در مقایسه با 12 ماه منتهی به آذر پارسال در حال کاهش است.</p>
      <p>وی ادامه داد: این موضوع به این معنا نیست که قیمت‌ها کاهش یافته بلکه رشد قیمت‌ها کاهش یافته است.</p>
      <p>نوبخت افزود: در سمت تقاضا تلاش می‌کنیم تقاضای مازاد از طریق پول پرقدرت ایجاد نکنیم یعنی برای جبران کسری بودجه از بانک مرکزی قرض نمی‌کنیم.</p>
      <p>وی اضافه کرد: در سمت عرضه هم در سال آینده حدود 10 میلیارد دلار با نرخ 4 هزار و 200 تومان را برای کالا‌های اساسی مردم پرداخت خواهیم کرد که از این میزان، 3 میلیارد دلار برای دارو و تجهیزات دارویی و حدود 7 میلیارد دلار برای اقلام کالا‌های مشمول ارز 4 هزار و 200 تومانی اختصاص خواهیم داد.</p>
      <p>نوبخت ادامه داد: در سال آینده واردات کالا‌ها با ارز نیمایی به جای نرخ حدود 10 یا 11 هزار تومان با نرخ حدود 8 هزار و 500 تومان انجام می‌شود.</p>
      <p>وی تاکید کرد: دولت مطلقا قیمت کالا‌ها و خدماتی را که خود عرضه می‌کند افزایش نخواهد داد.</p>
      <p>رئیس سازمان برنامه و بودجه با اشاره به اینکه بودجه جاری دولت برای سال آینده حدود 360 هزار میلیارد تومان است، گفت: از این میزان حدود 240 هزار میلیارد تومان برای حقوق و دستمزد با افزایش 15 درصد باید پرداخت شود و بقیه برای سایر کار‌ها استفاده می‌شود و باید در این زمینه صرفه جویی شود.</p>
      <p>نوبخت افزود: در سال آینده حقوق بگیرانی که 3 میلیون و 600 هزار تومان و یا کمتر از آن در ماه حقوق می‌گیرند از پرداخت مالیات معاف هستند.</p>
      <p>وی با اشاره به اینکه دولت هر 10 روز مبلغی را به مشمولان پرداخت می‌کند، اضافه کرد: دولت هر ماه حدود 2500 میلیارد تومان را به 60 میلیون نفر به عنوان یارانه معیشتی پرداخت می‌کند که مجموع آن در طول سال حدود 31 هزار میلیارد تومان می‌شود. همچنین دولت در 20 هر ماه حدود 3 هزار و 600 میلیارد تومان به عنوان یارانه هدفمندی پرداخت می‌کند و قبل از 30 هر ماه هم حقوق کارکنان دولت به میزان حدود 20 هزار میلیارد تومان پرداخت می‌شود.</p>
      <p>رئیس سازمان برنامه و بودجه با بیان اینکه در شرایط تحریم هم برای مسائل رفاهی مردم هزینه می‌کنیم، گفت: برای آبرسانی 13 سد را افتتاح خواهیم کرد که حداقل 1100 میلیون متر مکعب آب در پشت این سد‌ها ذخیره خواهد شد. 9 طرح آبرسانی در شهر‌ها اجرا می‌شود که 230 میلیون متر مکعب آبرسانی می‌شود و 8 طرح آبیاری را هم انجام خواهیم داد.</p>
      <p>نوبخت ادامه داد: برای کار‌های عمرانی هم امسال و پارسال 834 کیلومتر راه آهن را احداث کردیم و 1224 کیلومتر دیگر هم ریل جدید افتتاح خواهیم کرد و حداقل 270 کیلومتر ریل را 2 یا 3 خطه می‌کنیم. </p>
      <p>او با بیان اینکه 387 کیلومتر آزادراه جدید آماده بهره برداری خواهیم کرد، افزود: همچنین 400 کیلومتر بزرگراه احداث خواهیم کرد.</p>
      <p> نوبخت با اشاره به اینکه از پارسال ساخت 36 هزار واحد مسکونی را برای محرومان جامعه آغاز کردیم، اضافه کرد: 120 هزار واحد مسکونی روستایی را می‌سازیم و 100 هزار واحد مسکونی مهر را هم تکمیل می‌کنیم و تحویل مردم می‌دهیم.</p>
      <p>رئیس سازمان برنامه و بودجه اضافه کرد: در بودجه سال آینده در بخش انرژی حداقل 1500 میلیارد تومان برای گازرسانی به روستا‌ها و حداقل 2150 میلیارد تومان برای برق رسانی به روستا‌ها در نظر گرفته شده است.</p>
      <p>وی با بیان اینکه حداقل 75 میلیون متر مکعب تولید گاز افزایش خواهد یافت، گفت: حداقل 600 هزار مشترک جدید گاز را برنامه ریزی کردیم.</p>
      <p>نوبخت افزود: تصمیم داریم برای حمل و نقل عمومی حداقل 2 هزار میلیارد تومان برای نوسازی اتوبوسرانی شهر‌های بزرگ کمک کنیم.</p>
      <p>وعده ایجاد یک میلیون فرصت شغلی در سال آینده</p>
      <p>رئیس سازمان برنامه و بودجه با پیش بینی اینکه سال اینده رشد اقتصادی کشورمان مثبت می‌شود گفت: برنامه ریزی‌هایی انجام شده است تا بتوانیم در سال آینده حدود یک میلیون فرصت شغلی برای جوانان ایجاد کنیم.</p>
      <p>نوبخت در ادامه برنامه گفت و گوی ویژه خبری شبکه دو سیما افزود: در سال آینده 70 هزار میلیارد تومان برای طرح‌های عمرانی و همچنین 230 هزار میلیارد تومان از طریق شرکت‌ها می‌خواهیم سرمایه گذاری کنیم تا سال آینده بتوانیم این میزان فرصت شغلی را ایجاد کنیم و از رکود خارج شویم و حداقل 2 درصد رشد اقتصادی مثبت داشته باشیم.</p>
      <p>وی افزود: از دو سال پیش باکسب اجازه از مقام معظم رهبری، قرار شد یک و نیم میلیارد دلار به صورت تسهیلات از صندوق توسعه ملی برداشت کنیم و بانک‌ها هم مکلف شدند به همین میزان آورده صندوق، تسهیلات اختصاص دهند تا برای روستا‌ها و کشاورزی توزیع و شغل ایجاد کنیم.</p>
      <p>او اضافه کرد: از این مقدار تاکنون یک میلیارد و 255 میلیون دلار پرداخت شد.</p>
      <p> نوبخت ادامه داد: بیش از 99 هزار طرح در کشور در روستا‌های مختلف اجرا و از حدود 240 هزار فرصت شغلی بازدید شده است.</p>
      <p>رئیس سازمان برنامه و بودجه گفت: پارسال حدود 7 هزار میلیارد تومان از طرف صندوق توسعه ملی و تقریباً به همین میزان از طرف بانک‌ها برای ایجاد اشتغال هزینه کردیم.</p>
      <p>وی با بیان اینکه بر اساس پیش بینی صندوق بین المللی پول، ایران در سال آینده از رکود خارج خواهد شد، افزود: تاکنون 34 هزار میلیارد تومان برای طرح‌های عمرانی پرداخت کرده ایم.</p>
      <p>نوبخت با اشاره به فروش نفت افزود: قیمت هر بشکه نفت را در بودجه سال آینده به طور بدبینانه 50 دلار در هر بشکه در نظر گرفتیم.</p>
      <p>او با اشاره به اصلاح ساختار بودجه هم گفت: تلاش می‌کنیم درآمد‌ها را پایدار کنیم.</p>
      <p>وی درباره مولدسازی دارایی‌ها با بیان اینکه 4 میلیون میلیارد تومان ابنیه ساختمان، امکانات، دارایی و سهام در کشورمان داریم افزود: وزارت امور اقتصادی و دارایی برای فروش دارایی‌های مازاد، فهرست بلندی را تهیه کرد که سازمان برنامه و بودجه و دولت با آن موافقت کرد.</p>
      <p>نوبخت تاکید کرد: در شرایط تحریمی و سخت، باید مقاومت کنیم و رویه سنتی عادی را کنار بگذاریم.</p>
      <p>رئیس سازمان برنامه و بودجه گفت: در طرح اصلاح ساختار بودجه مطرح کردیم که مالیات بر مجموع درآمد خانوار را به روش‌های جهانی عمل و بخشی از تخفیف‌های مالیاتی را کم کنیم.</p>
      <p>وی افزود: متوسط حقوق 200 هزار هنرمند زیر 2 میلیون تومان است و نباید درآمد فقط چند هنرپیشه پرآوزه و مشهور را ببینیم و بر مبنای آن تصمیم بگیریم.</p>
      <p>نوبخت افزود: نظام مالیاتی را با نظام تامین اجتماعی متناسب کردیم وتلاش می‌کنیم راه‌های فرار مالیاتی بسته شود.</p>
      <p>وی درباره بیمه درمانی هم گفت: با وجود هزاران میلیارد تومانی که دولت برای بیمه سلامت می‌پردازد، اما برای مردم و دستگاه‌های خدمات دهنده مشکلاتی به وجود آمد.</p>
      <p>او با اشاره به اینکه افراد یا از محل سازمان بیمه سلامت ایرانیان و یا از طریق دفترچه تامین اجتماعی بیمه می‌شوند، افزود: دولت پارسال و امسال 100 درصد سهم خود از پول بیمه‌ها را پرداخت کرد.</p>
      <p>نوبخت با بیان اینکه مبلغ پرداختی در این چند سال از حدود 350 میلیارد تومان به حدود 12 هزار میلیارد تومان رسید، اضافه کرد: آن بخشی که مربوط به تامین اجتماعی است نتوانست پول‌ها را به وقتش در اختیار بیمارستان‌ها و دانشگاه‌ها قرار دهد با اینکه ما هر سال بیش از 60 تا 70 هزار میلیارد تومان به صندوق‌های تامین اجتماعی کمک می‌کنیم.</p>
      <p>وی گفت: سازمان برنامه و بودجه به نیابت از دولت, 3 هزار میلیارد تومان با سازمان تامین اجتماعی توافق کرد که پرداخت کنیم و رئیس سازمان تامین اجتماعی هم قبول کرد بقیه بدهی‌ها را از منابع خود پرداخت کند تا در آینده نزدیک بتواند با دانشگاه‌ها تسویه حساب کند.</p>
      <p>رئیس سازمان برنامه و بودجه در پاسخ به این پرسش که امسال چقدر کسری بودجه داریم، گفت: اگر کسری بودجه به معنای محقق نشدن باشد که حتماً داریم.</p>
      <p>نوبخت درخصوص کسری بودجه تصریح کرد: 448 هزار میلیارد تومان در قانون بودجه بود و در بررسی هایمان به این نتیجه رسیدیم که درآمد‌هایی را که می‌توانیم در این شرایط تحریمی داشته باشیم 310 هزار میلیارد تومان است که برای جبران کسری، حدود 76 هزار میلیارد تومان را از طریق بهینه کردن و صرفه جویی در مصرف در نظر گرفتیم و حدود 76 هزار میلیارد تومان دیگر هم از سه منبع تعریف کردیم.</p>
      <p>انتهای پیام/ط</p>
    </article>
  </body>
</html>