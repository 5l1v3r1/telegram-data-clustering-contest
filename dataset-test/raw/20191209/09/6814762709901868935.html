<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SrPn6/turecko-neni-hotel-pro-zahranicni-teroristy-zeme-vratila-11-francouzu-z-is"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T09:32:00+00:00"/>
    <meta property="og:title" content="„Turecko není hotel pro zahraniční teroristy.“ Země vrátila 11 Francouzů z IS"/>
    <meta property="og:description" content="Turecké úřady deportovaly 11 občanů Francie, kteří jsou podezřelí z členství v teroristické organizaci Islámský stát (IS). S odvoláním na turecké ministerstvo vnitra o tom informovala agentura AP. Agentura Reuters s odkazem na diplomatické zdroje napsala, že deportovány byly čtyři ženy a sedm dětí."/>
  </head>
  <body>
    <article>
      <h6 class="kicker">Deportace teroristů IS</h6>
      <h1>„Turecko není hotel pro zahraniční teroristy.“ Země vrátila 11 Francouzů z IS</h1>
      <address><time datetime="2019-12-09T09:32:00+00:00">09 Dec 2019, 09:32</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Turecké úřady deportovaly 11 občanů Francie, kteří jsou podezřelí z členství v teroristické organizaci Islámský stát (IS). S odvoláním na turecké ministerstvo vnitra o tom informovala agentura AP. Agentura Reuters s odkazem na diplomatické zdroje napsala, že deportovány byly čtyři ženy a sedm dětí.</b>
      </p>
      <p>Ankara v listopadu zrychlila deportace cizinců, kteří byli drženi ve věznicích v Turecku a Sýrii a kteří čelili podezření z členství v IS. Turecký ministr vnitra Süleyman Soylu v této souvislosti poznamenal, že „Turecko není hotel“ pro zahraniční teroristy. Soylu zároveň uvedl, že hodlá většinu cizinců podezřelých z členství v IS deportovat do konce roku. Tento krok podle Reuters přiměl evropské státy, aby se více zabývaly tím, jak budou přistupovat k radikalizovaným lidem, kteří mají zkušenosti z bojiště.</p>
      <p>Ačkoli Turecko tiše deportovalo cizince podezřelé z terorismu několik let, zrychlení deportací začalo prosazovat důrazněji poté, co západní státy odmítly podpořit říjnové tažení tureckých sil proti kurdským bojovníkům na severu Sýrie. Milice syrských Kurdů, které Ankara považuje za teroristické, bojovaly s pomocí mezinárodní koalice v čele se Spojenými státy proti IS a tažení tureckých sil proti nim vyvolalo v mnoha státech obavy , že se IS opět vzchopí.</p>
      <p>Od 11. listopadu Ankara podle turecké agentury Anadolu deportovala 71 zahraničních bojovníků, včetně občanů USA, Dánska, Německa, Irska a Nizozemska. Nejméně 18 podezřelých bylo podle agentury vráceno do Německa.</p>
      <p>V neděli turecké ministerstvo vnitra oznámilo, že deportovalo Australana, který čelí obvinění, že byl teroristickým bojovníkem.</p>
      <p>Paříž před pěti lety podepsala s Ankarou dohodu o deportaci francouzských občanů zatčených v Turecku. Od té doby bylo podle francouzských zdrojů z Turecka vyhoštěno téměř 300 Francouzů.</p>
      <related>
        <a href="https://echo24.cz/a/SNqUY/turecko-posle-do-nemecka-devet-podezrelych-z-clenstvi-v-islamskem-statu-tam-budou-svobodni"/>
      </related>
    </article>
  </body>
</html>