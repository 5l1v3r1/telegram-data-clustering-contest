<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/region/sukob-zbog-deponije-kod-mostara-policija-razbila-blokadu-ima-povredjenih_1074257.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T09:28:00+00:00"/>
    <meta property="og:title" content="Сукоб због депоније код Мостара: Полиција разбила блокаду, има повређених"/>
    <meta property="og:description" content="Снаге МУП-а Херцеговачко-неретванског кантона су уз примену силе рано јутрос деблокирале депонију Уборак поред Мостара."/>
  </head>
  <body>
    <article>
      <h1>Сукоб због депоније код Мостара: Полиција разбила блокаду, има повређених</h1>
      <h2>МОСТАР - Снаге МУП-а Херцеговачко-неретванског кантона су уз примену силе рано јутрос деблокирале депонију Уборак поред Мостара.</h2>
      <address>
        <time datetime="2019-12-09T09:28:00+00:00">09 Dec 2019, 09:28</time>
      </address>
      <p>Како се наводи, депонији је прошле седмице истекла дозвола, а грађани околних насеља је држе блокираном од среде.</p>
      <p>Неколико стотина грађана окупило се рано јутрос на улазу у депонију Уборак, као подршка онима који су ту непрекидно већ данима И испред капије су формирали живи штит, преноси Klix.</p>
      <figure>
        <img src="http://www.rtv.rs/sr_ci/region/slike/2017/11/09/mostarski-most-jpg_660x330.jpg"/>
        <figcaption>EPA/FEHIM DEMIR</figcaption>
      </figure>
      <p>"Не може нико самовољно доносити одлуке, ово је Босна и Херцеговина. Ови људи нису криминалци", узвикивали су грађани.</p>
      <p>Како преноси Клиx, има повређених, а интервенисала је и Хитна помоћ.</p>
      <p>Омер Хујдур, један од лидера Иницијативе "Јер ме се тиче", раније је казао да једном полицијском деблокадом овај проблем неће бити решен.</p>
      <p>"Услови за живот су нам угрожени у сваком смислу и немамо шта изгубити. Ако нас полиција уклони, ми се враћамо за пола сата, али ко штити криминалне радње ових на власти који користе нелегалну депонију, он се поистовећује с њима", рекао казао Омер Хујдур.</p>
      <p>Депонија Уборак десетак година је проблем на који упозоравају мештани Врапчића, Ливча и других северних мостарских предграђа, а стање је посебно ескалирало последње године.</p>
    </article>
  </body>
</html>