<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/kultura/20191209-duka-laszlo-nyerte-a-roby-lakatos-improvizacios-hegeduversenyt.html"/>
    <meta property="og:site_name" content="Origo"/>
    <meta property="article:published_time" content="2019-12-09T09:47:00+00:00"/>
    <meta property="og:title" content="Megvan az első Roby Lakatos Improvizációs Hegedűverseny győztese"/>
    <meta property="og:description" content="Öt országból érkezett a nyolc döntős a vasárnapi versenyre."/>
  </head>
  <body>
    <article>
      <h1>Megvan az első Roby Lakatos Improvizációs Hegedűverseny győztese</h1>
      <address><time datetime="2019-12-09T09:47:00+00:00">09 Dec 2019, 09:47</time> by <a rel="author">MTI</a></address>
      <p>
        <b>Duka László lett az első alkalommal megrendezett Roby Lakatos Nemzetközi Improvizációs Hegedűverseny első díjasa.</b>
      </p>
      <p>Vasárnap rendezték az első Roby Lakatos Nemzetközi Improvizációs Hegedűverseny döntöjét, ahol nyolc tehetség lépett fel. A világon is egyedülálló zenei kezdeményezés zsűrijében Roby Lakatos mellett helyet foglalt Michael Guttman hegedűművész, Eliane Reyes zongoraművész, Oláh Vilmos hegedűművész, Szakcsi Lakatos Béla zongoraművész, Vásáry Tamás zongoraművész, karmester és Sárközi Lajos hegedűművész. Az első díjas Duka László lett, és megosztva kapták a második díjat Luanne Homzy és Léo Ullmann, a harmadikat pedig Zsigmond Róbertnek ítélte a zsűri. A Roby Lakatos hegedűvirtuóz és Farkas Mihály cimbalomművész szervezésében létrejött verseny díjátadójára a pénzdíjak mellé három neves hangszerkészítő mester: a belga Fabien Gram, Losó Károly és Rácz Pál ajánlottak fel jutalomként egy-egy hegedűt.</p>
      <blockquote><a href="https://www.origo.hu/kultura/20191001-decemberben-rendezik-az-elso-roby-lakatos-nemzetkozi-improvizacios-hegeduversenyt.html">Nemzetközi versenyt hirdetett a világhírű magyar művész<br/></a>Decemberben rendezik meg első alkalommal a Roby Lakatos Alapítvány által meghirdetett nemzetközi improvizációs hegedűversenyt. A döntő a budapesti Hagyományok Házában lesz. 2019. december 7-én és 8-án rendezik az első, Roby Lakatos Alapítvány által meghirdetett nemzetközi improvizációs hegedűversenyt, amely a világhírű magyar művész nevét viseli.</blockquote>
      <p>A zene világnapján meghirdetett verseny selejtezője online zajlott, Roby Lakatos felhívását</p>
      <aside>a Facebookon tették közzé, a jelentkezők pedig oda tölthették fel versenyprodukciójukat,</aside>
      <p>mely a Roby Lakatos által feljátszott dallamra épült. A zsűri az improvizációs készséget és technikát értékelte. Az internet véleményszabadságát sokan nem vállalva, privát üzenetben küldték el anyagaikat, ezek a jelentkezések a verseny szabályai szerint érvénytelennek minősültek. A Roby Lakatos Alapítvány kurátora, a verseny főszervezője, Farkas Mihály ezzel kapcsolatban azt mondta vasárnap, hogy „általános konklúzió, hogy a virtuális színpad mára létező térré vált, aki közönség elé vágyik, annak itt is el kell tudni igazodnia”.</p>
      <p>A hazai versenyzők mellett az Egyesült Államokból, Lengyelországból, Németországból és Spanyolországból érkezett a nyolc döntős: Dawid Czernik, Duka László, Kökény Tamás, Léo Ullmann, Luanne Homzy, Santiago Vokram Del Gesú, Solymosi Máté és Zsigmond Róbert. A vasárnapi megmérettetésen egy szabadon választott és három kötelező darabot kellett eljátszaniuk kísérőzenekarral.</p>
      <blockquote><a href="https://www.origo.hu/itthon/20190719-egyre-tobb-idot-tolt-itthon-a-virtuoz-hegedumuvesz-aki-a-legnagyobbakkal-lepett-fel-interju-roby.html">Sok időt tölt itthon a virtuóz hegedűművész, aki a legnagyobbakkal lép fel<br/></a>Bihari János, Dankó Pista és Járóka Sándor - a három talán valaha volt leghíresebb prímás. Roby Lakatos mindhármukkal így, vagy úgy kapcsolatba került. Bihari egyenes ági leszármazottja, Dankó hegedűjén játszott hatévesen - a hangszert csak a koncertre, a múzeumból vitték ki - Járókának pedig játszott a zenekarában. 11 évesen.</blockquote>
      <p>Roby Lakatos 2018-ban hozta létre alapítványát a fiatal tehetségek mentorálására. Karrierjében meghatározó szerepet játszott az értő szakmai figyelem, így nemcsak hegedűművészként, de személyes érintettsége miatt is fontosnak tartja a felnövekvő generációk fejlődésének és érvényesülésének segítését. Ezért hozták létre Farkas Mihállyal az első nemzetközi hegedűversenyt is, amelynek első díjasa 5000, a megosztott második díjasok 2000, a harmadik 1000 eurót (1,5 millió, 6662 ezer és 331 ezer forintot) fordíthat zenei tanulmányaira. Roby Lakatos a vasárnapi döntőn azt mondta, „nagy boldogság és</p>
      <blockquote>fantasztikus dolog, hogy Budapesten rendezhettük meg a világ első, hegedűsök számára kiírt improvizációs versenyét.</blockquote>
      <p>Ezt az évet tekinthetjük sikeres kísérletnek, melynek minden tapasztalatát tovább visszük.” Az eseményt nyilvános díjátadó és gálaest zárta a Hagyományok Házában, a műsorban a döntősök és a zsűritagok is színpadra léptek. A verseny fővédnöke Fekete Péter kultúráért felelős államtitkár, védnöke Ragány Misa, az Emmi előadóművészeti főosztályának vezetője volt.</p>
      <related>
        <h4>további tartalmak a rovatból</h4>
        <a href="https://www.origo.hu/kultura/20191207-bikinimuzem-nemetorszag.html"/>
        <a href="https://www.origo.hu/kultura/20191207-negyven-eve-ellopott-ertekes-mutargyak-kerulhettek-elo-nemetorszagban.html"/>
        <a href="https://www.origo.hu/kultura/20190930-fedak-sari-portre.html"/>
        <a href="https://www.origo.hu/kultura/20191206-venczel-valentininterju.html"/>
      </related>
    </article>
  </body>
</html>