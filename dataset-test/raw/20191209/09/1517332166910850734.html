<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/miriam-morta-a-25-anni-dopo-le-dimissioni-diagnosi-in-ritardo-aveva-una-malattia-ereditaria/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T09:19:07+00:00"/>
    <meta property="og:title" content="Miriam, morta a 25 anni dopo le dimissioni: “Diagnosi in ritardo, aveva una malattia ereditaria”"/>
    <meta property="og:description" content="La morte di Miriam De Giovanni, 25enne di Venezia, deceduta lo scorso 29 ottobre per una embolia polmonare massiva, è ancora avvolta nel mistero. Tuttavia, secondo il medico legale incaricato dai legali della sua famiglia, la ragazza sarebbe stata vittima di una diagnosi arrivata in ritardo perché i medici non avevano letto i suoi sintomi alla luce di una malattia ereditaria e congenita da cui era affetta la paziente: 'Forse si sarebbe potuta salvare'."/>
  </head>
  <body>
    <article>
      <h1>Miriam, morta a 25 anni dopo le dimissioni: “Diagnosi in ritardo, aveva una malattia ereditaria”</h1>
      <h2>La morte di Miriam De Giovanni, 25enne di Venezia, deceduta lo scorso 29 ottobre per una embolia polmonare massiva, è ancora avvolta nel mistero. Tuttavia, secondo il medico legale incaricato dai legali della sua famiglia, la ragazza sarebbe stata vittima di una diagnosi arrivata in ritardo perché i medici non avevano letto i suoi sintomi alla luce di una malattia ereditaria e congenita da cui era affetta la paziente: “Forse si sarebbe potuta salvare”.</h2>
      <address><time datetime="2019-12-09T09:19:07+00:00">09 Dec 2019, 09:19</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Aveva una malattia ereditaria che non le è stata diagnosticata e probabilmente, se se ne fossero accorti prima, si sarebbe potuta salvare. È questa la denuncia che la famiglia di <b>Miriam De Giovanni</b> ha avanzato nei confronti dell'Ausl di Venezia. La ragazza, infatti, morta lo scorso 29 ottobre per una <b><a href="https://www.fanpage.it/attualita/venezia-in-ospedale-con-febbre-e-malessere-miriam-muore-a-25-anni-dopo-essere-stata-dimessa/">embolia polmonare</a></b> massiva dopo essere stata dimessa qualche ora prima dall'ospedale Civile dove era stata ricoverata, era affetta da <b>deficit di antitrombina terza</b>, una patologia congenita, che, stando a quanto riporta <i>Il Gazzettino</i>, non è stata <b>presa subito in considerazione</b> come causa del suo malessere. Il che ha ritardato l'esatta diagnosi che avrebbe anche potuto salvarle la vita.</p>
      <p>Almeno, è questo il nocciolo della <b>consulenza</b> firmata dal medico legale Gianni Barbuti e dallo specialista anatomopatologo Bruno Murer incaricati dagli avvocati Augusto Palese e Niccolò Bullo, legali della famiglia di Miriam, di capire cosa sia successo. I due esperti chiudono la loro relazione parlando di una "pacifica sussistenza di <b>responsabilità medica</b> in capo alla struttura sanitaria che ebbe in cura Miriam", a causa di una "condotta caratterizzata da <b>orientamento errato</b>, con conseguente ritardo diagnostico e terapeutico, che ha portato al decesso della paziente". Dunque, quando la 25enne è arrivata al pronto soccorso con <b>febbre alta</b>, malessere, <b>fiacchezza</b> e crisi respiratoria, questi <b>sintomi</b> non sarebbero stati letti alla luce della patologia ereditaria da cui era affetta. Questo orientamento errato avrebbe causato un ritardo diagnostico e terapeutico che ha portato alla morte repentina della giovane. La relazione sarà presto in mano all’azienda sanitaria, con gli esperti si dicono disponibili a una verifica collegiale. Intanto, la famiglia di Miriam, residente sestiere di <b>Cannaregio</b>, vuole che venga fatta luce sulla morte della ragazza, affinché casi del genere non si verifichino più.</p>
    </article>
  </body>
</html>