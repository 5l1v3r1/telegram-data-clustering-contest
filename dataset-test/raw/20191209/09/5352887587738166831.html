<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/ukis/klaipedos-apskrities-imonems-gyventojai-pazere-socialines-atsakomybes-ideju-1756077/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T09:01:00+00:00"/>
    <meta property="og:title" content="Klaipėdos apskrities įmonėms gyventojai pažėrė socialinės atsakomybės idėjų"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdos apskrities įmonėms gyventojai pažėrė socialinės atsakomybės idėjų</h1>
      <address>
        <time datetime="2019-12-09T09:01:00+00:00">09 Dec 2019, 09:01</time>
      </address>
      <p>Reklama</p>
      <p>
        <b>Nuo vaikams, jaunimui ir šeimoms skirtų laisvalaikio erdvių įrengimo Kretingoje, Šilutėje, Skuode iki ekologiškesnio verslo plėtojimo Klaipėdoje – tokia gyventojų pateiktų idėjų, kurios bus pasiūlytos realizuoti socialiai atsakingoms Klaipėdos apskrities įmonėms, amplitudė.</b>
      </p>
      <p>
        <b>Pasiūlyta beveik </b>
        <b>700 </b>
        <b>idėjų verslui</b>
      </p>
      <p>Socialinės apsaugos ir darbo ministerijos iniciatyvos „Ne tik sau“ metu šalies gyventojai pasiūlė per 670 idėjų socialiai atsakingam verslui.</p>
      <p>Aktyviausi buvo Vilniaus, Kauno ir Klaipėdos apskričių gyventojai – šių regionų įmonėms pasiūlyta atitinkamai 163, 124 ir 80 iniciatyvų.</p>
      <p>„Skatinant daugiau įmonių įsitraukti į socialinės atsakomybės veiklas, o vartotojus – rinktis produktus bei paslaugas iš socialiai atsakingo verslo, gyventojų ir verslo dialogas yra ypač svarbus. Tad kampanijos „Ne tik sau“ metu siekiama, kad regionų gyventojai padėtų vietos įmonėms užčiuopti jautriausias problemines sritis, o įmonės, jausdamos realų vartotojų poreikį, inicijuotų šių problemų sprendimą“, – sako Socialinės apsaugos ir darbo ministerijos vyriausioji patarėja užimtumo klausimais Asta Aranauskienė.</p>
      <p>
        <b>Gyventojų pasiūlymai Klaipėdos, Kretingos, Šilutės, Skuodo įmonėms</b>
      </p>
      <p>Reklama</p>
      <p>Idėjų, kurios skirtos Klaipėdos apskrities įmonėms, sulaukta pačių įvairiausių.</p>
      <p>Itin daug klaipėdiečių uostamiesčio įmonėms siūlo įgyvendinti įvairias „žalesnio“ verslo iniciatyvas: nuo popieriaus atsisakymo biuruose, pastatų stogų ir sienų apželdinimo, Baltijos jūros pakrantės zonos valymo iki veiksmingesnių oro filtravimo sistemų įrengimo atskirose Klaipėdos pramonės įmonėse.</p>
      <p>Nemažai Klaipėdos gyventojų atkreipė dėmesį į suoliukų bei kitų bendravimui skirtų viešųjų erdvių trūkumą tiek Teatro aikštėje, tiek kitose dažnai lankomose miesto vietose – klaipėdiečių manymu, vietos įmonės galėtų finansuoti tokių erdvių įrengimą pavadindamos jas įmonių vardais.</p>
      <p>Tuo tarpu mažesnėse Klaipėdos apskrities savivaldybėse sulaukta daug prašymų verslui prisidėti prie laisvalaikio erdvių, skirtų vaikams, jaunimui bei šeimoms, įrengimo. Gyventojų manymu, tokių vietų trūksta Kretingoje, Šilutėje, Skuode – nuolat traukiantis gyventojų skaičiui mažesniuose regionuose, juose pasigendama būtent tokių erdvių, kurios skatintų jaunimą ir jaunas šeimas čia pasilikti.</p>
      <p>
        <b>Verslui svarbu įsiklausyti į bendruomenės nuomonę</b>
      </p>
      <p>Pasak Socialinės apsaugos ir darbo ministerijos vyriausiosios patarėjos A. Aranauskienės, bendradarbiaujant su gyventojų bendruomenėmis, artimiausiu metu iš idėjų banko bus atrinktos aktualiausios socialinių veiklų iniciatyvos, kurias bus pasiūlyta įgyvendinti regionų verslo organizacijoms.</p>
      <p>Reklama</p>
      <p>Lietuvos verslo konfederacijos prezidento Valdo Sutkaus teigimu, darbuotojų bei bendruomenių įsitraukimas turėtų padidinti socialinės atsakomybės svarbą.</p>
      <p>„Galvodami apie socialinę įmonės atsakomybę kaip ilgalaikę, nuoseklią vertę kuriančią veiklos kryptį, verslininkai visada pirmiausia turėtų įsiklausyti į darbuotojų ir bendruomenės nuomonę bei poreikius. Tikiu, kad būtent tie žmonės gali atvesti į teisingą kelią ir padėti išvengti situacijos, kai socialinė atsakomybė yra viskas, kas tik sugalvojama. Taigi darbuotojų, arčiausiai esančių žmonių, įtraukimas yra be galo svarbus“, – įsitikinęs V. Sutkus.</p>
    </article>
  </body>
</html>