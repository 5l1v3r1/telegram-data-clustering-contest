<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/world/2019/12/09/848824"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T09:34:00+00:00"/>
    <meta property="og:title" content="ইরানের ওপর শত শত ক্ষেপণাস্ত্র মারার হুমকি ইসরায়েলের"/>
    <meta property="og:description" content="ইরানের ওপরে শত শত টমাহক ক্রুজ ক্ষেপণাস্ত্র মারার হুমকি দিয়েছেন ইসরায়েলের পররাষ্ট্রমন্ত্রী ইসরায়েল কাৎজ। তিনি বলেছেন, তেহরান রেড লাইন অতিক্রম করলে যুক্তরাষ্ট্র, সৌদি আরব এবং সংযুক্ত আরব আমিরাতের সাহায্যে ইরানের ওপর টমাহক ক্রুজ ক্ষেপণাস্ত্র মারা হবে। ইতালির সংবাদপত্র 'কুরিয়ার ডেলা সেরা’কে গতকাল (শনিবার) দেয়া এক সাক্ষাৎকারে তিনি এই হুমকি দেন।  ইসরায়েল কাৎজ বলেন, ইরানের ওপর বোমা বর্ষণের বিষয়টিও ইসরাইলের বিবেচনায় রয়েছে।  এ মন্ত্রী বলেন, ইরান যদি রেড লাইন অতিক্রম করে তাহলে তারা সৌদি আরব, সংযুক্ত আরব আমিরাত এবং আমেরিকার ঐক্যবদ্ধ ফ্রন্টকে মোকাবেলা করতে বাধ্য হবে যে ফ্রন্ট ইরানের উপরে শত শত টমাহক ক্রুজ ক্ষেপণাস্ত্র নিক্ষেপ করবে। রেড লাইনের ব্যাখ্যায় কাৎজ বলেন, আমরা ইরানকে পরমাণু অস্ত্রের মজুদ গড়ে তোলার সুযোগ দেব না। ইরান যদি তা করে তাহলে তাদের বিরুদ্ধে সর্বশেষ উপায় হিসেবে আমরা সামরিক ব্যবস্থাকে বেছে নেব।” ইরান শুরু থেকেই বলে আসছে তাদের পরমাণু কর্মসূচি একবারেই শান্তিপূর্ণ উদ্দেশ্যে পরিচালিত হচ্ছে এবং এ ব্যাপারে আন্তর্জাতিক আণবিক শক্তি সংস্থা বা আইএইএ'র সার্বক্ষণিক নজরদারি রয়েছে। পরমাণু নিরস্ত্রীকরণ চুক্তি সই করা…"/>
  </head>
  <body>
    <article>
      <h1>ইরানের ওপর শত শত ক্ষেপণাস্ত্র মারার হুমকি ইসরায়েলের</h1>
      <address><time datetime="2019-12-09T09:34:00+00:00">09 Dec 2019, 09:34</time> by <a rel="author">কালের কণ্ঠ অনলাইন</a></address>
      <p>ইরানের ওপরে শত শত টমাহক ক্রুজ ক্ষেপণাস্ত্র মারার হুমকি দিয়েছেন ইসরায়েলের পররাষ্ট্রমন্ত্রী ইসরায়েল কাৎজ। তিনি বলেছেন, তেহরান রেড লাইন অতিক্রম করলে যুক্তরাষ্ট্র, সৌদি আরব এবং সংযুক্ত আরব আমিরাতের সাহায্যে ইরানের ওপর টমাহক ক্রুজ ক্ষেপণাস্ত্র মারা হবে।</p>
      <p>ইতালির সংবাদপত্র 'কুরিয়ার ডেলা সেরা’কে গতকাল (শনিবার) দেয়া এক সাক্ষাৎকারে তিনি এই হুমকি দেন। </p>
      <p>ইসরায়েল কাৎজ বলেন, ইরানের ওপর বোমা বর্ষণের বিষয়টিও ইসরাইলের বিবেচনায় রয়েছে।</p>
      <p> এ মন্ত্রী বলেন, ইরান যদি রেড লাইন অতিক্রম করে তাহলে তারা সৌদি আরব, সংযুক্ত আরব আমিরাত এবং আমেরিকার ঐক্যবদ্ধ ফ্রন্টকে মোকাবেলা করতে বাধ্য হবে যে ফ্রন্ট ইরানের উপরে শত শত টমাহক ক্রুজ ক্ষেপণাস্ত্র নিক্ষেপ করবে।</p>
      <p>রেড লাইনের ব্যাখ্যায় কাৎজ বলেন, আমরা ইরানকে পরমাণু অস্ত্রের মজুদ গড়ে তোলার সুযোগ দেব না। ইরান যদি তা করে তাহলে তাদের বিরুদ্ধে সর্বশেষ উপায় হিসেবে আমরা সামরিক ব্যবস্থাকে বেছে নেব।”</p>
      <p>ইরান শুরু থেকেই বলে আসছে তাদের পরমাণু কর্মসূচি একবারেই শান্তিপূর্ণ উদ্দেশ্যে পরিচালিত হচ্ছে এবং এ ব্যাপারে আন্তর্জাতিক আণবিক শক্তি সংস্থা বা আইএইএ'র সার্বক্ষণিক নজরদারি রয়েছে। পরমাণু নিরস্ত্রীকরণ চুক্তি সই করা দেশ হচ্ছে ইরান কিন্তু ইসরাইল তাতে সই করে নি। </p>
    </article>
  </body>
</html>