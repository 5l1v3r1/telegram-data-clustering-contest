<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/okolina/U-Srbiji-godisnje-umre-oko-3600-osoba-zbog-zagadjenog-vazduha/572692?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T09:57:35+00:00"/>
    <meta property="og:title" content="U Srbiji godišnje umre oko 3.600 osoba zbog zagađenog vazduha"/>
    <meta property="og:description" content="BEOGRAD - U Srbiji zbog posljedica zagađenja vazduha godišnje, prema procjenama, umre 3.600 osoba, izjavio je danas šef Kancelarije Svjetske zdravstvene organizacije (SZO) za Srbiju Marijan Ivanuša."/>
  </head>
  <body>
    <article>
      <h1>U Srbiji godišnje umre oko 3.600 osoba zbog zagađenog vazduha</h1>
      <address><time datetime="2019-12-09T09:57:35+00:00">09 Dec 2019, 09:57</time> by <a rel="author">Srna</a></address>
      <p>BEOGRAD - U Srbiji zbog posljedica zagađenja vazduha godišnje, prema procjenama, umre 3.600 osoba, izjavio je danas šef Kancelarije Svjetske zdravstvene organizacije (SZO) za Srbiju Marijan Ivanuša.</p>
      <p>Ivanuša je naveo da zagađen vazduh može da utiče na kardiovaskularne i plućne bolesti, te da sve zavisi od toga koliko traje takvo stanje i izloženosti tome.</p>
      <p>Prema podacima i analizama SZO, u svijetu godišnje umre sedam miliona ljudi zbog zagađenosti vazduha, od kojih pola miliona u Evropi.</p>
      <p>On je za RTS napomenuo i da su najveći uzročnici zagađenja vazduha loženje vatre i saobraćaj, a bitni faktori su klimatski i geografski uslovi.</p>
      <p>Kada je riječ o mjerama protiv zagađenja, Ivanuša je ukazao na potrebu redovnih mjerenja da bi građani i vlasti znali kada je vazduh loš i da bi mogli da se ponašaju u skladu s tim, dodavši da je tada najbolje ostati u stanu.</p>
      <p>On je istakao da su mjere protiv zagađenja vazduha relativno skupe i da se efekti ne mogu očekivati preko noći.</p>
      <p>"Zajednice godinama rade na poboljšanju kvaliteta vazduha, vidim i u Srbiji napredak", rekao je Ivanuša.</p>
      <p>On je napomenu da je pušenje mnogo štetnije po zdravlje od zagađenog vazduha, te da se ljudi ne bune toliko zbog pušenja koliko zbog vazduha.</p>
    </article>
  </body>
</html>