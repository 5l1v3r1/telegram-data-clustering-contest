<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104005/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T09:35:31+00:00"/>
    <meta property="og:title" content="У Британії розслідують причетність Кремля до витоку секретних даних"/>
    <meta property="og:description" content="Підрозділ британських спецслужб, відповідальний за кібербезпеку, розслідує можливу хакерську атаку, в результаті якої в інтернеті були поширені секретні торговельні документи Британії і США."/>
  </head>
  <body>
    <article>
      <h1>У Британії розслідують причетність Кремля до витоку секретних даних</h1>
      <address>
        <time datetime="2019-12-09T09:35:31+00:00">09 Dec 2019, 09:35</time>
      </address>
      <p>Підрозділ британських спецслужб, відповідальний за кібербезпеку, розслідує можливу хакерську атаку, в результаті якої в інтернеті були поширені секретні торговельні документи Британії і США.</p>
      <p>Про це повідомляє "Європейська правда" з посиланням на <a href="https://www.euractiv.com/">Euractiv.</a></p>
      <p>Крім побоювань, що Росія могла знову втрутитися у вибори, розкриття секретних документів викликало питання про безпеку делікатних дискусій між Сполученими Штатами і одним з їхніх найближчих союзників.</p>
      <p>Британська опозиційна Лейбористська партія отримала документи, заявивши, що згідно з ними, консерватори прем'єр-міністра Бориса Джонсона замишляли продати частину державної Національної служби охорони здоров'я (NHS) у торговельних переговорах з президентом США Дональдом Трампом.</p>
      <p>Джонсон неодноразово заперечував це твердження, тоді як Трамп, який в липні заявив, що NHS буде предметом переговорів, сказав минулого тижня, що він не зацікавлений у медичній службі, навіть якщо вона буде запропонована йому Британією на "срібній таці".</p>
      <p>Британський Національний центр кібербезпеки допомагає уряду розслідувати, як документи потрапили в мережу. Він відмовився коментувати розслідування.</p>
      <p>Два джерела повідомили, що одна з ліній розслідування полягає в тому, щоб визначити, чи опинилися документи в інтернеті в результаті хакерської атаки.</p>
      <p>"Є явні ознаки того, що за цим стоїть щось більше, ніж недбалість", - сказало одне з джерел.</p>
      <p>Раніше ЗМІ повідомляли, що спосіб, за яким документи були спочатку розміщені на сайті Reddit, а потім поширювалися в інтернеті, дуже нагадує кампанію дезінформації, розкриту на початку цього року.</p>
      <p>Reddit заявив у п'ятницю, що витік був пов'язаний з попередньою російською кампанією дезінформації.</p>
      <p>Кремль, який говорить, що Захід охоплений антиросійською істерією, заперечує своє втручання.</p>
      <related>
        <a href="https://www.eurointegration.com.ua/news/2019/12/7/7103973/"/>
      </related>
    </article>
  </body>
</html>