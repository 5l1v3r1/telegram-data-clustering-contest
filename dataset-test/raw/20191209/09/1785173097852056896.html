<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/continuarea-animatiei-frozen-pentru-al-treilea-weekend-pe-primul-loc-in-box-office-ul-nord-american-1922404509002019120919193387"/>
    <meta property="og:site_name" content="News.ro"/>
    <meta property="article:published_time" content="2019-12-09T09:45:00+00:00"/>
    <meta property="og:title" content="Continuarea animaţiei „Frozen”, pentru al treilea weekend pe primul loc în box office-ul nord-american"/>
    <meta property="og:description" content="Lungmetrajul de animaţie „Frozen II” s-a clasat, pentru al treilea weekend consecutiv, pe primul loc în box office-ul nord-american."/>
  </head>
  <body>
    <article>
      <h1>Continuarea animaţiei „Frozen”, pentru al treilea weekend pe primul loc în box office-ul nord-american</h1>
      <address><time datetime="2019-12-09T09:45:00+00:00">09 Dec 2019, 09:45</time> by <a rel="author">Patricia Marinescu</a></address>
      <p>
        <b>Lungmetrajul de animaţie „Frozen II” s-a clasat, pentru al treilea weekend consecutiv, pe primul loc în box office-ul nord-american.</b>
      </p>
      <p>Potrivit boxofficemojo.com, filmul a generat încasări de 34,6 milioane de dolari în al treilea weekend de la premieră, astfel că, în total, la nivel global, producţia Disney are încasări de 919,6 milioane de dolari.</p>
      <p>Comedia „Knives Out”, ce spune povestea unui detectiv care investighează moartea patriarhului unei familii excentrice, s-a menţinut pe locul al doilea în clasament, cu încasări de 14,1 milioane de dolari în al doilea weekend de la premieră. Filmul este regizat de Rian Johnson, iar din distribuţie fac parte Daniel Craig, Chris Evans, Ana de Armas şi Jamie Lee Curtis.</p>
      <p>Filmul biografic „Ford v Ferrari”, cu Matt Damon şi Christian Bale în distribuţie, şi drama „Queen &amp; Slim”, cu Daniel Kaluuya şi Jodie Turner-Smith, se află la egalitate privind încasările.</p>
      <p>Lungmetrajul „Ford v Ferrari” şi-a menţinut poziţia în top - a treia - după ce, în al patrulea weekend de la debut, a generat încasări de 6,537 milioane de dolari. După al doilea weekend de top, drama a ocupat poziţia a patra, cu încasări de 6,530 milioane de dolari.</p>
      <p>Filmul biografic „A Beautiful Day in the Neighborhood”, cu Tom Hanks în rolul vedetei de televiziune Fred Rogers, s-a menţinut pe locul al cincilea, cu încasări de 5,2 milioane de dolari în al treilea weekend de la debut.</p>
      <p>Drama biografică „Dark Waters”, regizată de Todd Haynes, cu Mark Ruffalo în rol principal, a urcat 13 locuri în top, până pe şase, cu încasări de 4,1 milioane de dolari în al treilea weekend de la premieră.</p>
      <p>Thrillerul „21 Bridges”, cu Chadwick Boseman în rol principal, a coborât un loc, până pe şapte, după ce, în al treilea weekend de la lansare, a generat încasări de 3,8 milioane de dolari.</p>
      <p>Comedia „Playing With Fire”, regizată de Andy Fickman, s-a clasat pe poziţia a opta, în coborâre un loc, după ce, în al cincilea weekend de la premieră, a generat încasări de 2 milioane de dolari.</p>
      <p>Filmul de acţiune „Midway”, cu Woody Harrelson în distribuţie, a coborât şi el un loc, până pe nouă. În al cincilea weekend de la debut, a generat încasări de 1,94 milioane de dolari.</p>
      <p>În al zecelea weekend de la premieră, „Joker” al lui Todd Phillips s-a menţinut pe locul al zecelea, după ce a generat încasări de 1 milion de dolari. Lungmetrajul, cu Joaquin Phoenix şi Robert DeNiro în distribuţie, este unul dintre favoritele pentru nominalizare la Oscar 2020. Până în prezent, la nivel global, filmul a generat încasări de 1,05 miliarde de dolari.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>