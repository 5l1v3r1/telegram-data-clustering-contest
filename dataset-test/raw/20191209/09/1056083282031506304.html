<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813296/%D8%A7%D8%B2-%D8%B6%D8%B9%D9%81-%D9%85%D8%AC%D9%84%D8%B3-%D8%AF%D9%87%D9%85-%D8%AA%D8%A7-%D8%AA%D8%B4%D8%A7%D8%A8%D9%87-%D8%A7%D8%B3%D9%85%DB%8C-%D8%AF%D9%88-%DA%A9%D8%A7%D9%86%D8%AF%DB%8C%D8%AF%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:32:29+00:00"/>
    <meta property="og:title" content="از ضعف مجلس دهم تا تشابه اسمی دو کاندیدا"/>
    <meta property="og:description" content="ایسنا/همدان فصل اول رقابت کاندیداهای مجلس شورای اسلامی برای تصاحب صندلی های سبز بهارستان به کار خود پایان داد و زمان ثبت نام داوطلبان مجلس در ستادهای انتخاباتی به اتمام رسید."/>
  </head>
  <body>
    <article>
      <h1>از ضعف مجلس دهم تا تشابه اسمی دو کاندیدا</h1>
      <address><time datetime="2019-12-09T09:32:29+00:00">09 Dec 2019, 09:32</time> by <a rel="author">سمیرا معارفی</a></address>
      <p>ایسنا/همدان فصل اول رقابت کاندیداهای مجلس شورای اسلامی برای تصاحب صندلی های سبز بهارستان به کار خود پایان داد و زمان ثبت نام داوطلبان مجلس در ستادهای انتخاباتی به اتمام رسید.</p>
      <p>در شهرستان ملایر ۷۱ نفر جوان، بزرگسال، کهنسال، زن و مرد که سودای نمایندگی در سر داشتند، پای کار آمدند تا خود را در این رقابت سیاسی نفسگیر بیازمایند.</p>
      <p>احمد آریایی نژاد، نماینده سایق ملایر در مجلس شورای اسلامی پس از نام‌نویسی برای داوطلبی انتخابات مجلس پیش رو در جمع خبرنگاران ملایر حضور یافت و به برخی سوالات آنان پاسخ داد. او عدم ثبات مدیریت در شهرستان را به شدت مورد انتقاد قرار داد و گفت: این مشکل به جایی رسیده که طی چند سال اخیر چندین فرماندار در ملایر عوض شد.</p>
      <p>وی به جای خالی مدیران بومی در رأس چندین اداره شهرستان اشاره و از انتصاب مدیران غیربومی در ادارات ملایر انتقاد داشت و آسیب های اجتماعی را یکی دیگر از مسائل مهم کشور عنوان و تصریح کرد: این آسیب ها ناشی از بی‌عدالتی ها در توزیع امکانات و سطح رفاه نسبی بین مردم است؛ به عنوان مثال در همین مجلس غذای نمایندگان و کارمندانش فرق دارد و چندین نوع غذای منو باز برای نمایندگان هست.</p>
      <p>آریایی‌نژاد با بیان اینکه مشکل دیگری که در سطح شهرستان با آن مواجه هستیم، بحث فرآوری محصولات است، یادآور شد: به عنوان مثال باید کارخانه‌های فرآوری سیلیس در ملایر احداث شود و اینکه فقط آلودگی سیلیس برای ملایر باشد، پسندیده نیست.</p>
      <p>وی با اشاره به اینکه گردشگری در ملایر رونق شایسته ای ندارد، افزود: این در حالیست که استان همدان از جمله ملایر یک منطقه کهن است اما بیشتر گردشگران از مناطق شمالی استان بازدید می‌کنند.</p>
      <p>وی سبک تبلیغات انتخاباتی در کشور را نادرست دانست و گفت: این مسئله باید اصلاح شود که قبلاً هم در این‌زمینه انتقاد کردم، اگرچه برخی از من در اینباره گلایه کردند اما من فرد خاصی در شهرستان مورد نظرم نبود بلکه به طور کلی این مسئله را عنوان کرده بودم.</p>
      <p>آریایی‌نژاد در پاسخ به سوال یکی از خبرنگاران درباره عملکرد دو نماینده دوره قبل که خود یکی از آنان بوده است، گفت: به عملکرد خود و همکارم در دوره نهم نمره قبولی می دهم اما عدد مشخصی نمی گویم.</p>
      <p>وی دخالت نمایندگان در عزل و نصب‌ها را مشکل‌آفرین عنوان کرد و یادآور شد: دخالت نمایندگان در امور اجرایی منجر به بده‌بستان نمایندگان با دولتی‌ها شده و سبب تضییع حق مردم می شود.</p>
      <p>
        <b>ضعف مجلس دهم</b>
      </p>
      <p>علی اکبر ونایی، دیگر کاندیدای مجلس یازدهم، با بیان اینکه امروز در کشور منابع کم نداریم بلکه ضعف مدیریتی داریم، گفت: مجلس دهم در بُعد نظارتی بسیار ضعیف عمل کرده است.</p>
      <p>وی با بیان اینکه عملکرد نمایندگان مردم ملایر در حد و اندازه و شأن مردم ملایر نبوده است، افزود: در صورت اعتماد مردم قبل از ورود به مجلس مقدمات آمدن سرمایه های بزرگ به شهر را فراهم کرده و در صورت ورود به مجلس طی چهار سال تکلیف خیابان های شهدا و مصطفی خمینی را روشن می کنم.</p>
      <p>
        <b>سطح معیشتی مردم باید ارتقا یابد</b>
      </p>
      <p>مهدی توکلی ‌زاده، فعال اقتصادی و دارای مدرک کارشناسی ارشد مدیریت مالی نیز گفت: مهمترین هدف و تکلیفی که بر دوشم احساس کردم تا در انتخابات شرکت کنم در رابطه با مسئله معیشت مردم است. نماینده‌های گذشته در عرصه‌های سیاسی موفق بوده‌اند اما اکنون فعالیت‌های اقتصادی و ارتقای سطح معیشتی مردم، نیاز کشور و شهرستان است.</p>
      <p>این داوطلب ثبت نامی یازدهمین دوره انتخابات مجلس در حوزه انتخابیه ملایر با اشاره به مهمترین ظرفیت‌های شهرستان، بیان کرد: کشاورزی، مبل منبت، انگور، توریست، صنایع‌دستی و کلوچه ملایر ظرفیت‌های ویژه شهرستان بوده که با تدوین برنامه مناسب می‌توان باعث رشد اقتصادی شهرستان شد.</p>
      <p>وی اجرای طرح‌های آبخیزداری و مدیریت آب، تشکیل اتحادیه‌های صنفی، حمایت از تولیدات کشاورزی، بازاریابی حوزه مبل بخصوص در کشورهای اروپایی، جذب توریست با ساخت هتل و تسهیلات ویژه و برند کردن انگور ملایر را از مهمترین راهکارها در رابطه با ظرفیت‌های ملایر عنوان کرد.</p>
      <p>توکلی زاده در پاسخ به پرسش یکی از خبرنگاران درباره تفکر سیاسی خود، گفت: در سال‌های گذشته طیف چپ و راست و اصولگرا و اصلاح‌طلب زیاد دیده‌ایم که از برخی راضی و از برخی ناراضی بوده‌ایم بنابراین من تصمیم گرفتم با روحیه انقلابی و به صورت مستقل وارد عرصه شوم.</p>
      <p>وی عملکرد مجلس شورای اسلامی را در دوره دهم بسیار ضعیف دانست و یادآور شد: جوانان انقلابی فارغ از هر گرایش سیاسی به انقلاب پایبند بوده و کار جهادی انجام می‌دهند و من نیز خود را یک جوان انقلابی و جهادی می ‌دانم.</p>
      <p>
        <b>درخواست فرصتی دوباره</b>
      </p>
      <p>حجت الاسلام احد آزادیخواه، نماینده فعلی ملایر در مجلس باز هم به میدان آمد تا در مجلس یازدهم نیز وکالت ملایری ها را عهده دار شود، نکته جالب در مورد این کاندیدا حضور و همراهی همسر و مادرش در زمان ثبت نام بود.</p>
      <p>وی مادر و همسر خود را بزرگترین حامی خود در کسب تجربه موفق در مجلس دهم دانست و گفت: مجلس دهم تجربه موفقی برایم بود و تشخیصم بر این است که در دور بعدی مجلس بهتر و بیشتر از دوره دهم می توانم به مردم خدمت کنم.</p>
      <p>نماینده فعلی مردم ملایر در مجلس با اشاره به بار سنگین نمایندگی و ایجاد موانعی در این مسیر خطیر، یادآور شد: اگر به عنوان یکی از وکلای مردم ملایر در این دوره انتخاب شوم، موفق تر از دور قبل کار خواهم کرد.</p>
      <p>
        <b>عرصه خدمت به مردم خالی از مشکلات نیست</b>
      </p>
      <p>محمد کاظمی، دیگر نماینده فعلی ملایر نیز که برای دور جدید مجلس ثبت نام کرده است، پیرامون انگیزه حضورش در انتخابات مجلس یازدهم، گفت: با وجود همه محدودیت ها، مشکلات و بررسی شرایط و تحلیل اوضاع، مثل ادوار ششم و دهم مطالبه عمومی و خواست مردم را ملاک تصمیم‌ گیری ام قرار دادم و در این شرایط حساس در کنار مردم بمانم.</p>
      <p>وی ادامه داد: قطعاً عرصه خدمت به مردم خالی از مشکلات نیست و آنچه به من دلگرمی و امید می دهد، حضور ملتی است که همواره در صحنه حاضر هستند.</p>
      <p>
        <b>وجه تشابه اسمی دو کاندیدا</b>
      </p>
      <p>در این میان جوان ۳۰ ساله‌ای به نام محمد کاظمی نیز با حضور در ستاد انتخابات شهرستان ملایر داوطلبی خود را اعلام کرد، تشابه اسمی وی با نماینده فعلی ملایر و کاندیدای این دوره قابل توجه و تأمل است.</p>
      <p>وی که کارشناس ارشد صنایع بوده، تأکید کرد: به هیچ وجه تا پایان انتخابات از صحنه کناره گیری نمی کند و با هدف پیگیری امور جوانان بدون گرایش سیاسی، در این دوره از انتخابات حضور پیدا کرده است.</p>
      <p>به گزارش ایسنا، فصل اول دفتر انتخابات یازدهم مجلس شورای اسلامی با حضور پرشور کاندیداها به پایان رسید و روند رسیدگی به صلاحیت های داوطلبان آغاز شده است. امید است این افراد با انگیزه واقعی پا به میدان عمل گذاشته باشند و بدانند که در وضعیت کنونی نمی شود با احساسات و زندگی مردم بازی کرد. مجلس امروز ایران اسلامی به مدرس هایی متعهد، متخصص، دلسوز و انقلابی نیاز دارد تا مردم را امیدوار و مشکلات کشور را مرتفع سازند.</p>
      <p>انتهای پیام</p>
    </article>
  </body>
</html>