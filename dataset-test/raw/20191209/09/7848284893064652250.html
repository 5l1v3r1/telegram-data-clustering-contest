<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/copertina/bartomeu-messi-in-panchina-abbiamo-real-sociedad-e-clasico-lautaro-non-e-l-unico-ad-avermi-impressionato-325139"/>
    <meta property="og:site_name" content="FcInterNews.it"/>
    <meta property="article:published_time" content="2019-12-09T09:30:28+00:00"/>
    <meta property="og:title" content="Bartomeu: &quot;Messi in panchina? Abbiamo Real Sociedad e Clasico. Lautaro non è l'unico ad avermi impressionato&quot;"/>
    <meta property="og:description" content="La Repubblica ha intervistato Josep Maria Bartomeu, presidente del Barcellona, alla vigilia della sfida contro l'Inter. Primo argomento della chiacchierata: Lionel Messi, che potrebbe finire..."/>
  </head>
  <body>
    <article>
      <h1>Bartomeu: "Messi in panchina? Abbiamo Real Sociedad e Clasico. Lautaro non è l'unico ad avermi impressionato"</h1>
      <address><time datetime="2019-12-09T09:30:28+00:00">09 Dec 2019, 09:30</time> by <a rel="author">Redazione FcInterNews.it</a></address>
      <p><i>La Repubblica</i> ha intervistato <b>Josep Maria Bartomeu</b>, presidente del Barcellona, alla vigilia della sfida contro l'<b>Inter.</b> Primo argomento della chiacchierata: <b>Lionel Messi</b>, che potrebbe finire in panchina domani. "Questo non lo so, ma è vero che sabato prossimo abbiamo una partita dura contro la <b>Real Sociedad </b>e, quattro giorni dopo, il <i>Clasico</i>", dice Bartomeu, a cui viene chiesto della recente polemica sull'assegnazione del Pallone d'Oro. "Dobbiamo decidere se il premio deve andare a chi vince più titoli in stagione o al migliore al mondo. Nel primo caso è facile, è matematica. Però il calcio non è matematica, bensì spontaneità, intuizione, coraggio e gol. E Messi ha tutto questo. La domanda da fare è un’altra: com’è possibile che ne abbia soltanto sei? Leo è impossibile da sostituire e quando non ci sarà più saremo costretti a giocare in maniera diversa. Non posso dire che stiamo già preparando il post-Messi, però è vero che già da tempo abbiamo deciso di scommettere su calciatori giovani. Per ora quello che dobbiamo fare non è preoccuparci, ma godercelo. Prima di concludere il mio mandato mi piacerebbe fargli un contratto vitalizio come abbiamo già fatto con <b>Iniesta</b>. Si è guadagnato il diritto a decidere quando dire basta. L’unica speranza che hanno i tifosi italiani, inglesi e degli altri Paesi di vederlo da vicino è aspettare che il Barça visiti i loro stadi".</p>
      <p>Domani al <b>Meazza </b>ci sarà anche uno scontro di filosofie, il tiqui-taca dei blaugrana contro la corsa e la determinazione dell'Inter. "<b>Conte </b>lo conosciamo da un po’ e, sebbene abbia una proposta calcistica diversa rispetto alla nostra, non si può certo dire che non sia un vincente - dice ancora Bartomeu -. A Barcellona hanno fatto una grande partita, ma non sono stati molto fortunati e hanno sbattuto contro il nostro muro, <b>Ter Stegen</b>. <b>Vidal</b>? Non è previsto nessun movimento a gennaio. Abbiamo una rosa equilibrata: non ci manca niente, ma non possiamo nemmeno permetterci di perdere qualcuno. Se chiederà la cessione? Mi è già successo più volte. Mai a gennaio, ma a fine stagione. In alcuni casi li abbiamo lasciati andare. Altre volte li abbiamo convinti a restare. <b>Lautaro</b>? È una domanda-trappola. Quello che posso dire è che all’Inter sta giocando benissimo e non è l’unico ad avermi impressionato. Non è un caso se i nerazzurri sono in testa alla classifica della Serie A".</p>
      <p>Sempre riguardo all'Inter, Bartomeu parla dell'acquisto nel 2009 di <b>Zlatan Ibrahimovic</b>, proprio dai nerazzurri. "L’arrivo l’ho vissuto da tifoso e ho pensato che era un grandissimo acquisto. Nel frattempo abbiamo vinto le elezioni e ci è toccato venderlo, perdendo un sacco di soldi. Ma alla fine era la cosa da fare per il bene dello spogliatoio e dello stesso Ibra. Mi piace Zlatan perché è un tipo diretto, che ti dice le cose in faccia".</p>
    </article>
  </body>
</html>