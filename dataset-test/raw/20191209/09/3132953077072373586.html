<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racocatala.cat/noticia/47819/roldan-apella-unitat-constitucionalisme-hem-pensar-mes-linteres-dels-espanyols-no-partit"/>
    <meta property="og:site_name" content="RacoCatalà"/>
    <meta property="article:published_time" content="2019-12-09T09:45:00+00:00"/>
    <meta property="og:title" content="Roldán apel·la a la unitat del constitucionalisme: &quot;Hem de pensar més en l'interès dels espanyols i no en el de partit&quot;"/>
    <meta property="og:description" content="La líder de Ciutadans a Catalunya, Lorena Roldán, ha apel·lat a la unitat del constitucionalisme per &quot;frenar d'una vegada per totes qui vol tombar la Constitució&quot;, en referència a l'independentisme..."/>
  </head>
  <body>
    <article>
      <h1>Roldán apel·la a la unitat del constitucionalisme: "Hem de pensar més en l'interès dels espanyols i no en el de partit"</h1>
      <h2>La líder de Ciutadans demana al PP "anar de la mà" per "frenar d'una vegada per totes" qui vol "tombar" la Constitució</h2>
      <address><time datetime="2019-12-09T09:45:00+00:00">09 Dec 2019, 09:45</time> by <a rel="author" href="https://www.racocatala.cat/autor/agencia-catalana-de-noticies" target="_blank">ACN</a></address>
      <p>La líder de Ciutadans a Catalunya, Lorena Roldán, ha apel·lat a la unitat del constitucionalisme per "frenar d'una vegada per totes qui vol tombar la Constitució", en referència a l'independentisme. "Demanem als constitucionalistes que pensem més en els interessos dels espanyols i no tant en els interessos de partit", ha reclamat en una atenció a mitjans a Sant Boi de Llobregat. De fet, Roldán ha respost així en ser preguntada per les informacions que apunten que el PP estaria sondejant líders de la formació taronja per incorporar-los a les seves files, com ha publicat 'El País'. La també diputada al Parlament no s'hi ha volgut referir directament però sí que s'ha dirigit expressament als populars i els ha demanat "anar de la mà" per fer front a l'independentisme.</p>
      <p>Segons 'El País', el PP ja ha contactat amb dirigents com Juan Carlos Girauta, Begoña Villacís o Patricia Reyes, encara que aquests ho han rebutjat. Aquest intent de captació s'emmarca en la desfeta electoral que ha patit Ciutadans en les darreres eleccions espanyoles del 10 de novembre, quan van passar de 47 escons al Congrés a tenir-ne 10.<br/><br/>De fet, molts membres de l'anterior executiva de la formació van quedar-se sense representació a la cambra i ara el PP buscaria incorporar-los al seu partit.</p>
    </article>
  </body>
</html>