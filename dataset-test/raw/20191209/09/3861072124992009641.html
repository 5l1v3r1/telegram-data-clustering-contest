<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/uz-skaidria-lietuva-atsakingas-kiekvienas-is-musu/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Už skaidrią Lietuvą atsakingas kiekvienas iš mūsų"/>
    <meta property="og:description" content="Šiandien – Tarptautinė antikorupcijos diena, kuri nuo 2004 metų minima kasmet visame pasaulyje. „Tai galimybė stabtelti ir įvertinti antikorupcinę situaciją šalyje, aptarti esamus iššūkius ir galimybes kurti korupcijai atsparią aplinką“, – sak"/>
  </head>
  <body>
    <article>
      <h1>Už skaidrią Lietuvą atsakingas kiekvienas iš mūsų</h1>
      <address>
        <time datetime="2019-12-09T09:15:00+00:00">09 Dec 2019, 09:15</time>
      </address>
      <p>
        <i>Šiandien – Tarptautinė antikorupcijos diena, kuri nuo 2004 metų minima kasmet visame pasaulyje. „Tai galimybė stabtelti ir įvertinti antikorupcinę situaciją šalyje, aptarti esamus iššūkius ir galimybes kurti korupcijai atsparią aplinką“, – sako Specialiųjų tyrimų tarnybos direktorius Žydrūnas Bartkus.</i>
      </p>
      <p>Specialiųjų tyrimų tarnybos (STT) atstovai šiandien dalyvauja įvairiuose renginiuose, diskusijose, mokyklų iniciatyvose, kur dalinamasi gerąja korupcijos prevencijos ir antikorupcinio švietimo priemonių taikymo patirtimi, aptariami pirminiai naujausio tyrimo „Lietuvos korupcijos žemėlapis 2019“ rezultatai, Korupcijos prevencijos įstatymo projekto naujovės.</p>
      <p>Pirminiai naujausio tyrimo „Lietuvos korupcijos žemėlapis 2019“ rezultatai rodo, kad Lietuvoje mažėja tiesioginė korupcinė patirtis. Per pastaruosius 12 mėn. kyšį nurodė davę 10 proc. gyventojų (2018 m. – 12 proc.), 5 proc. įmonių vadovų (2018 m. – 8 proc.) ir 2 proc. valstybės tarnautojų (2018 m. – 4 proc.). Nors stebimi metiniai pokyčiai neperžengia statistinės paklaidos ribos, duomenys patvirtina ilgalaikes pozityvias tendencijas.</p>
      <blockquote>Pirminiai naujausio tyrimo „Lietuvos korupcijos žemėlapis 2019“ rezultatai rodo, kad Lietuvoje mažėja tiesioginė korupcinė patirtis.</blockquote>
      <p>Pastebimi teigiami antikorupcinio potencialo ženklai – 5 proc. padidėjo gyventojų, pasiryžusių pranešti apie korupciją ją pastebėjus, dalis ir dabar siekia 22 proc. (2018 m. – 17 proc.). Valstybės tarnautojų ir įmonių vadovų tikslinėse grupėse šis rodiklis reikšmingai nesikeitė (atitinkamai 52 proc. ir 31 proc.).</p>
      <p>Kaip labiausiai korumpuotas institucijas, kaip ir pernai, gyventojai dažniausiai minėjo sveikatos apsaugos institucijas (47 proc., 2018 m. – 50 proc.), teismus (37 proc., 2018 m. – 27 proc. ) ir Seimą (30 proc., 2018 m. – 32 proc.).</p>
      <p>„Vertinant ilgalaikę perspektyvą, matome, kad visuomenės tiesioginė korupcinė patirtis yra žymiai sumažėjusi, asmenys yra pasiryžę pranešti apie korupcijos atvejus. Tai rodo didėjantį asmenų nepakantumą neteisėtam, korupcijos paveiktam aplinkinių elgesiui, kas yra labai svarbu, norint gyventi skaidresnėje Lietuvoje“, – pažymėjo STT direktorius Žydrūnas Bartkus.</p>
      <p>Tarptautinės antikorupcijos dienos proga lapkričio mėn. pabaigoje vyko STT organizuota tarptautinė konferencija, kurios metu 7 šalių antikorupcinių institucijų atstovai dalinosi įžvalgomis apie patirtį ir galimybes valdyti korupcines grėsmes. Šiandien STT atstovai dalyvauja Lietuvos Respublikos Prezidentūros, Lietuvos Respublikos Seimo, Policijos departamento Imuniteto valdybos, Sveikatos apsaugos ministerijos, Valstybinės mokesčių inspekcijos, skaidraus verslo iniciatyvos „Baltoji banga“, savivaldybių ir mokyklų renginiuose bei iniciatyvose. Taip pat šiandien Klaipėdoje vyksta STT organizuojama konferencija „Naujas požiūris į korupciją: iššūkiai ir galimybės peržengiant viešojo sektoriaus ribas“.</p>
      <p>
        <i>STT inf. </i>
      </p>
    </article>
  </body>
</html>