<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-szexualis-zaklatasok-miatt-vilagitjak-at-a-szinhazakat/"/>
    <meta property="og:site_name" content="lokál"/>
    <meta property="article:published_time" content="2019-12-09T09:40:49+00:00"/>
    <meta property="og:title" content="Szexuális zaklatások miatt világítják át a színházakat"/>
    <meta property="og:description" content="A héten szavazhatja meg az Országgyűlés a kulturális élet működésének szabályozásáról szóló módosító javaslatot, amelynek fontosságára elsősorban a színházakban történt szexuális zaklatási ügyek hívták fel a figyelmet."/>
  </head>
  <body>
    <article>
      <h1>Szexuális zaklatások miatt világítják át a színházakat</h1>
      <address><time datetime="2019-12-09T09:40:49+00:00">09 Dec 2019, 09:40</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/katona-jozsef-szinhaz_foto_origo_adri%C3%A1nzolt%C3%A1n-1280x853.jpg"/>
      </figure>
      <p>
        <b>A héten szavazhatja meg az Országgyűlés a kulturális élet működésének szabályozásáról szóló módosító javaslatot, amelynek fontosságára elsősorban a színházakban történt szexuális zaklatási ügyek hívták fel a figyelmet. Hollik István kormányszóvivő A Magyar Nemzetnek hangsúlyozta: a kabinetnek a finanszírozáson túl az intézmények működésében is felelősséget kell vállalnia.</b>
      </p>
      <p>– Egy forinttal sem fog kevesebbet fordítani a kormány a kultúra támogatására, ám az állam nem tud úgy támogatni kulturális intézményt, hogy annak működésébe ne legyen beleszólása – jelentette ki a <a href="https://magyarnemzet.hu/belfold/szexualis-zaklatasok-miatt-vilagitjak-at-a-szinhazakat-7570097/">Magyar Nemzetnek</a> Hollik István kormányszóvivő azzal kapcsolatban, hogy a kormány Gothár Péter film- és színházi rendező szexuális zaklatási botrányát követően a magyar kulturális élet működésének szabályozásáról döntött. Szavai szerint mindössze abból a szempontból történik változás, hogy az állami fenntartású kulturális intézményekben, amelyeknek a működését az állam is finanszírozza, a vezető kinevezését is az állam határozza majd meg. – A tisztán önkormányzati fenntartású kulturális intézményeket a módosítás természetesen nem érinti, csak a vegyes fenntartásúak esetében fogalmazódott meg az az igény, hogy a kormányzat az intézmények működésével kapcsolatos fontos döntésekben is élhessen a felelősségével, amelyet finanszírozóként már eddig is gyakorolt – fejtette ki Hollik István.</p>
      <p>Múlt héten a Fidesz frakcióvezetője, Kocsis Máté is azt hangsúlyozta, hogy az állam nem támogathatja tovább a színházak működését úgy, hogy azok nem engednek betekintést az ügyeikbe, és évekig eltussolhatnak súlyos, nők elleni zaklatásokat, bűncselekményeket. A politikus arra is kitért a Facebook-bejegyzésében, hogy a nagyobbik kormánypárt frakciója ezen a héten megszavazza a kulturális finanszírozásról szóló törvénycsomagot, amely szerint minden egyes intézményt átvilágítanak, mivel már korábban is napvilágot láttak a Gothár-ügyhöz hasonló, színházakban történt szexuális zaklatások.</p>
      <p>A kultúrstratégiai intézkedésekről szóló módosítás értelmében a Nemzeti Kulturális Alap (NKA) 11 milliárd forintos költségvetését a Nemzeti Kulturális Tanács döntéskörébe helyeznék át. Az Emberi Erőforrások Minisztériuma tárcavezetője pedig egyetértési jogot kapna a nemzeti és a kiemelt előadó-művészeti szervezetek vezetőinek kinevezésében és menesztésében, amennyiben azok állami támogatást vesznek igénybe.</p>
      <p>A Gothár-féle zaklatási ügyben érintett Katona József Színház mellett három másik intézmény – az Örkény István Színház, a Radnóti Miklós Színház, valamint a Független Előadó-művészeti Szövetség – tüntetést szervez ma estére a kultúra finanszírozásának tervezett átalakítása ellen, arra hivatkozva, hogy a törvényjavaslat sérti a színházi szakma autonómiáját. A szövetség petíciót is indított, amelyet már közel húszezren írtak alá – írja a <a href="https://magyarnemzet.hu/belfold/szexualis-zaklatasok-miatt-vilagitjak-at-a-szinhazakat-7570097/">Magyar Nemzet</a>.</p>
      <p>Több kulturális szervezet – többek között a Magyar Teátrumi Társaság – azonban vasárnap nyugalomra intette a politika és a kultúra minden szereplőjét a jogszabály-módosításokkal kapcsolatban.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-12-kiderult-a-gothar-ugyrol-a-szexualis-zaklatast-dulakodas-kovette/">Kiderült a Gothár-ügyről! A szexuális zaklatást dulakodás követte</a>
        </li>
        <li>
          <a href="https://www.lokal.hu/2019-12-a-gothar-botrany-valtotta-ki-a-kormany-reakciojat/">A Gothár-botrány váltotta ki a kormány reakcióját</a>
        </li>
        <li>
          <a href="https://www.lokal.hu/2019-12-palkovics-nem-kellene-az-egyetemen-oktatnia-gotharnak/">Palkovics: Nem kellene az egyetemen oktatnia Gothárnak</a>
        </li>
        <li>
          <a href="https://www.lokal.hu/2019-12-tuntettek-gothar-peter-ellen/">Tüntettek Gothár Péter ellen</a>
        </li>
        <li>
          <a href="https://www.lokal.hu/2019-12-ma-hallgatjak-meg-gothart-a-miniszter-elmondta-a-velemenyet/">Ma hallgatják meg Gothárt! A miniszter elmondta a véleményét</a>
        </li>
      </ul>
      <ul>
        <li>
          <a href="https://www.lokal.hu/2019-11-ime-mate-gabor-magyarazkodasa-a-gothar-ugyben/">Íme Máté Gábor magyarázkodása a Gothár-ügyben</a>
        </li>
        <li>
          <a href="https://www.lokal.hu/2019-11-miert-falaz-az-ellenzek-gotharnak/">Miért falaz az ellenzék Gothárnak?</a>
        </li>
        <li>
          <a href="https://www.lokal.hu/2019-11-ez-az-mma-allasfoglalasa-gothar-peter-ugyeben/">Ez az MMA állásfoglalása Gothár Péter ügyében</a>
        </li>
        <li>
          <a href="https://www.lokal.hu/2019-11-a-teljes-balliberalis-ellenzek-miert-falaz-gothar-peternek/">A teljes balliberális ellenzék miért falaz Gothár Péternek?</a>
        </li>
        <li>
          <a href="https://www.lokal.hu/2019-11-zaklatas-a-katonaban-kinos-ellentmondas-a-szinhaz-es-gothar-kozott/">Zaklatás a Katonában – Kínos ellentmondás a színház és Gothár között </a>
        </li>
        <li>
          <a href="https://www.lokal.hu/2019-11-zaklatas-a-katonaban-gothar-peter-magyarazkodik/">Zaklatás a Katonában: Gothár Péter magyarázkodik</a>
        </li>
      </ul>
    </article>
  </body>
</html>