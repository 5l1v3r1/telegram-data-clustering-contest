<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/basket/2019/12/09/dopo-il-colpaccio-a-brindisi-la-dinamo-pensa-al-primato-4-962650.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T09:49:28+00:00"/>
    <meta property="og:title" content="Dopo il colpaccio a Brindisi, la Dinamo pensa al primato"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">basket</h6>
      <h1>Dopo il colpaccio a Brindisi, la Dinamo pensa al primato</h1>
      <h2>Calendario infido per la squadra di Pozzecco, che però continua a lottare per raggiungere la vetta</h2>
      <address><time datetime="2019-12-09T09:49:28+00:00">09 Dec 2019, 09:49</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>La dodicesima giornata ha in qualche modo riaperto la corsa al primato.</p>
      <p>Anzitutto per la sconfitta della finora imbattuta Virtus Bologna, che ha perso a Cremona contro la squadra di Meo Sacchetti, con il fuoriclasse Teodosic espulso all'inizio del terzo quarto.</p>
      <p>Ora il <a href="https://www.unionesarda.it/articolo/sport/basket/2019/12/08/colpaccio-dinamo-a-brindisi-77-83-la-vittoria-vale-il-secondo-pos-4-962373.html">Banco di Sardegna</a> è a soli 4 punti dalle "V nere" con la prospettiva di affrontarle nel doppio confronto con Bologna al PalaSerradimigni che sarà fondamentale: prima la Fortitudo e poi la Virtus.</p>
      <p>Calendario infido quello della squadra allenata da Pozzecco, che poi giocherà sul parquet della lanciata Treviso e quindi ospiterà il Cremona di Sacchetti per chiudere a Pistoia.</p>
      <p>La capolista Virtus ha però calendario ancora più rischioso: ospita Brindisi, la Fortitudo nel derbissimo e Milano, gioca appunto a Sassari e a Trento.</p>
      <p>Invece Milano, che ha appaiato la Dinamo, può contare sullo scontro diretto favorevole (+12) ma deve ancora osservare il turno di riposo.</p>
      <p>Ha quindi solo quattro partite, ma tutte delicatissime: a Venezia e Bologna, mentre riceverà al Forum Trento e Cantù, che sta per ingaggiare il play-guardia Ragland. Insomma, non è più così scontato il primo posto nella griglia della Final 8 di Coppa Italia.</p>
      <p>Comunque vada, a Spissu e compagni servono tre vittorie per essere certi di potersi giocare il secondo trofeo stagionale. Possono bastare anche due successi, qualora uno di questi sia ottenuto a spese del Treviso.</p>
    </article>
  </body>
</html>