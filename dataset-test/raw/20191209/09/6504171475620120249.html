<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofotbal.cz/clanky/stale-jsme-niceho-nedosahli-rekl-nedelni-hrdina-betisu-joaquin-452786/"/>
    <meta property="og:site_name" content="EuroFotbal.cz"/>
    <meta property="article:published_time" content="2019-12-09T09:20:00+00:00"/>
    <meta property="og:title" content="Stále jsme ničeho nedosáhli, řekl nedělní hrdina Betisu Joaquín"/>
    <meta property="og:description" content="I v 38 letech může být fotbalista hodně důležitou postavou ofenzívy svého klubu a důkazem toho je Joaquín. Zkušený křídelník hraje za Betis a včera režíroval výhru nad Athleticem, baskickému celku..."/>
  </head>
  <body>
    <article>
      <h1>Stále jsme ničeho nedosáhli, řekl nedělní hrdina Betisu Joaquín</h1>
      <address><time datetime="2019-12-09T09:20:00+00:00">09 Dec 2019, 09:20</time> by <a rel="author">Tomáš Pavlík</a></address>
      <figure>
        <img src="https://www.eurofotbal.cz/res/img/news/22457_4.jpg"/>
        <figcaption>Joaquín (© realbetisbalompie.es)</figcaption>
      </figure>
      <p>I v 38 letech může být fotbalista hodně důležitou postavou ofenzívy svého klubu a důkazem toho je Joaquín. Zkušený křídelník hraje za Betis a včera režíroval výhru nad Athleticem, baskickému celku nastřílel tři branky a stal se nejstarším autorem hattricku v historii španělské nejvyšší soutěže... <br/><br/>Joaquínovi bylo včera 38 let a 140 dní a své představení zahájil už ve druhé minutě. Krátce na to zvyšoval na 2:0 a hattrick zkompletoval ve dvacáté minutě. <br/><br/><i>"Jedná se o první hattrick mojí kariéry, něco takového se mi znovu zřejmě už nepodaří. Nikdy jsem nebyl střelec a jsem pyšný na to, že jsem dal tři góly tak kvalitnímu soupeři. Není to snadné, zvláště v mém věku,"</i> prohlásil po utkání někdejší španělský reprezentant. <br/><br/><i>"Odehráli jsme výjimečný první poločas, výkon byl velmi dobrý a nechyběla nám odvaha, soupeři jsme nedopřáli ani kousek prostoru. Pak jsme trpěli, ale výhru máme, porazili jsme přímého konkurenta,"</i> radoval se Joaquín. <br/><br/>Betis letošní sezonu nezačal vůbec dobře a dlouho se pohyboval na sestupových příčkách. Poslední týdny přinesly zlepšení a včerejší výhra byla už třetí v řadě, sevillský klub poskočil na jedenácté místo a na pohárové příčky ztrácí už jenom čtyři body. <br/><br/><i>"Je to báječné, Athletic vám nedává nic zadarmo a dát mu tři góly za dvacet minut není jednoduché. Získali jsme další tři body, doma začínáme být silní a hrát dobře. Ale je třeba dívat se dopředu, stále jsme ničeho nedosáhli,"</i> uvědomuje si.</p>
    </article>
  </body>
</html>