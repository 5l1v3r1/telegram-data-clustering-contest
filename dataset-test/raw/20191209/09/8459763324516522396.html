<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.setarehnews.ir/fa/doc/news/170366/"/>
    <meta property="og:site_name" content="پایگاه خبری ستاره ها"/>
    <meta property="article:published_time" content="2019-12-09T09:40:41+00:00"/>
    <meta property="og:title" content="اعتراف تلخ رونالدو؛ اشتباه کردم از رئال رفتم!"/>
    <meta property="og:description" content="یک نشریه اسپانیایی مدعی شد کریس رونالدو اعتراف کرده از ترک رئال پشیمان است."/>
  </head>
  <body>
    <article>
      <h1>اعتراف تلخ رونالدو؛ اشتباه کردم از رئال رفتم!</h1>
      <h2>یک نشریه اسپانیایی مدعی شد کریس رونالدو اعتراف کرده از ترک رئال پشیمان است.</h2>
      <address>
        <time datetime="2019-12-09T09:40:41+00:00">09 Dec 2019, 09:40</time>
      </address>
      <p>به گزارش <b>ستاره ها</b> و به نقل از تسنیم، نشریه ABC اسپانیا مدعی شده که کریستیانو رونالدو در جمع برخی از نزدیکان خود اعتراف کرده از تصمیمش برای ترک رئال مادرید در سال ۲۰۱۸ و پیوستن به یوونتوس پشیمان است.<br/>رونالدو تابستان سال گذشته بعد از کسب آخرین قهرمانی‌اش در لیگ قهرمانان اروپا به همراه رئال مادرید این تیم را بعد از ۹ سال ترک کرد و به یوونتوس پیوست. او در فصل اول حضورش در یوونتوس موفق به کسب عنوان قهرمانی سری A شد اما در رقابت برای کسب جوایز فردی از رقبایش جا ماند. ناکامی فصل گذشته رونالدو و یارانش در لیگ قهرمانان اروپا سبب شد که امسال او شاهد پیشی گرفتن رقیب دیرینه‌اش لیونل مسی در کسب توپ طلا باشد.<br/>رونالدو اگرچه فصل گذشته به عنوان بهترین بازیکن و مهاجم سری A معرفی شد اما آمار گلزنی او چه در رقابت‌های داخلی چه در لیگ قهرمانان اروپا نسبت به فصول ماقبل از آن در رئال مادرید افتی محسوس داشت و به همین دلیل هم او خارج از ایتالیا موفق به کسب هیچ جایزه فردی نشد.<br/>این ستاره پرتغالی در یکی از مصاحبه‌های اخیرش اعلام کرد که ازوضعیتش در تورین راضی است و شایعاتی که درباره جدایی‌اش از این تیم منتشر شده بود را تکذیب کرد. با این حال نشریه ABC مدعی است که رونالدو بابت تصمیمش برای ماجراجویی در کالچو پشیمان شده است. این روزنامه نوشته است که رونالدو به نزدیک‌ترین اطرافیان خود گفته جدایی‌اش از رئال مادرید اشتباه بوده، چون اگر هنوز در این تیم بازی می‌کرد، احتمالاً توپ طلای دو سال گذشته را هم کسب می‌کرد و تعداد توپ‌های طلایش را به هفت تا افزایش می‌داد.<br/>وضعیت و آمار رونالدو در این فصل حتی نسبت به فصل گذشته هم بدتر بوده است و تداوم این روند قطعاً او را یک سال دیگر هم از کسب مهمترین جوایز فردی دنیای فوتبال و دوباره برابر شدن با مسی در کسب توپ طلا بازخواهد داشت.<br/> </p>
    </article>
  </body>
</html>