<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_upc-mp-visvyatila-v-yepiskopi-posobnika-okupantiv-krimu/942070"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T09:27:00+00:00"/>
    <meta property="og:title" content="УПЦ МП висвятила в єпископи пособника окупантів Криму"/>
    <meta property="og:description" content="Кримський священик-сепаратист архімандрит Каллінік Чернишов, який допомагав Росії в захопленні Криму, став єпископом в Ніжині. Про це архієрей Православної церкви України Євстратій Зоря написав в Facebook. Дійство УПЦ МП провела 8 грудня за участю предстоятеля Російської православної ..."/>
  </head>
  <body>
    <article>
      <h1>УПЦ МП висвятила в єпископи пособника окупантів Криму</h1>
      <address><time datetime="2019-12-09T09:27:00+00:00">09 Dec 2019, 09:27</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942070_w_300.jpg?v=0"/>
        <figcaption>Каллінік Чернишов став єпископом в Ніжині. Фото: Fb/yevstr</figcaption>
      </figure>
      <p>Кримський священик-сепаратист <b>архімандрит Каллінік Чернишов</b>, який допомагав Росії в захопленні Криму, став єпископом в Ніжині.</p>
      <p>Про це архієрей Православної церкви України <b>Євстратій Зоря</b> написав в <a href="https://www.facebook.com/yevstr/posts/2578173158897619">Facebook</a>.</p>
      <p>Дійство УПЦ МП провела 8 грудня за участю предстоятеля Російської православної церкви в Україні митрополита <b>Онуфрія</b> в ніжинському Миколаївському соборі.</p>
      <p>"Каллінік відомий тим, що активно сприяв окупації Криму Російською Федерацією навесні 2014 року. За що отримав нагороду від окупантів і нею дуже хвалився. Ще майже чотири роки тому в Лаврі його вибрали на "вікарного єпископа" в Крим, але через розголос в пресі досі побоювалися висвячувати, бо такого кандидата могли просто заарештувати, як пособника окупантів", - розповів Євстратій Зоря.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_pered-normandskim-samitom-v-hramah-pcu-proveli-molitvu-za-peremogu-ukrayini/942011"/>
      </related>
      <p>Він додав, що рішення зумовлене поточною політичною ситуацією.</p>
      <p>"І ось тепер вирішили, що "час прийшов". Мабуть, з Росії дали добро, а тут на місці прорахували, що напередодні зустрічі в Парижі українська держава не захоче скандалу з Москвою", - написав архієпископ.</p>
      <p>Зоря також підкреслив, що поблизу Ніжина в 1663 році відбулося зібрання, описане згодом в історичному романі Пантелеймона Куліша "Чорна рада".</p>
      <p>"Мабуть, побоялися робити це в Києві, тому вирушили в козацький Ніжин. Ближче до Крут. Ближче до Батурина. Щоб не просто зробити відвертого пособника окупантів єпископом, а ще й при цьому демонстративно показати "хто в домі хазяїн", - підсумував Зоря.</p>
      <blockquote>До Православної церкви України <a href="https://gazeta.ua/articles/life/_do-pcu-mozhut-priyednatis-arhiyereyi-moskovskogo-patriarhatu/941994">можуть перейти</a> кілька архієреїв з Московського патріархату.</blockquote>
    </article>
  </body>
</html>