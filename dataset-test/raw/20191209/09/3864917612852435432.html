<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2833998-ukrposta-oderzala-v-borispoli-majze-miljon-posilok-z-cornoi-patnici.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Укрпошта одержала в Борисполі майже мільйон посилок з &quot;чорної п'ятниці&quot;"/>
    <meta property="og:description" content="У Міжнародному аеропорту &quot;Бориспіль&quot; 5 грудня прийняли Boeing 747 з майже мільйоном посилок для клієнтів &quot;Укрпошти&quot;, більшість з яких становили замовлення, зроблені в &quot;чорну п'ятницю&quot;."/>
  </head>
  <body>
    <article>
      <h1>Укрпошта одержала в Борисполі майже мільйон посилок з "чорної п'ятниці"</h1>
      <h2>У Міжнародному аеропорту "Бориспіль" 5 грудня прийняли Boeing 747 з майже мільйоном посилок для клієнтів "Укрпошти", більшість з яких становили замовлення, зроблені в "чорну п'ятницю".</h2>
      <address>
        <time datetime="2019-12-09T09:30:00+00:00">09 Dec 2019, 09:30</time>
      </address>
      <p>Про це повідомив керівник "Укрпошти" Ігор Смілянський в <a href="https://www.facebook.com/igor.smelyansky/posts/10157864046888007?__xts__[0]=68.ARBYZt7Bi27iQYMvKj_EMrKDbjH3uE8_P1YIGYdjH3wnvrrL6fmQfs4zqWqzSIO7zn6dzitC6f6tvZ3bLfSfEVEuWxEj9S942ZxekLqX_Y0cwKG_chj3BNuFKJGHvWari5jt5iJnVGD0BbSp8iftQd1gezupPGpk4diMZw-FBMwkLC7y_UDfF5zwwRN7-SAhbmU2QytbdlFKtnkihIbW1vyB06_f-tcxR3eqdVa3WHPCvQXHe_bPTnl9CzhMM-qev1HSThY&amp;__tn__=-R">Facebook</a> 9 грудня.</p>
      <p>"У четвер ми прийняли в Борисполі борт Boeing 747 з майже мільйоном посилок на борту, як результат вдалого продажу чорної п'ятниці. По-перше, це круто, що наша міжнародна команда зробила можливим такі обсяги і на експорт, і на імпорт. По-друге , зрозуміло, що такі обсяги опрацювати в звичайному режимі практично неможливо, особливо доки немає автоматизації", - написав Смілянський.</p>
      <p>Він додав, що на ці вихідні близько 100 співробітників топ-менеджменту і апарату центрального офісу вийшли сортувати посилки.</p>
      <p>"Це було суто добровільно, і я хочу щиро подякувати колегам за їх участь. Я чим зміг, також допоміг і навіть злегка попрацював постачальником піци, для відновлення після зміни", - розповів Смілянський.</p>
      <p>Керівник <a href="https://www.ukrinform.ua/tag-ukrposta">"Укрпошти"</a> зазначив, що зараз в експортному напрямку компанія опрацьовує дрібні пакети день в день, а посилки - за 2-3 дні.</p>
      <p>"Імпорт: прості посилки і листи також в графіку, працюємо над скороченням відставання по тих, що реєструються, і експресах", - написав Смілянський.</p>
      <p>Також він додав, що "Укрпошті" необхідно інвестувати в автоматизовані лінії опрацювання посилок, а деяке обладнання ще пам'ятає Міністерство зв'язку СРСР.</p>
      <p>"Але я щасливий, що завдяки підтримці Владислава Криклія і КМУ у нас закінчився період боротьби і починається період створення, а отже є надія зустріти наступний рік вже в іншій формі. Міністру, звичайно, сподобалося сортувати посилки, але я впевнений, що сортувати їх на суперсучасному конвеєрі йому сподобається ще більше, а за пару років до цього додасться ще й нова будівля", - додав Смілянський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2830674-ukrposta-otrimae-bilse-grosej-za-dostavku-pensij-i-subsidij.html">Укрпошта забезпечить доставку пенсій та субсидій у 2020 році - Криклій</a>
      </blockquote>
      <p>Раніше повідомлялося, що в жовтні "Укрпошта" відкрила в аеропорту Бориспіль після модернізації центр опрацювання авіапошти. Збільшено з 2 до 5 кількість терміналів з обміну пошти. Також після реконструкції в центрі опрацювання розширилися зони опрацювання і транзитної пошти, яка відправляється в треті країни. Крім того, в центрі посилили систему безпеки і встановили додаткову систему відеоспостереження, а також розширили зовнішні конструкції будівлі для мінімізації негативного впливу погодних умов на опрацювання пошти.</p>
      <p>Як відомо, "чорна п'ятниця" - день активного розпродажу, що знаменує початок сезону різдвяних знижок.</p>
    </article>
  </body>
</html>