<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628454/%E0%A6%AA%E0%A7%81%E0%A6%B0%E0%A6%BE%E0%A6%A8-%E0%A6%A2%E0%A6%BE%E0%A6%95%E0%A6%BE%E0%A6%AF%E0%A6%BC-%E0%A6%9A%E0%A6%BE%E0%A6%B2%E0%A7%81-%E0%A6%B9%E0%A6%9A%E0%A7%8D%E0%A6%9B%E0%A7%87-%E0%A6%9A%E0%A6%95%E0%A7%8D%E0%A6%B0%E0%A6%BE%E0%A6%95%E0%A6%BE%E0%A6%B0-%E0%A6%AC%E0%A6%BE%E0%A6%B8"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T09:34:00+00:00"/>
    <meta property="og:title" content="পুরান ঢাকায় চালু হচ্ছে চক্রাকার বাস"/>
    <meta property="og:description" content="চলতি মাসের শেষ সপ্তাহে পুরান ঢাকায় বিআরটিসির চক্রাকার বাস সার্ভিস চালু করা হচ্ছে বলে জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। রুটটি হলো সদরঘাট থেকে ধোলাইখাল ও স্টাফ কোয়াটার হয়ে রামপুরা পর্যন্ত। রামপুরা থেকে আবার একই রুটে সদরঘাটে বাসটি ফিরে আসবে।"/>
  </head>
  <body>
    <article>
      <h1>পুরান ঢাকায় চালু হচ্ছে চক্রাকার বাস</h1>
      <address><time datetime="2019-12-09T09:34:00+00:00">09 Dec 2019, 09:34</time> by <a rel="author">নিজস্ব প্রতিবেদক ঢাকা</a></address>
      <p>চলতি মাসের শেষ সপ্তাহে পুরান ঢাকায় বিআরটিসির চক্রাকার বাস সার্ভিস চালু করা হচ্ছে বলে জানিয়েছেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন।<br/><br/>রুটটি হলো সদরঘাট থেকে ধোলাইখাল ও স্টাফ কোয়াটার হয়ে রামপুরা পর্যন্ত। রামপুরা থেকে আবার একই রুটে সদরঘাটে বাসটি ফিরে আসবে।</p>
      <p>আজ সোমবার দুপুরে ঢাকা দক্ষিণ সিটি করপোরেশনের নগরভবনে বাস রুট রেশনালাইজেশন বিষয়ে গঠিত স্টিয়ারিং কমিটির সভা ১১তম সভা শেষে সাঈদ খোকন এসব কথা বলেন।</p>
      <p>ডিএসসিসির মেয়র বলেন, পুরোনো ঢাকায় জনসাধারণের চলাচল নির্বিঘ্ন করতে বিআরটিসির বাস চালানোর সিদ্ধান্ত নেওয়া হয়েছে, যাতে এই এলাকার লোকজন দ্রুত সময়ে নির্দিষ্ট গন্তব্যে পৌঁছাতে পারে। তিনি বলেন, এটা পরীক্ষামূলকভাবে চালানো হবে। যদি সফলভাবে সম্পন্ন করা যায়, তাহলে স্থায়ীভাবে চক্রাকার বাস সার্ভিস হিসেবে দীর্ঘমেয়াদিভাবে এই রুটে এটা চালানো হবে।</p>
      <p>সাঈদ খোকন বলেন, ৬টি কোম্পানির মধ্য দিয়ে ২০ থেকে ২২টি রুটে রেশনালাইজেশন করার মধ্য দিয়ে বাসগুলো পরিচালনা করবে। মার্চ মাস নাগাদ এই সংখ্যা চূড়ান্ত হবে। পরামর্শক প্রতিষ্ঠান এ নিয়ে কাজ করছে। গণপরিবহনের শৃঙ্খলা ফিরিয়ে আনার জন্য গঠিত কমিটি আর কয়েক মাসের মধ্যেই কার্যক্রম পূর্ণ গতিতে চালু করবে বলেও জানান তিনি।</p>
      <p>দুই বছরের মধ্যে সব কাজ শেষ করার প্রতিশ্রুতি দিলেও ১৫ মাস অতিক্রম করেছে। বাকি ৯ মাসে এই কাজ শেষ করা সম্ভব হবে কি না—সাংবাদিকদের এমন প্রশ্নের জবাবে সাঈদ খোকন বলেন, জাতীয় নির্বাচন ও ডেঙ্গু পরিস্থিতি কারণে তাঁদের কার্যক্রম কিছুটা কমে আসছে, কালক্ষেপণ হয়েছে। তারপরও নির্দিষ্ট সময়ের মধ্যে পাইলট প্রকল্প শুরু হবে বলে আশাবাদ ব্যক্ত করেন।</p>
      <p>আজকের সভায় উপস্থিত ছিলেন ঢাকা মহানগর পুলিশের অতিরিক্ত পুলিশ কমিশনার মফিজ উদ্দিন আহম্মেদ, বাংলাদেশ সড়ক পরিবহন কর্তৃপক্ষের (বিআরটিএ) চেয়ারম্যান মো. কামরুল আহসান, বাংলাদেশ সড়ক পরিবহন সংস্থার (বিআরটিসি) চেয়ারম্যান এহছানে এলাহী, বাংলাদেশ সড়ক পরিবহন শ্রমিক ফেডারেশনের সভাপতি ওসমান আলী, ঢাকা সড়ক পরিবহন মালিক সমিতির সভাপতি আজমল উদ্দিন আহমেদ ও সাংগঠনিক সম্পাদক মাহবুবুর রহমান প্রমুখ।</p>
    </article>
  </body>
</html>