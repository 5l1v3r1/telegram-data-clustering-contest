<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/rivaal-van-jitse-groens-takeaway-verhoogt-bod-op-overnameprooi-just-eat-maar-beleggers-denken-dat-er-nog-meer-in-het-vat-zit/"/>
    <meta property="og:site_name" content="Business Insider Nederland"/>
    <meta property="article:published_time" content="2019-12-09T09:51:54+00:00"/>
    <meta property="og:title" content="Rivaal van Jitse Groens Takeaway verhoogt bod op overnameprooi Just Eat - maar beleggers denken dat er nóg meer in het vat zit"/>
    <meta property="og:description" content="Belangrijk is dat Prosus aandeelhouders van Just Eat in contanten wil betalen. Takeaway mikt daarentegen op een fusie via een aandelendeal."/>
  </head>
  <body>
    <article>
      <h1>Rivaal van Jitse Groens Takeaway verhoogt bod op overnameprooi Just Eat - maar beleggers denken dat er nóg meer in het vat zit</h1>
      <address><time datetime="2019-12-09T09:51:54+00:00">09 Dec 2019, 09:51</time> by <a rel="author">ANP, Business Insider Nederland</a></address>
      <p>Beleggers denken dat het nog niet gedaan is met de overnamestrijd om de Britse maaltijdbezorger Just Eat. Die speelt zich af tussen tussen Thuisbezorgd-eigenaar Takeaway.com van ondernemer Jitse Groen en het Zuid-Afrikaanse conglomeraat Prosus. Laatstgenoemde verhoogde maandag zijn bod op Just Eat.</p>
      <p>Het nieuwe bod van Prosus bedraagt 740 pence per aandeel en waardeert Just Eat op 5,1 miljard pond (6,1 miljard euro). Maar <a href="https://www.londonstockexchange.com/exchange/prices-and-markets/stocks/summary/company-summary/GB00BKX5CN86GBGBXSTMM.html">op de beurs van Londen noteerde Just Eat</a> maandag op ruim 780 pence per aandeel, hoger dus dan het bod van Prosus.</p>
      <p>Belangrijk is dat Prosus aandeelhouders van Just Eat in contanten wil betalen. Takeaway mikt daarentegen op een fusie via een aandelendeal, waarbij aandeelhouders van Just Eat dus worden betaald in aandelen Takeaway.</p>
      <p>Eerder bood Prosus 710 pence per aandeel Just Eat, wat door de Britten als te laag werd bestempeld. Het nieuwe bod betekent een premie van bijna 25 procent op de slotkoers van Just Eat van 21 oktober dit jaar toen de overnamestrijd om het bedrijf losbarstte.</p>
      <p>Prosus verlaagde ook de acceptatiedrempel naar 50 procent van de aandelen plus één. Aandeelhouders krijgen tot 27 december de tijd om in te stemmen met het aanbod.</p>
      <h3>Bestuur van Just Eat wil liever fusie met Takaway</h3>
      <p>Het bestuur van Just Eat schaarde zich eerder unaniem achter het fusievoorstel van het Nederlandse Takeaway, dat mikt op steun van 75 procent van de aandeelhouders. Als de fusiedeal doorgaat, wordt Just Eat Takeaway.com gevestigd in Amsterdam, maar neemt het de notering van Just Eat aan de beurs in Londen over. De notering van Takeaway in Amsterdam wordt opgezegd.</p>
      <p>Prosus zei eerder dat er aanzienlijke risico’s zijn verbonden aan het voorstel van Takeaway voor de aandeelhouders van Just Eat. Volgens het bedrijf blijft Takeaway de inspanningen onderschatten die nodig zijn om de uitdagingen bij Just Eat het hoofd te bieden. Prosus noemt als voorbeelden de benodigde investeringen in product, technologie, marketing en bezorging.</p>
      <p>Takeaway meldde in een reactie op het nieuwe bod van Prosus dat het achter zijn eigen bod blijft staan. Volgens het in de AEX-index in Amsterdam genoteerde bedrijf is zijn bod “veruit superieur” ten opzichte van dat van Prosus.</p>
      <p>Het verhoogde bod van Prosus op Just Eat verhoogt de druk op Takeaway.com in de overnamestrijd rond het Britse maaltijdbestelbedrijf, schrijven analisten van ING.</p>
      <p>Volgens de analisten moet Takeaway zelf met een hoger bod komen of een deal te sluiten met Prosus over verdeling van activiteiten van Just Eat. Ook zou Takeaway kunnen wachten, omdat door de afgelopen maand gestegen beurskoers van de Takeaway de aantrekkelijkheid van het eigen bod op Just Eat toeneemt. Maandag noteerde het <a href="https://live.euronext.com/nl/product/equities/NL0012015705-XAMS">aandeel Takeaway</a> wel licht lager.</p>
      <h4>LEES OOK: <a href="https://www.businessinsider.nl/jitse-groen-steven-schuurman-quote-500/">Jitse Groen van Takeaway.com is één van de vier IT-miljardairs in de Quote 500</a></h4>
    </article>
  </body>
</html>