<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thaipost.net/main/detail/52064"/>
    <meta property="og:site_name" content="Thai Post | อิสรภาพแห่งความคิด"/>
    <meta property="article:published_time" content="2019-12-09T09:25:00+00:00"/>
    <meta property="og:title" content="ใต้เผชิญคลื่นซัดลมแรง หาดเก้าเส้งหายเรียบลงทะเล"/>
    <meta property="og:description" content="สถานการณ์คลื่นลมแรงกัดเซาะชายหาดชุมชนบ้านเก้าเส้งที่เติมทรายเสร็จเรียบร้อยแล้ว140 เมตรจากชายฝั่ง หายลงทะเลไปเกือบหมดแล้ว"/>
  </head>
  <body>
    <article>
      <h1>ใต้เผชิญคลื่นซัดลมแรง หาดเก้าเส้งหายเรียบลงทะเล</h1>
      <address>
        <time datetime="2019-12-09T09:25:00+00:00">09 Dec 2019, 09:25</time>
      </address>
      <p>9 ธ.ค.62-  สถานการณ์คลื่นลมแรงกัดเซาะชายหาดชุมชนบ้านเก้าเส้งที่เติมทรายเสร็จเรียบร้อยแล้ว140 เมตรจากชายฝั่ง หายลงทะเลไปเกือบหมดแล้ว ท่ามกลางความเสียดายของเด็กๆในชุมชนที่ลานกีฬาชายหาดเก้าเส้งหายไป  โดยคลื่นยังคงกระหน่ำเข้ามาจนถึงบริเวณที่จอดเรือบนชายฝั่งและโรงเก็บเครื่องมือประมง หากคลื่นลมแรงต่อไปอีกชุมชนบ้านเก้าเส้งจะต้องเผชิญกับน้ำทะเลคลื่นซัดขึ้นมาเข้าบ้านเรือนอีกครั้ง</p>
      <p>ทั้งนี้เมื่อวันที่ 17 ส.ค.ที่ผ่านมา มีการเปิดพื้นที่ชายหาดเก้าเส้งและชายหาดชลาทัศน์ จุดที่ 1 คืนพื้นที่ให้ประชาชนและนักท่องเที่ยวได้เข้ามาใช้พื้นที่และเข้ามาสัมผัสชายหาดเก้าเส้งและชายหาดชลาทัศน์ในรูปแบบใหม่หลังเติมทรายชายหาดเสร็จสมบูรณ์</p>
      <figure>
        <img src="https://www.thaipost.net/main/uploads/photos/big/20191209/image_big_5dedae698a1be.jpg"/>
      </figure>
      <p>เด็กๆในชุมชนบ้านเก้าเส้งเริงร่าเปิดลานกีฬาชายหาดเก้าเส้งนำฟุตบอล วอลเลย์บอล มาเล่นกันบนชายหาดที่กว้างใหญ่ เป็นกลุ่มๆด้วยความสนุกสนาน ชายหาดที่เติมทรายยื่นออกมาในทะเล140 เมตรจากชายฝั่ง เรือประมงพื้นบ้าน 20 ลำลอยลำบริเวณชายฝั่งที่ทำเป็นเวิ้งอ่าวสำหรับจอดเรือ</p>
      <p>แต่ในวันนี้ชายหาดเก้าเส้งถูกคลื่นลมแรงพัดกระหน่ำกัดเซาะอยู่ตลอดเวลามาตั้งแต่วันที่ 25 พ.ย. ที่ผ่านมา เนื่องจากภาคใต้เป็นช่วงฤดูมรสุมตะวันออกเฉียงเหนือของทุกปีจะมีคลื่นลมแรงพัดเข้าหาฝั่งอยู่ตลอดเวลา ทำให้คลื่นลมแรงกัดเซาะชายหาดชุมชนบ้านเก้าเส้งที่เติมทรายเสร็จเรียบร้อยแล้ว140 เมตรจากชายฝั่ง หายลงทะเลไปเกือบหมดแล้ว ท่ามกลางความเสียดายของเด็กๆในชุมชนที่ลานกีฬาชายหาดเก้าเส้งหายไป ขณะนี้คลื่นยังคงกระหน่ำเข้ามาจนถึงบริเวณที่จอดเรือบนชายฝั่งและโรงเก็บเครื่องมือประมง หากคลื่นลมแรงต่อไปอีกชุมชนบ้านเก้าเส้งจะต้องเผชิญกับน้ำทะเลที่คลื่นซัดขึ้นมาเข้าบ้านเรือนอีกครั้ง</p>
      <figure>
        <img src="https://www.thaipost.net/main/uploads/photos/big/20191209/image_big_5dedb04beb18e.jpg"/>
      </figure>
      <p>รวมทั้งปากคลองสำโรงที่เคยเปิดให้เรือประมงเข้าออกไปทำการประมงถูกคลื่นลมแรงพัดเอาดินทรายมาปิดปากคลองอีกครั้ง ทำให้เรือไม่สามารถเข้าไปจอดในคลองสำโรงได้ ต้องนำเรือไปฝากจอดที่ชายหาดบ้านบ่ออิฐ ต.เกาะแต้ว อ.เมืองสงขลาแทน นักท่องเที่ยวที่เดินทางมาท่องเที่ยวต่างมีความเสียดายชายหาดเก้าเส้งที่หายไป ขณะนี้ชายหาดชุมชนบ้านเก้าเส้งกลับสู่สภาพเดิมที่จะต้องเผชิญกับคลื่นซัดน้ำทะเลขึ้นมาเข้าบ้านเรือนอีกครั้ง</p>
      <p>ในขณะเดียวกันศูนย์อุตุนิยมวิทยาภาคใต้ฝั่งตะวันออกรายงานสภาพอากาศโดยระบุว่า  มรสุมตะวันออกเฉียงเหนือที่พัดปกคลุมอ่าวไทย ภาคใต้ และทะเลอันดามันเริ่มมีกำลังอ่อนลง ส่วนอ่าวไทยทะเลมีคลื่นสูงประมาณ 2 เมตร ชาวเรือควรเดินเรือด้วยความระมัดระวังตั้งแต่จังหวัดสุราษฎร์ธานีลงมา มีเมฆเป็นส่วนมากกับมีฝนฟ้าคะนอง ร้อยละ 30 ของพื้นที่ลมตะวันออกเฉียงเหนือ ความเร็ว 20-35 กม./ชม. ทะเลมีคลื่นสูงประมาณ 2 เมตร.</p>
    </article>
  </body>
</html>