<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443582/Stefanovic-nije-u-sukobu-interesa-saopstila-je-Agencija-za-borbu-protiv-korupcije"/>
    <meta property="og:site_name" content="Politika Online"/>
    <meta property="article:published_time" content="2019-12-09T09:31:00+00:00"/>
    <meta property="og:title" content="Стефановић није у сукобу интереса саопштила је Агенција за борбу против корупције"/>
    <meta property="og:description" content="Потпредседник владе и министар унутрашњих послова Небојша Стефановић није у сукобу интереса због трговине оружјем између привредног друштва ГИМ и Крушика, у коју је наводно умешан његов отац, Бранко Стефановић, саопштила је данас Агенција за борбу против корупције, преноси Танјуг. Агенција је утврдила да Бранко Стефановић од оснивања привредног друштва ГИМ д.о.о Београд 31. октобра 1990. године, није власник ни законски заступник, нити је по било ком основу био запослен или ангажован у привредном друштву ГИМ. Установљено је и да Бранко Стефановић није био ни осигураник привредног друштва ГИМ. Агенција је закључила да куповина наоружања Крушика од стране привредног друштва ГИМ не представља сукоб интереса министра Небојше Стефановића, односно да, како се наводи, не може да утиче"/>
  </head>
  <body>
    <article>
      <h1>Стефановић није у сукобу интереса саопштила је Агенција за борбу против корупције</h1>
      <address>
        <time datetime="2019-12-09T09:31:00+00:00">09 Dec 2019, 09:31</time>
      </address>
      <p>Потпредседник владе и министар унутрашњих послова Небојша Стефановић није у сукобу интереса због трговине оружјем између привредног друштва ГИМ и Крушика, у коју је наводно умешан његов отац, Бранко Стефановић, саопштила је данас Агенција за борбу против корупције, преноси Танјуг.</p>
      <p>Агенција је утврдила да Бранко Стефановић од оснивања привредног друштва ГИМ д.о.о Београд 31. октобра 1990. године, није власник ни законски заступник, нити је по било ком основу био запослен или ангажован у привредном друштву ГИМ.</p>
      <p>Установљено је и да Бранко Стефановић није био ни осигураник привредног друштва ГИМ.</p>
      <p>Агенција је закључила да куповина наоружања Крушика од стране привредног друштва ГИМ не представља сукоб интереса министра Небојше Стефановића, односно да, како се наводи, не може да утиче на непристрасно и независно вршење јавне функције министра, да не постоји однос зависности, који функционер мора да избегава при вршењу јавне функције, нити је у супротности са његовом обавезом да ствара и одржава поверење грађана у савесно и одговорно вршење јавне функције.</p>
      <p>Имајући у виду да је утврђено да не постоји однос зависности, који би министар Стефановић, као функционер, требало да избегава при вршењу јавне функције, Агенција није истраживала нити је анализирала формирање цена наоружања на тржишту.</p>
      <p>Агенција је обавила претходну проверу испуњености услова за покретање поступка због повреде одредаба Закона о Агенцији за борбу против корупције, а због наводне умешаности Стефановићевог оца у трговину оружјем између привредног друштва ГИМ д.о.о. Београд и Холдинг корпорације „Крушик” а.д. Ваљево.</p>
      <p>Агенција је у поступку провере прибавила информације од привредног друштва ГИМ Београд, Централног регистра обавезног социјалног осигурања, Регистра правних лица, која се баве прометом оружја, делова за оружје и муниције, Републичког фонда за пензијско и инвалидско осигурање, као и Агенције за привредне регистре.</p>
    </article>
  </body>
</html>