<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Pisek-Kamenny-most-je-mezi-30-vybranymi-zachranenymi-pamatkami-CR-606313"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Písek: Kamenný most je mezi 30 vybranými zachráněnými památkami ČR"/>
    <meta property="og:description" content="V rámci oslav 30 let od sametové revoluce připravil Národní památkový ústav unikátní výstavu s názvem Dědictví pout zbavené, která představí symbolických 30 významných památkových obnov, realizovaných po roce 1989. Výstavu doplňuje i stejnojmenná publikace."/>
  </head>
  <body>
    <article>
      <h1>Písek: Kamenný most je mezi 30 vybranými zachráněnými památkami ČR</h1>
      <address>
        <time datetime="2019-12-09T09:15:00+00:00">09 Dec 2019, 09:15</time>
      </address>
      <p>
        <b>V rámci oslav 30 let od sametové revoluce připravil Národní památkový ústav unikátní výstavu s názvem Dědictví pout zbavené, která představí symbolických 30 významných památkových obnov, realizovaných po roce 1989. Výstavu doplňuje i stejnojmenná publikace.</b>
      </p>
      <p>Tři desítky památkových obnov, které zastupují 30 památkových typů a problémů, mezi kterými nechybí ani obnova Kamenného mostu v Písku, si mohou zájemci prohlédnout do 8. prosince ve Vodárenské věži na Letné v Praze. Výstava si klade za cíl ohlédnout se za uplynulými 30 lety a ukázat, jak se podařilo naplnit výzvu, před kterou stála památková péče po pádu komunistického režimu v Československu.</p>
      <p>„Desítky let reálného socialismu zanechaly naše kulturní dědictví v žalostném stavu. Řada památek postupně zchátrala nebo byla zlikvidována z důvodů nedostatku finančních prostředků a nezájmu na odpovědných místech. Výstavou tak chceme připomenout, že za současným stavem památkového fondu stojí obrovské úsilí ze strany vlastníků památek, měst, státu i zástupců památkové péče,“ uvedla generální ředitelka Národního památkového ústavu a garantka výstavy Naďa Goryczková.</p>
      <p>Vybrat ze stovek zdařilých obnov, které se po roce 1989 realizovaly, pouhých 30 nebylo snadné. Autoři výstavy volili odborně vzorové obnovy nemovitých kulturních památek, jednu za každý rok v období 1989–2019 v rámci celé České republiky. Panelová výstava tak vedle obnovy Kamenného mostu představí například revitalizaci zámku Benešov nad Ploučnicí nebo historické budovy Národního muzea.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Pisek-Uzemni-studie-krajiny-mapuje-jak-vnimate-sve-okoli-605854"/>
        <a href="https://www.parlamentnilisty.cz/politika/obce-volicum/Pisek-Podchod-pod-trati-v-Preslove-ulici-po-opravach-opet-slouzi-605359"/>
        <a href="https://www.parlamentnilisty.cz/politika/obce-volicum/Pisek-Skolka-v-Zeyerove-ulici-ma-novy-zatepleny-kabat-604716"/>
        <a href="https://www.parlamentnilisty.cz/politika/obce-volicum/Pisek-S-vysadbou-ovocne-aleje-pomohli-studenti-Gymnazia-604539"/>
      </related>
    </article>
  </body>
</html>