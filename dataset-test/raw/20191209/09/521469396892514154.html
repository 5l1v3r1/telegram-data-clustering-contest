<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468870/%D8%A7%D8%B1%D8%A7%D8%A6%D9%87-%D8%AA%D8%B3%D9%87%DB%8C%D9%84%D8%A7%D8%AA-%D8%A8%D9%87%D8%B3%D8%A7%D8%B2%DB%8C-%D8%A8%D9%87-%DB%8C%DA%A9-%D9%87%D8%B2%D8%A7%D8%B1-%D9%88-%DB%B2%DB%B0%DB%B0-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T09:45:38+00:00"/>
    <meta property="og:title" content="ارائه تسهیلات بهسازی به یک هزار و ۲۰۰ خانوار"/>
    <meta property="og:description" content="مدیرکل بنیاد مسکن انقلاب اسلامی استان زنجان گفت: امسال بیش از یک هزار و ۲۰۰ خانوار روستایی از تسهیلات طرح ویژه بهسازی و مقاوم‌سازی بهره‌مند شدند."/>
  </head>
  <body>
    <article>
      <h1>ارائه تسهیلات بهسازی به یک هزار و ۲۰۰ خانوار</h1>
      <h2>مدیرکل بنیاد مسکن انقلاب اسلامی استان زنجان گفت: امسال بیش از یک هزار و ۲۰۰ خانوار روستایی از تسهیلات طرح ویژه بهسازی و مقاوم‌سازی بهره‌مند شدند.</h2>
      <address>
        <time datetime="2019-12-09T09:45:38+00:00">09 Dec 2019, 09:45</time>
      </address>
      <p>به گزارش همشهری آنلاین به نقل از فارس، سجاد صنعتی‌منفرد دوشنبه ۱۸ آذر در جمع خبرنگاران اظهار کرد: تسهیلات طرح ویژه بهسازی و مقاوم سازی به یک هزار و ۲۰۰ واحد مسکونی روستایی و شهرهای زیر ۲۵ هزار نفر در سال‌جاری با کارمزد ۵ درصد تا سقف ۴۰  میلیون تومان اعطا شده است.</p>
      <p>مدیرکل بنیاد مسکن انقلاب اسلامی <a href="https://www.hamshahrionline.ir/photo/45120/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D8%B2%D9%86%D8%AC%D8%A7%D9%86">استان زنجان</a> افزود: با توجه به ضرورت سرعت بخشیدن به احداث مسکن مقاوم در روستاها، ۵۵ درصد سهمیه ابلاغی تسهیلات طرح ویژه بهسازی و مقاوم سازی مسکن روستایی در استان در سال‌جاری  برای مقاوم سازی واحدهای مسکونی روستایی محقق شده است.</p>
      <p>وی با بیان این‌که جایگاه روستا و روستاییان در همه عرصه‌های سیاسی، اقتصادی، فرهنگی و اجتماعی موجب شده که بهسازی و مقاوم‌سازی واحدهای مسکونی روستایی از اولویت‌های اصلی بنیاد مسکن انقلاب اسلامی به شمار آید، خاطر نشان کرد: بنیاد مسکن انقلاب اسلامی با ترویج مقاوم‌سازی، آموزش و ارتقای دانش فنی روستایی در پیشگیری از حوادث نقش مهمی دارد و با ارائه خدمات فنی، پشتیبانی و اعطای تسهیلات بانکی و وجوه بلاعوض به موضوع بازسازی، نوسازی و مقاوم سازی واحدهای مسکونی تاکید جدی دارد.  </p>
      <p>صنعتی‌منفرد احداث مسکن مقاوم و با دوام روستایی، تلاش در حفظ هویت معماری بومی مسکن روستایی، تامین مسکن متناسب با نیاز روستاییان، حفظ هویت و سیمای عمومی روستاها، تلاش در بهینه‌سازی مصرف انرژی در مسکن روستایی و ترویج فرهنگ بیمه به روستاییان را امری مهم و ضروری دانست.  </p>
      <p>مدیرکل <a href="https://www.hamshahrionline.ir/news/61772/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A8%D9%86%DB%8C%D8%A7%D8%AF-%D9%85%D8%B3%DA%A9%D9%86-%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C">بنیاد مسکن انقلاب اسلامی</a> استان زنجان با اشاره به اینکه، این نهاد در  جذب تسهیلات طرح ویژه بهسازی و مقاوم‌سازی روستایی کشور در سال ۹۷ رتبه برتر را کسب کرد، گفت: اجرای طرح ویژه بهسازی و مقاوم‌سازی مسکن روستایی گامی استوار در راستای توسعه امکانات عمرانی و بهبود کیفیت مساکن روستایی است.</p>
    </article>
  </body>
</html>