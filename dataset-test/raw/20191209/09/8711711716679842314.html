<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1541108/al-tsipras-anasuntaksi-syriza-me-tous-orous-tis-epoxis-mas"/>
    <meta property="og:site_name" content="naftemporiki.gr"/>
    <meta property="article:published_time" content="2019-12-09T09:48:43+00:00"/>
    <meta property="og:title" content="Αλ. Τσίπρας: Ανασύνταξη ΣΥΡΙΖΑ με τους όρους της εποχής μας"/>
    <meta property="og:description" content="Στην εντολή μετασχηματισμού του ΣΥΡΙΖΑ «σε ένα μαζικό, ανοιχτό και δημοκρατικό κόμμα, που θα αποτελεί την καρδιά της προοδευτικής παράταξης στον τόπο μας» αναφέρθηκε ο πρόεδρος του κόμματος, Αλέξης Τσίπρας, στην ομιλία του σε εκδήλωση της Πρωτοβουλίας Πολιτών για την Ανασυγκρότηση της Προοδευτικής Παράταξης."/>
  </head>
  <body>
    <article>
      <h1>Αλ. Τσίπρας: Ανασύνταξη ΣΥΡΙΖΑ με τους όρους της εποχής μας</h1>
      <address>
        <time datetime="2019-12-09T09:48:43+00:00">09 Dec 2019, 09:48</time>
      </address>
      <p>Στην εντολή μετασχηματισμού του <a href="https://www.naftemporiki.gr/k/syriza-%CF%83%CF%85%CF%81%CE%B9%CE%B6%CE%B1">ΣΥΡΙΖΑ </a>«σε ένα μαζικό, ανοιχτό και δημοκρατικό κόμμα, που θα αποτελεί την καρδιά της προοδευτικής παράταξης στον τόπο μας» αναφέρθηκε ο πρόεδρος του κόμματος, Αλέξης Τσίπρας, στην ομιλία του σε εκδήλωση της Πρωτοβουλίας Πολιτών για την Ανασυγκρότηση της Προοδευτικής Παράταξης.</p>
      <p>Ο κ. Τσίπρας άσκησε συνολική κριτική στην κυβέρνηση και στάθηκε ιδιαίτερα στην αστυνομική βία των ημερών, λέγοντας ότι «οι νέοι και οι νέες κακοποιούνται, ξεγυμνώνονται, ταπεινώνονται με πρωτοφανή τρόπο, από τους πραιτοριανούς της Δεξιάς και της άκρας Δεξιάς, με στολή αστυνομικού. Υπό τις ευλογίες του κυρίου Μητσοτάκη, αυτουργού του δόγματος Νόμος και Τάξη».</p>
      <p>Ο τέως πρωθυπουργός έφθασε στην κατάμεστη αίθουσα κεντρικού ξενοδοχείου συνοδευόμενος από τον Στέφανο Τζουμάκα κι έγινε δεκτός με θερμό χειροκρότημα και με το σύνθημα «Ενώνουμε το μέτωπο να πέσει η δεξιά από τα Πανεπιστήμια μέχρι τη δουλειά». Η πλειονότητα των συγκεντρωμένων ήταν πρώην στελέχη του ΠΑΣΟΚ.</p>
      <p>Ο κ. Τσίπρας ευχαρίστησε τους διοργανωτές και λέγοντας ότι «πιστεύω ότι η εκδήλωση αυτή είναι ένα σημαντικό βήμα προς τα εμπρός στην προσπάθεια που ξεκινήσαμε από την επόμενη των εκλογών... Χιλιάδες και χιλιάδες άνθρωποι αναθαρρούν, ξαναβρίσκουν την αισιοδοξία τους, εκφράζουν την θέληση να συμμετάσχουν στο εγχείρημα του ΣΥΡΙΖΑ και της Προοδευτικής Συμμαχίας. Στην ανασύνταξη της μεγάλης προοδευτικής και δημοκρατικής πλειοψηφίας. Με τους όρους της εποχής μας. Με όρους πρώτα-πρώτα ενότητας και συστράτευσης».</p>
      <p>«<b>ΣΥΡΙΖΑ, η κυβερνώσα Αριστερά της εποχής μας»</b></p>
      <p>Δίνοντας το στίγμα του εγχειρήματος κι απευθυνόμενος προς τους συγκεντρωμένους, τους κάλεσε «το στοίχημα του μετασχηματισμού και της διεύρυνσης να το παλέψουμε μαζί. Να δώσουμε όλες μας τις δυνάμεις ώστε ο ΣΥΡΙΖΑ και η Προοδευτική Συμμαχία να μετασχηματιστούν σε ένα σύγχρονο, συμμετοχικό και δημοκρατικό κόμμα της κυβερνώσας Αριστεράς. Της Αριστεράς της εποχής μας. Ένα κόμμα που δε θα μένει στο επίπεδο των διακηρύξεων, της διαμαρτυρίας, της αντιπολίτευσης, αλλά θα είναι σε θέση να εφαρμόσει το πρόγραμμά του από θέση κυβερνητικής ευθύνης. Ένα κόμμα πολυσυλλεκτικό, όπου οι διαφορετικές απόψεις θα εκφράζονται ανοικτά, όχι όμως ως μηχανισμοί αναπαραγωγής της εσωκομματικής εξουσίας, αλλά ως ρεύματα ιδεών».</p>
      <p>Κάνοντας μία αναδρομή από τη μεταπολίτευση του 1974, ο πρόεδρος του ΣΥΡΙΖΑ ανέφερε ότι στη χώρα υπήρξαν δύο βασικοί πόλοι που εξέφρασαν την προοδευτική παράταξη. Τα Κομμουνιστικά Κόμματα, η λεγόμενη τότε παραδοσιακή Αριστερά, με το δικό της ιστορικό, πολιτικό, και αξιακό φορτίο και το ΠΑΣΟΚ.</p>
      <p>Ανέφερε ότι η ηγεμονία του <a href="https://www.naftemporiki.gr/k/pasok-%CF%80%CE%B1%CF%83%CE%BF%CE%BA">ΠΑΣΟΚ </a>και της Αριστεράς από το 1981 και μετά «διατηρήθηκε, παρά τις αντιφάσεις της, μέχρι τις μέρες μας και έπαιξε καθοριστικό ρόλο στο να είναι ο ΣΥΡΙΖΑ, και όχι κάποια δύναμη της δεξιάς, αυτός που συγκέντρωσε πάνω του την προτίμηση των πολιτών που ήθελαν να εκφράσουν την αντίθεσή τους στα μνημόνια, καταφέρνοντας έτσι την πρωτοφανή πολιτική ανατροπή του 2015». Έκανε κριτική όμως στην εξέλιξη του ΠΑΣΟΚ μετά το πρώτο μνημόνιο, λέγοντας ότι «η μνημονιακή του σύμπραξη και συγκυβέρνηση με τη <a href="https://www.naftemporiki.gr/k/nd-%CE%BD%CE%B4">ΝΔ </a>του Σαμαρά και το ΛΑΟΣ, το οδήγησε σταδιακά στο να χάσει οριστικά την επαφή του με το μεγαλύτερο μέρος των κοινωνικών δυνάμεων που κάποτε είχε εκφράσει. Και εν τέλει, με τον ίδιο του τον εαυτό. Σε αυτές τις συνθήκες, ο ΣΥΡΙΖΑ κατάφερε να μετατραπεί σε βασικό εκφραστή του προοδευτικού χώρου» είπε.</p>
      <p>
        <b>Η νέα Δεξιά</b>
      </p>
      <p>Συνεχίζοντας, ο κ. Τσίπρας ανέφερε ότι αυτή ακριβώς, τη σχεδόν διαχρονική από τη μεταπολίτευση και μετά, ηγεμονία της ευρύτερης αριστεράς επιθυμεί να ανατρέψει σήμερα η νέα Δεξιά του κυρίου Μητσοτάκη. Παράλληλα, μίλησε για «μια Δεξιά που δεν είναι και τόσο νέα σε ιδέες, σε ταξική μονομέρεια και σε καθεστωτική στρατηγική. Διαθέτει όμως μια συντριπτική επικοινωνιακή υπεροπλία, με όλα τα ΜΜΕ της διαπλοκής στο πλευρό της, που της δίνει τη δυνατότητα να εμφανίζει το παλιό ως νέο, τη συντήρηση ως μεταρρύθμιση, την άλωση του κράτους ως "επιτελική" πρωτοτυπία, τα φθαρμένα πρόσωπα ως φρέσκο πολιτικό προσωπικό. Το ψέμα ως αλήθεια και την αλήθεια ως ψέμα».</p>
      <p>Ακολούθως άσκησε κριτική στην κυβερνητική πολιτική, είπε ότι είναι επείγουσα η προοδευτική συστράτευση και η δημοκρατική αντίσταση και εξήγησε: «...Την κάνει επείγουσα η παλινόρθωση του πελατειακού και αυταρχικού κράτους, ο χυδαίος νεποτισμός, η επέλαση των δικών τους παιδιών κάθε ηλικίας σε κρατικές θέσεις. Την κάνει επείγουσα η ηγεμονία του ρατσιστικού λόγου, οι ακροδεξιές προκλήσεις και η πατριδοκαπηλία. Την κάνει επείγουσα η εργασιακή ζούγκλα που επιστρέφει, το αρνητικό ρεκόρ δεκαοχταετίας στη σχέση προσλήψεων απολύσεων, η απώλεια δεκάδων χιλιάδων θέσεων εργασίας, η δραματική μείωση των θέσεων σταθερής απασχόλησης σε σχέση με τις ελαστικές. Την κάνουν επείγουσα τα δώρα στην οικονομική ολιγαρχία, με μια σειρά μέτρων και κυρίως με το αναπτυξιακό νομοσχέδιο, και η επιβολή του νεοφιλελευθερισμού ως καθεστώτος τόσο στην οικονομία, όσο και στην κοινωνία. Την κάνει επείγουσα η εξυπηρέτηση των επιδιώξεων του <a href="https://www.naftemporiki.gr/k/seb-%CF%83%CE%B5%CE%B2">ΣΕΒ </a>και της οικονομικής ολιγαρχίας, η επιβολή μνημονιακών πολιτικών χωρίς μνημόνια, το ξήλωμα του κοινωνικού κράτους, η κοροϊδία της μεσαίας τάξης» υποστήριξε.</p>
      <p>«<b>Σε σύγχυση η εξωτερική πολιτική»</b></p>
      <p>Ο κ. Τσίπρας έκανε ειδική αναφορά στα θέματα εξωτερικής πολιτικής, καταλογίζοντας στην κυβέρνηση «μία άστατη και σε σύγχυση, όπως έδειξε η περίπτωση με τα ΜΟΕ, παθητική και αμήχανη εξωτερική πολιτική, που μπορεί να εξελιχθεί σε εξαιρετικά επικίνδυνη για τη χώρα». Απάντησε όμως και στον κ. Μητσοτάκη, λέγοντας: «Και σε κάθε περίπτωση, ο τελευταίος που θα μπορούσε να μας εγκαλέσει για υπονόμευση του εθνικού μετώπου είναι ο κ. Μητσοτάκης. Που για να κερδίσει λίγες ψήφους δε δίστασε να δηλητηριάσει και να διχάσει τον ελληνικό λαό, κάνοντας τα εθνικά μας θέματα αντικείμενο κεντρικής πολιτικής αντιπαράθεσης και σημαία ευκαιρίας».</p>
      <p>
        <b>«Δε μας ανήκει η δημοκρατική παράταξη»</b>
      </p>
      <p>Ο πρόεδρος του ΣΥΡΙΖΑ απάντησε και σε αιτιάσεις αλλά και στην κριτική από την πλευρά του Κινήματος Αλλαγής: «Θα ρωτήσει κανείς καλοπροαίρετα: Θέλετε να έχετε το μονοπώλιο στον προοδευτικό χώρο; Σας ανήκει η δημοκρατική παράταξη; Φυσικά και δεν μας ανήκει η μεγάλη δημοκρατική και προοδευτική παράταξη. Όπως δεν ανήκει σε κανέναν. Εμείς ανήκουμε σ' αυτήν» είπε. Επιτέθηκε ωστόσο στο ΚΙΝΑΛ, λέγοντας ότι «δεν παίζουμε στα ζάρια τα ιμάτια της δημοκρατίας, στηρίζοντας τη Δεξιά του κ. Μητσοτάκη στα μεγάλα ζητήματα, την ώρα που ο λαός μας σταυρώνεται από την πολιτική της».</p>
      <p>
        <i>Πηγή: ΑΜΠΕ</i>
      </p>
    </article>
  </body>
</html>