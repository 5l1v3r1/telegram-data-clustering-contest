<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/sardine-santori-non-saremo-mai-un-partito-la-gente-si-alzi-dal-divano-basta-delegare/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T09:29:33+00:00"/>
    <meta property="og:title" content="Sardine, Santori: “Non saremo mai un partito. La gente si alzi dal divano, basta delegare”"/>
    <meta property="og:description" content="Il fondatore del movimento delle sardine, Mattia Santori, spiega perché non ha intenzione di dar vita a un partito: 'Temiamo i sondaggi che ci lanciano nella stratosfera. Vogliamo invece riconoscere la competenza della politica. Io farei follie per diventare assessore allo Sport nella mia regione, ma non sarei in grado'."/>
  </head>
  <body>
    <article>
      <h1>Sardine, Santori: “Non saremo mai un partito. La gente si alzi dal divano, basta delegare”</h1>
      <h2>Il fondatore del movimento delle sardine, Mattia Santori, spiega perché non ha intenzione di dar vita a un partito: “Temiamo i sondaggi che ci lanciano nella stratosfera. Vogliamo invece riconoscere la competenza della politica. Io farei follie per diventare assessore allo Sport nella mia regione, ma non sarei in grado”.</h2>
      <address><time datetime="2019-12-09T09:29:33+00:00">09 Dec 2019, 09:29</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Mattia Santori, il 32enne che ha lanciato il movimento delle sardine ha ribadito che ha intenzione di fondare un partito:<i> "Abbiamo sempre detto</i> – ha spiegato in un'intervista a ‘La Repubblica' – <i>che non vogliamo creare una forza politica. Per questo temiamo i sondaggi che ci lanciano nella stratosfera. Vogliamo invece riconoscere la competenza della politica. Io farei follie per diventare assessore allo Sport nella mia regione, ma non sarei in grado". </i></p>
      <p>Santori è tornato a parlare del suo movimento, <a href="https://www.fanpage.it/politica/sardine-santori-in-piazza-con-bonaccini-scelta-personale-mai-dato-indicazioni-di-voto/">dopo gli attacchi subiti nei giorni scorsi</a>, per via della sua presenza al comizio di <b>Stefano Bonaccini in Emilia-Romagna</b>: ha spiegato si essere sceso in piazza a titolo personale, ripetendo di non aver dato alcuna indicazione di voto ai manifestanti.</p>
      <p>Secondo un sondaggio realizzato da Ilvo Diamanti, uscito ieri su ‘la Repubblica', <b>un elettore su quattro voterebbe per le sardine</b>. <i>"Questi sondaggi fotografano l'interesse nei nostri confronti, ma non la partecipazione effettiva. A noi importa solo quella. Quante persone fisicamente si avvicinano a noi. Quanti ci mettono la faccia e il corpo. Sabato ci aspettiamo una risposta vera da Roma e dal Lazio. Nel resto d'Italia è successo. Ma a Piazza San Giovanni deve accadere qualcosa di grande, altrimenti chi ha manifestato nelle altre città si sentirà solo".</i></p>
      <p><i>"Per chi sta impigrito sul divano</i> – ha spiegato Sartori – <i>è arrivato il momento di alzarsi, di smetterla di pensare che il problema riguarda altri, che sia ancora il momento di delegare. I numeri ci dicono che Salvini cala, ma Fratelli d'Italia cresce. Non mi pare che sia un partito simile alla Dc, né che la Meloni assomigli a De Gasperi. Il problema rimane".</i> A proposito del sondaggio ha detto ancora:<i> "Un aspetto positivo c'è: significa che non veniamo visti solo come un movimento anti-Salvini. Siamo invece un movimento a difesa di qualcosa che dovrebbe preoccupare tutti: un linguaggio più rispettoso che non ha bisogno di trucchetti, la ricostruzione di un tessuto democratico. In un'Italia che si sta sgretolando dovremmo essere tutti più coesi".</i></p>
      <h3>L'endorsement di Landini</h3>
      <p><i>"Intanto mi piace ricordare che accanto al Green Friday e alle Sardine c'è un grande soggetto collettivo che in questo anno è stato capace di mobilitare le persone e di riempire le piazze: il sindacato confederale, Cgil, Cisl e Uil, con le iniziative a sostegno delle nostre richieste sulla legge di Bilancio. Detto ciò, ho molto rispetto per le Sardine".</i> Lo ha detto <b>il leader della Cgil, <a href="https://www.fanpage.it/politica/maurizio-landini-governo-faccia-un-patto-con-le-imprese-per-evitare-che-il-paese-si-sbricioli/">Maurizio Landini</a></b>, intervistato da ‘La Repubblica'.</p>
      <p><i>"Da loro</i> – ha sottolineato – <i>viene una domanda importante di qualità delle democrazia, di partecipazione, di maggiore libertà. Parlano alla testa e all'intelligenza delle persone, rifuggono da semplificazioni banali e dall'idea di costruire artificialmente i nemici. C'è una importante attenzione verso gli altri: le differenze non fanno paura ma sono considerate un valore".</i></p>
      <p><i>"Le Sardine coprono un vuoto che si è prodotto nell'offerta politica. Hanno iniziato in Emilia Romagna contro Salvini ma rapidamente sono andate oltre Salvini. Oggi non è un movimento contro ma per: per cambiare questo Paese. Questo interessa anche il sindacato. Sottolineo ad esempio il fatto che più d'uno dei promotori del movimento ha un rapporto di lavoro precario"</i> ha detto ancora, evidenziando che tra la Cgil e le Sardine c'è <i>"grande interesse. Certo, molti iscritti alla Cgil sono scesi in piazza. Ma questo è un movimento del tutto spontaneo". </i></p>
    </article>
  </body>
</html>