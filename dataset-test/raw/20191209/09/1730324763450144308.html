<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/251983/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T09:25:17+00:00"/>
    <meta property="og:title" content="‘หม่อมเต่า’ ใจดี! แจกของขวัญปีใหม่แรงงานไทยเพียบ"/>
    <meta property="og:description" content="“หม่อมเต่า” ใจดี! แจกของขวัญปีใหม่แรงงานไทยเพียบ ทั้งให้กู้ดอกเบี้ยต่ำ อบรมภาษาอังกฤษ ตรวจสุขภาพคัดกรองโรคฟรี ซ่อมเครื่องใช้ไฟฟ้าฟรี "/>
  </head>
  <body>
    <article>
      <h1>‘หม่อมเต่า’ ใจดี! แจกของขวัญปีใหม่แรงงานไทยเพียบ</h1>
      <address><time datetime="2019-12-09T09:25:17+00:00">09 Dec 2019, 09:25</time> by <a rel="author" href="https://www.thebangkokinsight.com/author/siree7/" target="_blank">The Bangkok Insight Editorial Team</a></address>
      <p>
        <b>“หม่อมเต่า” ใจดี! แจกของขวัญปีใหม่แรงงานไทยเพียบ ทั้งให้กู้ดอกเบี้ยต่ำ อบรมภาษาอังกฤษ ตรวจสุขภาพคัดกรองโรคฟรี ซ่อมเครื่องใช้ไฟฟ้าฟรี </b>
      </p>
      <p>ม.ร.ว.จัตุมงคล โสณกุล รัฐมนตรีว่าการกระทรวงแรงงาน กล่าวว่า เนื่องในโอกาสเทศกาลปีใหม่ 2563 กระทรวงแรงงานขอส่งความปรารถนาดีมายังพี่น้องผู้ใช้แรงงาน นายจ้าง ลูกจ้าง ผู้ประกันตน และประชาชนทั่วไป ซึ่งเป็นทรัพยากรสำคัญในการขับเคลื่อนการพัฒนาเศรษฐกิจของประเทศ จึงขอให้ทุกคนประสบแต่ความสุขความเจริญในหน้าที่การงาน มีสุขภาพร่างกายแข็งแรงสมบูรณ์ มุ่งหวังสิ่งใดสมความปรารถนาในทุกประการ</p>
      <figure>
        <img src="https://www.thebangkokinsight.com/wp-content/uploads/2019/12/78761421_3396565630385890_4961004934200819712_o.jpg"/>
      </figure>
      <p>พร้อมกันนี้กระทรวงแรงานได้เตรียมของขวัญภายใต้แนวคิด <b>“พี่น้องแรงงานไทย สุขใจถ้วนหน้ากับของขวัญปีใหม่ 2563” มากกว่าคำว่า “ให้” …ด้วยรักจากใจกระทรวงแรงงาน</b> มีทั้งหมด 5 ชิ้น ได้แก่</p>
      <ol>
        <li><b>การปรับเพิ่มอัตราค่าจ้างขั้นต่ำเพิ่มขึ้น 5-6 บาททั่วประเทศ</b> ไม่เกิดผลกระทบต่อประเทศ ทั้งราคาสินค้า การค้าระหว่างประเทศ การส่งออก เป็นประโยชน์ต่อเศรษฐกิจโดยรวม โดยจะมีผลบังคับใช้ในวันที่ 1 มกราคมนี้</li>
        <li><b>ให้เงินกู้เพื่อคุณภาพชีวิตที่ดีตามศาสตร์พระราชา</b> อัตราดอกเบี้ย 2% ต่อปี เพื่อให้ผู้ใช้แรงงานที่เป็นสมาชิกสหกรณ์ออมทรัพย์ในสถานประกอบกิจการและรัฐวิสาหกิจ วงเงินงบประมาณโครงการ 50,000,000 บาท วงเงินกู้สูงสุดไม่เกินสหกรณ์ฯ ละไม่เกิน 10,000,000 บาทอัตราดอกเบี้ย 2.00% ต่อปี ระยะส่งคืนสูงสุดไม่เกิน 5 ปี สามารถลดภาระอัตราดอกเบี้ยผู้ใช้แรงงานที่จ่ายให้สหกรณ์ไม่เกิน 5% ต่อปี</li>
        <li><b>ให้อัตราดอกเบี้ยเงินกู้ยืม 0% ต่อปี</b> แก่แรงงานที่รับงานไปทำที่บ้าน งวดที่ 1 – 12 ดอกเบี้ย 0% ต่อปี งวดที่ 13 ดอกเบี้ย 3% ต่อปี กรอบวงเงินปล่อยกู้ 3,000,000 บาท รายบุคคลยื่นกู้ได้ไม่เกิน 50,000 บาท รายกลุ่มไม่เกิน 200,000 บาท โดยยื่นกู้ตั้งแต่วันที่ 9 ธันวาคม 2562 – 29 กุมภาพันธ์ 2563</li>
        <li><b>ให้ ความรู้และให้บริการเปิดฝึกอบรมภาษาอังกฤษ 30 – 60 ชั่วโมง</b> จำนวน 1,440 คน และฟรีค่าแรงรับซ่อมเครื่องใช้ไฟฟ้าภายในบ้านทุกชนิด ณ สถาบันพัฒนาฝีมือแรงงาน/สำนักงานพัฒนาฝีมือแรงงานทุกแห่งทั่วประเทศ เริ่มตั้งแต่วันที่ 1 มกราคมเป็นต้นไป</li>
        <li><b>เพิ่มโปรแกรมตรวจสุขภาพฟรี 14 รายการ</b> เชิงรุกโดยร่วมกับสถานพยาบาลเข้าไปตรวจสุขภาพผู้ประกันตนภายในนิคมอุตสาหกรรมทั่วประเทศ โดยจะเข้าไปในนิคมอุตสาหกรรมจังหวัดระยองในเดือนมิถุนายน 2563 และนิคมอุตสาหกรรมจังหวัดสมุทรปราการในเดือนพฤศจิกายน 2563</li>
      </ol>
      <p>ทั้งนี้ สามารถสอบถามรายละเอียดเพิ่มเติมได้ที่หน่วยงานในสังกัดกระทรวงแรงงานทั้งในส่วนกลางและภูมิภาคทั่วประเทศ หรือโทรสายด่วน 1506</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F251983%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/251879/"/>
        <a href="https://www.thebangkokinsight.com/251836/"/>
        <a href="https://www.thebangkokinsight.com/251806/"/>
        <a href="https://www.thebangkokinsight.com/251739/"/>
      </related>
    </article>
  </body>
</html>