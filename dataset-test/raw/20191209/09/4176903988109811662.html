<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/kim-otvorio-novo-skijasko-odmaraliste/"/>
    <meta property="og:site_name" content="Krstarica"/>
    <meta property="article:published_time" content="2019-12-09T09:02:00+00:00"/>
    <meta property="og:title" content="Kim otvorio novo skijaško odmaralište"/>
    <meta property="og:description" content="PJONGJANG - Severnokorejski lider Kim Džong Un otvorio je novo skijalište i planinsko odmaralište Jangdok koje je namenjeno za, kako je rekao, uživanje u"/>
  </head>
  <body>
    <article>
      <h1>Kim otvorio novo skijaško odmaralište</h1>
      <address><time datetime="2019-12-09T09:02:00+00:00">09 Dec 2019, 09:02</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>PJONGJANG – Severnokorejski lider Kim Džong Un otvorio je novo skijalište i planinsko odmaralište Jangdok koje je namenjeno za, kako je rekao, uživanje u visokom nivou civilizacije u socijalizmu.</p>
      <p>Kim je presekao traku na ceremoniji otvaranja rekreativnog skijaškog centra Jangdok i pohvalio vojnike što su izgradili „čudesnu i savršenu građevinu“, koja se uklapa u nastojanja vladajuće partije da povede ljude ka modernoj civilizaciji, javili su državni mediji.</p>
      <p>Državna televizija prikazala je snimke odmarališta sa hotelima crvenih krovova, izvorima termalne vode i parkom za jahanje konja.</p>
      <p>Hiljade vojnika i građana mahalo je zastavama, a Kima su pozdravila i deca, prenosi AP.</p>
      <p>Odmaralište Jangdok, čija je izgradnja počela prošle godine, jedan je od najvećih Kimovih razvojnih projekata zajedno sa još jednim planinskim centrom u gradu Samdžijon i letnjom turističkom destinacijom u priobalnom gradu Vonsan.</p>
      <p>(Tanjug)</p>
    </article>
  </body>
</html>