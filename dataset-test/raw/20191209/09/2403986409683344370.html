<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_zgorilomu_koledzhi_odesi_ne_bulo_pozhezhnoyi_signalizatsiyi__glava_dsns_n1245804"/>
    <meta property="og:site_name" content="24 Канал"/>
    <meta property="article:published_time" content="2019-12-09T09:14:00+00:00"/>
    <meta property="og:title" content="У згорілому коледжі Одеси не було пожежної сигналізації, – глава ДСНС"/>
    <meta property="og:description" content="В Одеському коледжі економіки, права та готельно-ресторанного бізнесу, де сталася масштабна пожежа і загинули 12 людей, не було пожежної сигналізації."/>
  </head>
  <body>
    <article>
      <h1>У згорілому коледжі Одеси не було пожежної сигналізації, – глава ДСНС</h1>
      <address><time datetime="2019-12-09T09:14:00+00:00">09 Dec 2019, 09:14</time> by <a rel="author" href="https://24tv.ua/lyala_bonavska_tag7130/" target="_blank">Лія Бонавська</a></address>
      <p>
        <b>В Одеському коледжі економіки, права та готельно-ресторанного бізнесу, де сталася масштабна пожежа і загинули 12 людей, не було пожежної сигналізації.</b>
      </p>
      <p>Про це повідомив керівник Державної служби України з надзвичайних ситуацій Микола Чечоткін на брифінгу в Одесі. Туди він приїхав разом з прем'єром Олексієм Гончаруком, аби розібратися з причинами трагічної пожежі в коледжі на Троїцькій.</p>
      <blockquote>Головне: <a href="https://24tv.ua/pozhezha_na_troyitskiy_odesa_sogodni_koledzh_04_12_2019_novini_pozhezhi_n1243817">Пожежа в Одесі на Троїцькій: що сталося та причини трагедії</a></blockquote>
      <aside>Після наради з'ясувалося, що в коледжі взагалі не було пожежної сигналізації,<cite>– повідомив Чечоткін.</cite></aside>
      <p>Щодо технічного забезпечення одеських пожежників, вони <b>мають три 30-метрові сходи і один 50-метровий підйомник</b>. Водночас, голова ДСНС визнав, що в Україні дійсно є проблема з пожежними драбинами, адже їх у нас просто не виробляють. </p>
      <p>Одеські рятувальники також нарікали, що не мають надувних батутів (кубів життя), на які можуть вистрибувати люди з палаючих будинків. Чечоткін коментуючи такі заяви сказав, що в Україні є всього п'ять таких батутів в інших областях. Проте, аналіз досвіду європейських країн показав, що їх ефективність як засобів спасіння життя не висока.</p>
      <p><b>Що кажуть <a href="https://24tv.ua/ne_bachiv_takogo_za_21_rik_roboti__ryatuvalnik_rozpoviv_yak_vizhiv_u_pozhezhi_v_odesi_n1245567">одеські рятувальники про смертельну пожежу</a>? </b>Постраждалі під час ліквідації вогню в одеському коледжі рятувальники не розуміють, як така масштабна пожежа могла статися в центрі міста серед білого дня. Коли вони приїхали на місце події – верхні поверхи коледжу вже були охоплені полум'ям. Згодом під час пожежі у будівлі обвалились сходи, тож деякі з ДНСНівців опинилися під завалами і отримали травми.<br/><br/>За словами рятувальників, вони мають спорядження та екіпіровку згідно з інструкцією. У кожного пожежника є два комплекти форми, що складається з самого костюма, подканика, каски, берців і пари рукавичок. </p>
      <h3>Що відомо про пожежу в коледжі на Троїцькій в Одесі</h3>
      <ul>
        <li>Пожежа сталася на вулиці Троїцькій у Коледжі економіки, права та готельно-ресторанного бізнесу 4 грудня близько 10:00.</li>
        <li>Вогонь спалахнув на 3 поверсі 6-поверхового навчального корпусу. Людей із будівлі евакуювали. Орієнтовна площа пожежі склала 4 тисячі квадратних метрів. Через тривалий час вогонь вдалося локалізувати, а потім повністю загасити.</li>
        <li>Внаслідок пожежі загинули 12 осіб. Першою жертвою стала студентка коледжу 17-річна Ксенія Бабенко. Вона вистрибнула з палаючого коледжу і збила рятувальника, що ліз пожежною драбиною на верхні поверхи коледжу. Рятувальник <a href="https://24tv.ua/pozhezha_v_odesi_na_troyitskiy_u_likarni_pomer_ryatuvalnik_n1245511">Сергій Шатохін</a> помер у лікарні 7 грудня через важкі травми.</li>
        <li>Кількість постраждалих становить понад 30 осіб, серед них – 15 неповнолітніх студентів.</li>
        <li>За фактом пожежі у коледжі в Одесі поліція відкрила кримінальне провадження. Цю справу розслідують як порушення встановлених законодавством вимог пожежної безпеки.</li>
        <li>Поліція розглядає 2 причини займання: навмисний підпал та аварійна робота електрообладнання. Зокрема, пожежа могла спалахнути через електрообігрівачі, які ввімкнули через відсутність центрального опалення. Також у ДСНС висловили версію, що пожежа могла виникнути через несправний подовжувач.</li>
        <li>Через загибель людей у пожежі президент Володимир Зеленський оголосив 8 грудня – Днем національної жалоби в Україні.</li>
      </ul>
    </article>
  </body>
</html>