<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4002853_spored_rashidov_reporteri_bez_granici_davat_greshna/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T09:06:00+00:00"/>
    <meta property="og:title" content="Според Рашидов &quot;Репортери без граници&quot; дават грешна информация за свободата на словото в България"/>
    <meta property="og:description" content="Няма такава класация. Дава се грешна информация, защото работят срещу нещо, което не им харесва, каза Рашидов."/>
  </head>
  <body>
    <article>
      <h1>Според Рашидов "Репортери без граници" дават грешна информация за свободата на словото в България</h1>
      <address><time datetime="2019-12-09T09:06:00+00:00">09 Dec 2019, 09:06</time> by <a rel="author" href="https://www.dnevnik.bg/author/527" target="_blank">Михаил Стоянов</a></address>
      <p>Председателят на парламентарната медийна комисия Вежди Рашидов изрази съмнение пред БНТ в тазгодишния доклад на "Репортери без граници", който постави България отново на <a href="https://www.dnevnik.bg/sviat/2019/04/18/3421085_v_bulgariia_reporterite_sa_na_mushkata_i_na_mafiiata_i/">111-о място </a>(от 180 държави) по свобода на словото – най-ниско в ЕС и в целия регион. В анализа на организацията се посочва, че корупцията в страната е "ендемична", съдебната система - неефективна, а журналистите са цели както на организираната престъпност, така и на властите.</p>
      <p>Според Рашидов обаче подобна класация не съществува. Раздразнението му дойде по време на разговор за бюджетите на обществените медии и дали техните генерални директори трябва да се избират от Народното събрание, което според водещия на сутрешния блок на БНТ може да доведе до намеса в редакционната работа на медията.</p>
      <p>"Няма такава класация. Дава се грешна информация, защото работят срещу нещо, което не им харесва", каза Рашидов, но без да уточнява, че говори за "Репортер без граници". Той добави, че лично негово мнение е, че парламентът трябва да избира генералните директори на обществените медии.</p>
      <p>Думите на бившия министър на културата дойдоха, след като в края на миналата седмица след бурни дебати за свободата на словото в страната парламентът задължи до края на март следващата година правителството да приеме<a href="https://www.dnevnik.bg/politika/2019/12/06/4001942_parlamentut_zadulji_pravitelstvoto_da_prieme_plan_za/"> план за развитието на медийната среда</a> в България, включително и нов модел за финансиране на обществените медии. Решението бе взето единодушно след разисквания, инициирани от БСП. По време на дебатите зам.-председателят на парламентарната група на ДПС Йордан Цонев критикува класацията на "Репортери без граници", която не е докладвала за "фрапиращия случай на мейли, които изтекоха от една медийна група". Той каза, че всичко било в интерес на Сорос обществото, защото в докладите пишело само за депутата на ДПС Делян Пеевски, който притежава няколко медии.</p>
      <p>В началото на месеца генералният секретар на "Репортери без граници"<a href="https://www.dnevnik.bg/bulgaria/2019/12/03/4000190_reporteri_bez_granici_pri_noviia_glaven_prokuror/"> Кристоф Делоар посети България</a>, като се срещна и с премиера Бойко Борисов. След срещата си с Борисов той заяви, че министър-председателят "може да изиграе историческа роля и да създаде по-добра среда за журналистиката в страната". Делоар подчерта, че Борисов трябва да покаже "реална воля за подобряване на медийната ситуация" в страната, в т.ч. и чрез ново законодателство за работеща забрана на конфликта на интереси, за по-добра редакционна независимост, за да се създаде по-добра среда за свобода, независимост и плурализъм.</p>
      <p>Миналата година Борисов заяви, че проблемът със свободата на словото в България е в <a href="https://www.dnevnik.bg/bulgaria/2018/05/04/3173351_problemut_sus_svobodata_na_slovoto_e_v_sobstvenicite/">собствениците на медии</a>. Според него всеки от тях трябва да излезе на светло. Само преди седмица Борисов пък каза, че ще покани издателите на медии, за да се обединят около <a href="https://www.dnevnik.bg/bulgaria/2019/12/04/4001205_premierut_se_kani_da_prizove_izdatelite_da_se/">общи правила, по които да работят</a>, така че да няма повече обвинения в нарушения на свободата на словото.</p>
    </article>
  </body>
</html>