<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/rusiya-razgrashta-protivovazdushen-kupol-nad-arktika.html"/>
    <meta property="og:site_name" content="News.bg"/>
    <meta property="article:published_time" content="2019-12-09T09:03:01+00:00"/>
    <meta property="og:title" content="Русия разгръща противовъздушен купол над Арктика"/>
    <meta property="og:description" content="С противоракетни системи С-400"/>
  </head>
  <body>
    <article>
      <h1>Русия разгръща противовъздушен купол над Арктика</h1>
      <address>
        <time datetime="2019-12-09T09:03:01+00:00">09 Dec 2019, 09:03</time>
      </address>
      <p>През следващите години <b>всички арктически дивизии на Северния флот на Русия ще бъдат оборудвани със зенитно-ракетни комплекси С-400</b>. Това съобщи командирът на Северния флот вицеадмирал Александър Моисеев, който е носител на почетното звание "Герой на Русия".</p>
      <p>Това щяло да позволи създаването на <b>противовъздушен купол над руската част на Арктика</b>: благодарение на това Арктика щяла да бъде защитена от всякакви средства за нападение от въздуха, независимо дали става дума за авиация, крилати или балистични ракети.</p>
      <p>"Извършва се оборудване и преоборудване на зенитните ракетни и радиотехнически войски с нова техника. През тази година на въоръжение в зенитния ракетен полк, дислоциран в Нова земя, постъпиха и <b>вече изпълняват бойни дежурства противоракетни системи С-400</b>", уточни Моисеев.</p>
      <p>Като цяло, говорейки за нова техника и въоръжение, Моисеев отбелязал, че <b>техният дял средно бил около 60 процента</b>, а за определени позиции, като например бронетанкова техника, значително изпреварва тези показатели.</p>
      <p>През септември стана ясно, че полкът в Нова земя за първи път е бил оборудван със зенитно-ракетния комплекс С-400. Това подразделение е застъпило на бойно дежурство през 2015 г., но преди това на въоръжение бяха противоракетните системи от предишно поколение С-300.</p>
      <p>Зенитно-ракетният комплекс С-400 е предназначен за унищожаване на всички съвременни и перспективни средства за въздушно-космическо нападение в обхват от няколкостотин километра.</p>
    </article>
  </body>
</html>