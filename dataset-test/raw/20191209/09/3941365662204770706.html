<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/oppo-reno-3-reno-3-pro-czesciowa-specyfikacja/"/>
    <meta property="og:site_name" content="Tabletowo.pl"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Oppo ujawnia specyfikację Reno 3 i Reno 3 Pro"/>
    <meta property="og:description" content="Jeszcze przed oficjalną premierą Oppo zdradziło co nieco informacji na temat specyfikacji nadchodzących nowości."/>
  </head>
  <body>
    <article>
      <h1>Oppo ujawnia specyfikację Reno 3 i Reno 3 Pro</h1>
      <address><time datetime="2019-12-09T09:30:00+00:00">09 Dec 2019, 09:30</time> by <a rel="author" href="https://www.tabletowo.pl/author/dabek/" target="_blank">Grzegorz Dąbek</a></address>
      <p>
        <b><i>Oppo</i> zaskakująco szybko zaprezentuje nowe smartfony z serii <i>Reno</i>, bo już w tym miesiącu, mimo że od <a href="https://www.tabletowo.pl/premiera-smartfon-oppo-reno-2-reno-2z-reno-2f-specyfikacja-cena/">premiery linii Reno 2</a> minęły niewiele ponad trzy miesiące! Producent nie chce pozostać jednak w tyle, stąd ten pośpiech. Jeszcze przed oficjalnym debiutem marka zdradziła co nieco informacji na temat specyfikacji nadchodzących nowości z rodziny <i>Oppo Reno 3</i>.</b>
      </p>
      <p>Końcówka 2019 roku zapisze się w naszej pamięci jako okres, w którym rynek dosłownie zalały smartfony z modemami 5G. Wielu producentów zdecydowało się przyspieszyć premierę nowych urządzeń, mimo że ich bezpośredni poprzednicy zadebiutowali zaledwie kilka miesięcy temu. Tak ma być w przypadku <a href="https://www.tabletowo.pl/xiaomi-mi-10-qualcomm-snapdragon-865-redmi-k30-snapdragon-765g/">Redmi K30</a> i podobnie będzie również w przypadku <i>Oppo Reno 3</i>, którego prezentację zaplanowano na grudzień bieżącego roku (konkretnej daty jeszcze nie znamy).</p>
      <h4>Oppo Reno 3 i Reno 3 Pro – specyfikacja</h4>
      <p>Tak szybka premiera smartfonów z serii <i>Oppo Reno 3</i> jest spowodowana boomem na 5G. <i>Oppo</i> nie chce zostać w tyle, a urządzenia z linii <a href="https://www.tabletowo.pl/recenzja-oppo-reno-2/">Reno 2</a> nie obsługują sieci nowej generacji. Brak takich propozycji w ofercie to oddanie walkowerem klientów konkurencji – marka nie może sobie na coś takiego pozwolić, więc zwyczajnie musi uzupełnić swoje portfolio o inteligentne telefony z modemami 5G.</p>
      <p>Do tej pory wydawało się, że tylko <a href="https://www.tabletowo.pl/zapowiedz-oppo-reno-3-pro-5g/"><i>Oppo Reno 3 Pro</i></a> zaoferuje obsługę sieci 5G. Producent opublikował jednak informacje, z których wynika coś innego. Zarówno <i>Oppo Reno 3</i>, jak i wspomniany przed chwilą model ma mieć modem 5G. Wersja z dopiskiem „Pro” zostanie wyposażona w procesor <a href="https://www.tabletowo.pl/procesor-qualcomm-snapdragon-865-765-765g-specyfikacja/">Qualcomm Snapdragon 765</a> (8x Kryo 475; 7 nm) z grafiką Adreno 620, natomiast podstawowa w układ od MediaTeka (być może <a href="https://www.tabletowo.pl/mediatek-dimensity-1000-flagowy-procesor-5g/">Dimensity 1000</a>).</p>
      <figure>
        <video src="https://www.tabletowo.pl/wp-content/uploads/2019/12/Oppo-Reno-3-Pro.mp4?_=1"/>
      </figure>
      <p>Smartfony z serii <i>Oppo Reno 3</i> zostaną też wyposażone w nieznacznie zachodzący na boczne krawędzie wyświetlacz AMOLED z okrągłym otworem na aparat do selfie i rozmów wideo w lewym górnym rogu – będą to pierwsze urządzenia <i>Oppo</i> z takim rozwiązaniem. Spodziewamy się też ekranowego czytnika linii papilarnych, gdyż skanera odcisków palców nie widać ani na panelu tylnym, ani na żadnej krawędzi. Na pleckach nadchodzących nowości znajdzie się zaś poczwórny aparat, lecz jego specyfikacji nie znamy.</p>
      <p><i>Oppo</i> ujawniło także, że <i>Oppo Reno 3</i> ma mieć grubość 7,96 mm, podczas gdy <i>Oppo Reno 3 Pro</i> już tylko 7,7 mm. Ten ostatni ma też ważyć 171 gramów. Z materiałów promocyjnych wynika, że smartfony zaoferują również port USB-C i będą dostępne w dwóch bardzo oryginalnych wersjach kolorystycznych. Urządzenia po wyjęciu z pudełka mają pracować pod kontrolą systemu <a href="https://www.tabletowo.pl/google-nowy-android-10-system-co-nowego-funkcje/">Android 10</a> z interfejsem <a href="https://www.tabletowo.pl/lista-smartfonow-oppo-aktualizowanych-do-coloros-7/">ColorOS 7</a>.</p>
      <p>Źródło: <a href="https://hd.oppo.com/act/2019/reno3yuyue/index.html">Oppo</a> via <a href="https://www.gizmochina.com/2019/12/09/oppo-reno-3-and-reno-3-pro-5g-reservations-page-appear-to-reveal-key-details-and-renders/">GizmoChina</a></p>
      <p>Kategorie <a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/producenci-2/oppo/">Oppo</a><a href="https://www.tabletowo.pl/category/sprzet-2/phablety-2/">Smartfony</a> Powiązane tematy <a href="https://www.tabletowo.pl/tag/oppo-reno-3/">Oppo Reno 3</a><a href="https://www.tabletowo.pl/tag/oppo-reno-3-pro/">Oppo Reno 3 Pro</a><a href="https://www.tabletowo.pl/tag/oppo-reno-3-pro-5g/">Oppo Reno 3 Pro 5G</a><a href="https://www.tabletowo.pl/tag/oppo-reno-3-pro-specyfikacja/">Oppo Reno 3 Pro specyfikacja</a><a href="https://www.tabletowo.pl/tag/oppo-reno-3-specyfikacja/">Oppo Reno 3 specyfikacja</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/oppo-reno-3-reno-3-pro-czesciowa-specyfikacja/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>