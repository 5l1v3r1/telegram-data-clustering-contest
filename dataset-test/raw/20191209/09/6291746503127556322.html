<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/12/09/turchia-sospetti-terroristi-rimpatriati-francia/"/>
    <meta property="og:site_name" content="Il Post"/>
    <meta property="article:published_time" content="2019-12-09T09:51:25+00:00"/>
    <meta property="og:title" content="La Turchia ha rimpatriato 11 sospettati per terrorismo in Francia"/>
    <meta property="og:description" content="La Turchia ha detto di aver rimpatriato 11 sospetti terroristi di nazionalità francese in Francia, parte dei 2.500 stranieri detenuti nelle carceri turche"/>
  </head>
  <body>
    <article>
      <h1>La Turchia ha rimpatriato 11 sospettati per terrorismo in Francia</h1>
      <address>
        <time datetime="2019-12-09T09:51:25+00:00">09 Dec 2019, 09:51</time>
      </address>
      <p>La Turchia <a href="https://www.reuters.com/article/us-turkey-security-france/turkey-says-has-deported-11-french-terrorist-suspects-idUSKBN1YD0T6?il=0">ha detto</a> di aver rimpatriato 11 sospetti terroristi di nazionalità francese in Francia, parte dei 2.500 stranieri detenuti nelle carceri turche in quanto affiliati allo Stato Islamico (o ISIS), che secondo i piani saranno trasferiti nei prossimi mesi nei loro paesi europei di origine. Il ministero dell’Interno turco non ha fornito ulteriori dettagli, e le autorità francesi non hanno commentato, ma <i>Reuters</i> scrive che tra gli 11 detenuti ci sono quattro donne e sette bambini.</p>
      <p>La Turchia vorrebbe rimpatriare circa 2.500 stranieri, che rappresentano da anni un problema <a href="https://www.ilpost.it/2019/01/13/foreign-fighters-europa-siria-processo/">molto noto per i governi europei</a>. Dopo l’offensiva militare nel nord della Siria contro i curdi siriani, la Turchia ha detto di aver preso in custodia 287 persone sospettate di essere affiliate con l’ISIS, comprese donne e bambini. L’operazione <a href="https://www.ilpost.it/2019/10/10/offensiva-turchia-siria-isis/">aveva generato molte preoccupazioni</a> nella comunità internazionale per il rischio che gli attacchi turchi consentissero la fuga di alcuni delle migliaia di miliziani dell’ISIS detenuti nelle carceri curde, cosa effettivamente successa.</p>
      <p> </p>
    </article>
  </body>
</html>