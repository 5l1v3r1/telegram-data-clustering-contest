<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/byggstart-for-fem-ar-forsenade-skurubron/"/>
    <meta property="og:site_name" content="DN.SE"/>
    <meta property="article:published_time" content="2019-12-09T09:04:49+00:00"/>
    <meta property="og:title" content="Byggstart för fem år försenade Skurubron"/>
    <meta property="og:description" content="Nu börjar bygget av nya Skurubron på allvar. Fem år försenat."/>
  </head>
  <body>
    <article>
      <h1>Byggstart för fem år försenade Skurubron</h1>
      <address><time datetime="2019-12-09T09:04:49+00:00">09 Dec 2019, 09:04</time> by <a rel="author" href="https://www.dn.se/av/lars-epstein/" target="_blank">Lars Epstein</a></address>
      <p>
        <b>Nu börjar bygget av nya Skurubron på allvar. Fem år försenat.</b>
      </p>
      <p>Den nya bron byggs söder om den gamla, som egentligen består av två broar, den äldsta invigdes en oktobermorgon 1915 av dåvarande kung Gustav V med jaktsällskap hyllad av barnen i Björknäs och Skuru skolor med sång (Kungssången och Du gamla du fria) och flaggviftningar.</p>
      <figure>
        <img src="https://cached-images.bonnier.news/cms30/UploadedImages/2019/12/9/8357005d-b588-4199-a429-728e9c424be6/bigOriginal.png?interpolation=lanczos-none&amp;downsize=627:*&amp;output-quality=80&amp;output-format=auto"/>
        <figcaption>Så här såg den första riktiga Skurubron (fortfarande i bruk) ut på en bild i DN en vecka innan kung Gustav V invigde den.</figcaption>
      </figure>
      <p>Den andra bron som byggdes ihop med den första blev klar 1957. Sedan dess har befolkningen i Nacka och Värmdö och därmed trafiken över bron ökat kraftigt.</p>
      <p><b>Redan för femton</b>, tjugo år sedan insåg alla att en ny bro behövdes, sade Mats Gerdau (M) kommunstyrelsens ordförande i Nacka, när byggstarten symboliskt sent omsider startade på torsdagsförmiddagen med att en modell av den nya bron avtäcktes på platsen för en av de kommande bropelarna på östra stranden av Skurusundet.</p>
      <figure>
        <img src="https://cached-images.bonnier.news/cms30/UploadedImages/2019/12/9/878e649c-465b-44bb-bd50-ede8f1ffd243/bigOriginal.png?interpolation=lanczos-none&amp;downsize=623:*&amp;output-quality=80&amp;output-format=auto"/>
        <figcaption>På torsdagsförmiddagen skedde den symboliska byggstarten av den nya kraftigt försenade bron med att en modell avtäcktes av Trafikverkets projektledare Åse Wallin och dess regionala direktör Helena Sundberg flankerade av Nackas kommunalråd Mats Gerdau (M) och Hans Peters (C).<cite>Foto: Lars Epstein</cite></figcaption>
      </figure>
      <p>Eftersom ingen ny Skurubro fanns med i den statliga planeringen de närmaste decennierna tecknade Nacka kommun ett avtal med dåvarande Vägverket 2009 som innebar att brobygget skulle tidigareläggas till 2014. Nacka erbjöd sig att som motprestation betala en del av kostnaden som skulle finansieras med broavgifter för bilisterna (4 kronor per passage).</p>
      <p><b>Men eftersom</b> byggstarten försenades kraftigt på grund av överklaganden, oklarheter om det exakta läget för bron och vissa svårigheter för Trafikverket att få fram lämplig projektledare, vill Mats Gerdau att staten står för hela kostnaden och att de planerade broavgifterna därmed slopas vilket regeringen dock sagt nej till. Nu hoppas Mats Gerdau i stället att riksdagen ska gå med på hans krav.</p>
      <figure>
        <img src="https://cached-images.bonnier.news/cms30/UploadedImages/2019/12/9/c87dce2a-5e53-4198-95ec-0055d462ddb5/bigOriginal.png?interpolation=lanczos-none&amp;downsize=622:*&amp;output-quality=80&amp;output-format=auto"/>
        <figcaption>I veckan skedde den symboliska byggstarten av den nya kraftigt försenade bron.<cite>Foto: Lars Epstein</cite></figcaption>
      </figure>
      <p><b>Det är det danska</b> arkitektkontoret Dissing+Weitling som ritat bron vars utseende brobyggets projektledare Åse Wallin liknade vid ”en servitris som håller upp en bricka” när hon berättade om projektet vid byggstartsceremonin. År 2022 ska den nya bron invigas om allt går som planerat (med eller utan broavgift).</p>
      <p>Läs <a href="https://www.dn.se/av/lars-epstein/">fler texter och se fler bilder av Lars Epstein här  </a></p>
    </article>
  </body>
</html>