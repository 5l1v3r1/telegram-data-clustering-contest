<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/web/2019/12/09/loteria-mexicana-doodle-google/"/>
    <meta property="og:site_name" content="Wired"/>
    <meta property="article:published_time" content="2019-12-09T09:16:41+00:00"/>
    <meta property="og:title" content="Come funziona la Lotería mexicana a cui puoi giocare con il doodle di Google"/>
    <meta property="og:description" content="Google fa riscoprire un gioco tradizionale messicano trasformandolo in un doodle. Quattro utenti potranno ora scontrarsi in un accanita ricerca di carte dai nomi spagnoli"/>
  </head>
  <body>
    <article>
      <h1>Come funziona la Lotería mexicana a cui puoi giocare con il doodle di Google</h1>
      <address><time datetime="2019-12-09T09:16:41+00:00">09 Dec 2019, 09:16</time> by <a rel="author" href="https://www.wired.it/author/nerdp00l/" target="_blank">Gabriele Porro</a></address>
      <h3>Google fa riscoprire un gioco tradizionale messicano trasformandolo in un doodle. Quattro utenti potranno ora scontrarsi in un accanita ricerca di carte dai nomi spagnoli</h3>
      <p><b>Google</b> ha dedicato il doodle del 9 dicembre alla <b><i>Lotería mexicana</i></b>, un popolare gioco sudamericano molto simile al <b>Bingo</b>. Tramite il doodle è possibile partecipare a una partita della lotería mexicana giocando contro altri tre utenti sparsi nei paesi dove il doodle è attivo, ossia Taiwan, Vietnam, Italia, Bulgaria, Estonia, Ungheria, Slovacchia, Austria, Lettonia, Germania, Svizzera, Islanda, Canada, Repubblica Ceca, Stati Uniti e ovviamente Messico e tutta l’America centrale. In alternativa si possono sfidare tre amici, rilanciando il link.</p>
      <p>Sebbene la Lotería mexicana sia un gioco popolare del Messico e del centro America, è stata<b> inventata in Italia nel XV secolo</b>, per poi essere esportata in Spagna prima di raggiungere il Messico nel 1769. Il gioco è molto utilizzato nelle famiglie per<b> insegnare la lingua ai più piccoli,</b> poiché ogni carta associa un nome alla figura su essa riportata.</p>
      <figure>
        <img src="https://images.wired.it/wp-content/uploads/2019/12/09102316/loteria-mexicana-04.jpg"/>
      </figure>
      <p>Lo scopo del gioco è completare prima degli avversari il motivo indicato nella carta in alto a sinistra del campo di gioco. Per farlo bisogna essere rapidi e<b> coprire con un fagiolo la carta nominata</b> dal mazziere nell’eventualità che questa sia presente sulla propria cartella di gioco, con un sistema che ricorda la tombola nostrana.</p>
      <figure>
        <img src="https://images.wired.it/wp-content/uploads/2019/12/09102340/loteria-mexicana-03.jpg"/>
      </figure>
      <p>Esattamente come la tombola o il Bingo il<b> fattore fortuna</b> ha un ruolo fondamentale in questo gioco affiancato dalla prontezza di riflessi e una particolare attenzione per le carte chiamate. A differenza della tombola o del bingo in questo gioco non ci si può certo fermare per chiedere “<i>È già uscita La Escalera?</i>”.</p>
      <figure>
        <img src="https://images.wired.it/wp-content/uploads/2019/12/09102523/loteria-mexicana-02.jpg"/>
        <figcaption>Fasi di gioco del Doodle dedicato alla Lotería Mexicana (fonte: Google)</figcaption>
      </figure>
      <p>Una volta completato il motivo richiesto dal gioco bisogna esclamare “<i><b>Lotería!</b></i>“. Grazie al doodle di Google molti utenti hanno scoperto l’origine del video di Vine conosciuto come <i>Escalera</i>, nel quale un ragazzo estrae la carta della scala mentre gioca alla Lotería mexicana divenuto nel 2016 un meme di internet.</p>
      <figure>
        <iframe src="https://www.youtube.com/embed/ekzwHeZISk8" width="1280" height="960" data-service="Youtube" scrolling="no"/>
      </figure>
    </article>
  </body>
</html>