<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/ho-lasciato-il-posto-fisso-per-fare-la-mamma-a-tempo-pieno-non-cero-mai-ora-mi-godo-i-figli_it_5dee1080e4b00563b85403e7?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T09:35:05+00:00"/>
    <meta property="og:title" content="&quot;Ho lasciato il posto fisso per fare la mamma a tempo pieno. Non c'ero mai, ora mi godo i figli&quot;"/>
    <meta property="og:description" content="La storia di Francesca, 34enne milanese: &quot;Lavorare è meno faticoso che stare a casa&quot;"/>
  </head>
  <body>
    <article>
      <h1>"Ho lasciato il posto fisso per fare la mamma a tempo pieno. Non c'ero mai, ora mi godo i figli"</h1>
      <h2>La storia di Francesca, 34enne milanese: "Lavorare è meno faticoso che stare a casa"</h2>
      <address><time datetime="2019-12-09T09:35:05+00:00">09 Dec 2019, 09:35</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee1589210000f90134f64d.jpeg?cache=Co2f1OXfrR&amp;ops=scalefit_630_noupscale"/>
        <figcaption>Francesca pasinelli<br/><i>Francesca pasinelli</i></figcaption>
      </figure>
      <p>Ha rinunciato al posto fisso, a uno stipendio da 880 euro mensili, per fare la mamma a tempo pieno. Francesca Pasinelli, 34 anni, milanese, era grafica per un mensile. Un lavoro che riduceva il suo tempo libero: usciva alle 7 e mezza di casa, tornava alle 19. Troppe poche ore rimanevano da trascorrere con Lorenzo, 4 anni e Davide, 17 mesi. Così ha deciso di cambiare vita, perché, dice “non ne valeva la pena”. <br/><br/>Si legge sul <a href="https://roma.corriere.it/notizie/cronaca/19_dicembre_08/francesca-mamma-due-figli-che-ha-lasciato-lavoro-stare-casa-0af46710-1993-11ea-b52c-4b88648fa942.shtml?refresh_ce-cp">Corriere della sera</a>:</p>
      <blockquote>“Tiriamo un po’ la cinghia, come tutti, non fa niente, però finalmente mi sto godendo i bambini e in fondo fare la mamma era quello che avevo sempre sognato, quindi non mi lamento”</blockquote>
      <p>Gestire un solo figlio era stato più semplice, grazie all’aiuto di parenti che si offrivano di badare a lui. Quando è arrivato Davide, il più piccolo, le cose si sono complicate. Luca, impiegato in un’azienda di metalli non ferrosi, conosciuto sui banchi del Liceo e diventato poi suo marito, ha mostrato qualche scetticismo per la scelta. </p>
      <blockquote>“Per il momento prendo ancora il sussidio di disoccupazione, ma presto finirà. Mio marito non era convintissimo, sente il peso della responsabilità economica tutta sulle sue spalle, i figli, si sa, costano molto, ma ho scelto io. Rinunce? qualcuna, come i viaggi, o i weekend fuoriporta, non se ne parla proprio più. Pentita? No. Lorenzo, il più grande, il pomeriggio fa musica, basket, piscina, vuole giocare, e sono contenta che possa farlo con me. Finalmente potrò portarlo a vedere Frozen. Il piccolo poi va al nido in un’altra scuola, quindi prima ne accompagno uno e poi l’altro, tipo catena di montaggio, idem al ritorno”</blockquote>
      <p>Nei suoi progetti futuri non c’è quello di allargare la famiglia, ma di tornare al lavoro quando i due figli saranno diventati più autonomi. </p>
      <blockquote> “Tra qualche anno, quando saranno più grandi, vorrei provare a cercarmi un impiego part time. Anche perché è verissimo che lavorare è meno faticoso che stare a casa e di sicuro come mamma non farò il tris, mi fermo qui”.</blockquote>
      <ul>
        <li>HuffPost</li>
      </ul>
    </article>
  </body>
</html>