<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/202457/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="&quot;מאוחדים וצודקים נצליח&quot;"/>
    <meta property="og:description" content="איגוד עובדי התחבורה בהסתדרות גילו כי הנהלת אגד שינתה את אופן חישוב הפרמיות, כך שאלפי שקלים ירדו משכר הנהגים | הבוקר (שני) תוכננו אסיפות הסברה לנהגים בי-ם, אך במהלך דיון לילי בבית הדין הסכימו הצדדים על בדיקה כוללת של שיטת החישוב החדשה, בשיתוף נציגות העובדים"/>
  </head>
  <body>
    <article>
      <h6 class="kicker">המאוגדים</h6>
      <h1>"מאוחדים וצודקים נצליח"</h1>
      <h2>לאחר דיון בביה"ד לעבודה: בוטלו העיצומים ב'אגד' ירושלים, שינוי חישוב הפרמיות ייבדק. <br/>איגוד עובדי התחבורה בהסתדרות גילו כי הנהלת אגד שינתה את אופן חישוב הפרמיות, כך שאלפי שקלים ירדו משכר הנהגים | הבוקר (שני) תוכננו אסיפות הסברה לנהגים בי-ם, אך במהלך דיון לילי בבית הדין הסכימו הצדדים על בדיקה כוללת של שיטת החישוב החדשה, בשיתוף נציגות העובדים</h2>
      <address><time datetime="2019-12-09T09:36:00+00:00">09 Dec 2019, 09:36</time> by <a rel="author">ניצן צבי כהן</a></address>
      <p>העיצומים שתוכננו בקווי אגד בירושלים היום (שני) בוטלו, בעקבות הסכמות ליליות בין ועד עובדי אגד להנהלת האגודה. ועד העובדים הודיע כי קווי אגד בירושלים יעבדו כרגיל. ועד העובדים הודיע אמש (ראשון) על סכסוך עבודה דחוף לאחר שהנהלת אגד ביצעה שינוי מיידי באופן חישוב הפרמיות שמקבלים הנהגים שלטענתם פגע בשכרם. במסגרת העיצומים תכנן הוועד לערוך אסיפת הסברה בירושלים במהלך הבוקר. הנהלת אגד פנתה אמש (ראשון) לבית הדין האזורי לעבודה בירושלים בבקשה להוציא צו מניעה, ולאחר דיון לילי באולמו של השופט אייל אברהמי הגיעו הצדדים להסכמות לפיהן שיטת החישוב החדשה תיבדק במשותף על ידי ההנהלה ונציגי העובדים.</p>
      <p>בהסכמה בין הצדדים, שזכתה למעמד של פסק דין, נקבע כי לעובדים תינתן האפשרות לבחור מחדש את סידור העבודה, כאשר הבחירה תעשה עד יום 25.12.19 או במועד אחר ככל שהצדדים יסכימו על כך. עוד נקבע כי הצדדים יקבעו מועדים משותפים בהן תיבדק במשותף השפעת אופן החישוב החדש של הפרמיה על העובדים. השופט אברהמי שיבח את הצדדים על ההסכמה וכתב כי "בית הדין מביע את הערכתו העמוקה לצדדים, על המשא־ומתן הענייני והכן. נכון עשו הצדדים שהגיעו בדיאלוג להסכמות כאמור". בהודעה ששלח הוועד לעובדים בתום הדיו נכתב "מאוחדים וצודקים – נצליח".</p>
      <p>לטענת העובדים, עיקר הפגיעה בנהגים נובעת מכך שהשינוי בפרמיות, המחושבות בין היתר על פי ביצועי הנהג שעושה עבודה מאומצת ומתווספות לשכר הבסיס של הנהגים ומגיעות עד לאלפי שקלים בחודש, נעשה ללא הסכמת העובדים. משמעות השינוי שביצעה החברה הינה קיצוץ של עד אלפי שקלים בשכר החודשי של מרבית הנהגים.</p>
      <p>"הם החלו ביישום מודל חדש של שכר עידוד מנובמבר, ללא ביצוע פיילוט, כששכרם של 4,000 נהגים, הסקטור הגדול ביותר בתחבורה הציבורית, נפגע אנושות", אמר אתמול (ראשון) ל'דבר' קובי ואחניש, יו"ר ועד עובדי אגד, "הם טוענים שככל שאתה נוהג יותר בפועל, אתה מקבל יותר. אמרו לנו שהכל יהיה שקוף ונגיש במחשב, שנהג יוכל להיכנס למערכת ולראות כל יום כמה הוא עשה וכמה יקבל. בפועל הם חסמו את הגישה לנתונים הללו, והנתונים שהעבירו לנו פשוט לא הגיוניים". עוד טען כי נוצרו שינויים במנגנון התגמול שאינם תלויים בנהגים עצמם. "למשל, נהג יכול לקבל רק 50% ופחות ממספר הדקות הנהיגה בסידור שבחר", הסביר.</p>
      <p>"זו פגיעה משמעותית בשכר, שהוא גם רכיב פנסיוני" הוסיף ואחניש, "כיו"ר ועד העובדים, לא אוכל לשבת בשקט. אנחנו נוהגים במתינות, ניסינו להידבר עם הנהלת אגד. איננו רוצים להגיע לצעדים ארגוניים ולפגוע חלילה בנוסעים שיקרים לנו מאוד. נקיים ישיבות הסברה בסניפים, ונודיע מראש על הסניפים בהם נכנס אותן".</p>
      <p>אתמול (ראשון) עם ההכרזה על העיצומים נמסר מהנהלת אגד כי: "השינוי בשיטת שכר העידוד לנהגים הוסכם עם ועד העובדים וההסתדרות עוד בחודש אפריל 2018, בהסכם קיבוצי חדש וארוך טווח. השיטה החדשה נועדה לשפר את השירות לציבור הנוסעים, באופן שיתגמל את הנהגים על מאמץ בפועל, תוך התחשבות ברמת השירות הניתנת על ידם לנוסעים. מאז חתימת ההסכם נערכה עבודה מקיפה למיכון העקרונות כשבמקביל נערכו כנסי הסברה לנציגי הועד, ולאחר מכן בסניפים, למנהלים ולנהגים, ונשלחו סרטוני הסברה לכלל הנהגים לטלפון האישי שלהם. השיטה החלה לפעול בתחילת חודש נובמבר 2019, לאחר שהנהגים בחרו סידורי עבודה חדשים. הנהלת אגד קוראת לנציגי ההסתדרות ולוועד עובדי אגד להתעשת ולקיים את העבודה כסדרה, על מנת שלא לפגוע בציבור הנוסעים".</p>
    </article>
  </body>
</html>