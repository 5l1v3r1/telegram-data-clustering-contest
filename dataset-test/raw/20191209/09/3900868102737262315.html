<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1565111/nikitas-kaklamanis-prepei-na-ftiachtei-to-symboylio-ethnikis-asfaleias"/>
    <meta property="og:site_name" content="NOOZ."/>
    <meta property="article:published_time" content="2019-12-09T09:44:00+00:00"/>
    <meta property="og:title" content="Νικήτας Κακλαμάνης: Πρέπει να φτιαχτεί το Συμβούλιο Εθνικής Ασφάλειας"/>
    <meta property="og:description" content="Νικήτας Κακλαμάνης: &quot;Πρέπει να φτιαχτεί το Συμβούλιο Εθνικής Ασφάλειας&quot;, δήλωσε στο «Πρακτορείο FM» ο βουλευτής της ΝΔ και αντιπρόεδρος της Βουλής."/>
  </head>
  <body>
    <article>
      <h1>Νικήτας Κακλαμάνης: Πρέπει να φτιαχτεί το Συμβούλιο Εθνικής Ασφάλειας</h1>
      <address>
        <time datetime="2019-12-09T09:44:00+00:00">09 Dec 2019, 09:44</time>
      </address>
      <p>
        <b>Νικήτας Κακλαμάνης: "Πρέπει να φτιαχτεί το Συμβούλιο Εθνικής Ασφάλειας", δήλωσε στο «Πρακτορείο FM» ο βουλευτής της ΝΔ και αντιπρόεδρος της Βουλής.</b>
      </p>
      <p><b>Νικήτας Κακλαμάνης: </b>«Τώρα είναι η ώρα της εθνικής ομοψυχίας και όχι να βγάζουμε τα εσώψυχα μας, κυβέρνηση και αντιπολίτευση, εντός Ελλάδας. Πρέπει να μπουν στόχοι, που μόνο το Συμβούλιο Εθνικής Ασφαλείας μπορεί να τους θέσει», δήλωσε ο Α' αντιπρόεδρος της Βουλής και βουλευτής Α' Αθηνών της Νέας Δημοκρατίας, <b>Ν. Κακλαμάνης</b>, στον ραδιοφωνικό σταθμό του Αθηναϊκού - Μακεδονικού Πρακτορείου Ειδήσεων «Πρακτορείο 104,9 FM» για τις εξελίξεις με την Τουρκία.</p>
      <p>«Ήλθε πλέον η ώρα, έχουμε καθυστερήσει πάρα πολύ [...], πρέπει επιτέλους να φτιαχτεί το Συμβούλιο Εθνικής Ασφάλειας, όχι το συμβούλιο εξωτερικής πολιτικής που υπάρχει και που αύριο ο <b>κ. Δένδιας</b> θα ενημερώσει τους εκπροσώπους των κομμάτων για το τι συνέβη, τι συζητήθηκε στη συνάντηση <b>Ερντογάν- Μητσοτάκη</b>», ανέφερε ο <b>κ. Κακλαμάνης</b> και διευκρίνισε: «Σας λέω κάτι που είναι η προσωπική μου άποψη, το τονίζω, μη χρεωθεί στο κόμμα μου και πολύ περισσότερο στον πρωθυπουργό, ότι από τη στιγμή που θα μπουν οι στόχοι πρέπει να είμαστε έτοιμοι να δημοσιοποιήσουμε ποιο είναι και το επόμενο βήμα. Δηλαδή, θα αποτολμήσει, παραδείγματος χάρη, η Τουρκία να στείλει ερευνητικό σκάφος, με αυτή την απίστευτη απόφαση που "εξαφάνισε" τέσσερα νησιά συν την Κρήτη και να στείλει στην περιοχή αυτή ερευνητικό σκάφος; Η απάντηση είναι ότι αυτό είναι casus belli για την Ελλάδα, αυτό πιστεύω εγώ. Αν δε δείξουμε αποφασιστικότητα και ισχύ, η αποθράσυνση της απέναντι πλευράς θα συνεχιστεί. Θέλω να βγάλω από το μυαλό μου ότι δεν υπάρχει αόρατος σκηνοθέτης πίσω από αυτή την ιστορία, ο οποίος στο μυαλό του και στο σενάριο που έχει σκηνοθετήσει είναι να μας αναγκάσει τις δύο πλευρές να καθίσουμε σε ένα τραπέζι για να μιλήσουμε για τη συνεκμετάλλευση του Αιγαίου».</p>
      <p>«Όλοι», συνέχισε ο <b>κ. Κακλαμάνης</b>, «έχουμε εμπιστοσύνη στις Ένοπλες Δυνάμεις, αλλά οι Ένοπλες Δυνάμεις με όποιες θυσίες και αν χρειαστεί, πρέπει να ενισχυθούν». Παραδείγματος χάρη «πήραμε πίσω 750 εκατ. ευρώ από τα ελληνικά ομόλογα που μας τα όφειλαν» και «η απόφαση λέει ότι πρέπει να πάνε σε αναπτυξιακή πολιτική». Και «να πάνε, αλλά ταυτόχρονα εγώ θα έλεγα ότι θα έπρεπε ένα ισόποσο 750 εκατ. ευρώ να φύγει από τις δημόσιες επενδύσεις και να πάει στον εξοπλισμό και εκσυγχρονισμό των Ενόπλων Δυνάμεων». </p>
      <p>O βουλευτής της ΝΔ παρατήρησε σε ό,τι αφορά τα διπλωματικά μέσα που διαθέτει η Ελλάδα απέναντι στη συμφωνία της Τουρκίας με τη Λιβύη: «Προχώρησαν η Τουρκία και η Λιβύη σε σύμφωνο απλοποιημένης μορφής και [...] από τη στιγμή που η Τουρκία το πέρασε από την Εθνοσυνέλευση της, από τη Βουλή της, πρέπει για να έχει ισχύ να περάσει και από τη Βουλή της Λιβύης, σύμφωνα με το άρθρο 122 της Βιέννης. Εάν δεν περάσει από τη Βουλή της Λιβύης αυτό το σύμφωνο απλοποιημένης μορφής δεν έχει καμία απολύτως ισχύ -ούτε νομική, ούτε οποιαδήποτε άλλη μορφή ισχύος [...]. Το ένα από τα μεγάλα διπλωματικά όπλα αυτή τη στιγμή, είναι ότι πρέπει να περάσει από τις δύο βουλές. Η ελληνική Βουλή την Πέμπτη έχει καλέσει αντιπροσωπεία με επικεφαλής τον πρόεδρο της Βουλής της Λιβύης, που προφορικά έχει αρνηθεί να επικυρώσει αυτή τη συμφωνία στην Ελλάδα. Είναι μια κίνηση πολύ έξυπνη, θα αποδειχθεί και αποτελεσματική και επομένως εκεί επάνω θα πατήσει, εκτός των άλλων επιχειρημάτων, η επιστολή που θα στείλουμε στον ΟΗΕ».</p>
      <p>Περαιτέρω, ο <b>κ. Κακλαμάνης</b> παρέπεμψε στην απόφαση που είχε λάβει η Σύνοδος Κορυφής της ΕΕ σχετικά με τα μέτρα εναντίον της επιθετικότητας της Τουρκίας. «Βεβαίως, ως συνήθως γίνεται σε αυτή την Ευρωπαϊκή Ένωση, ήταν μία απόφαση που έμεινε στα χαρτιά, δεν έχει ληφθεί κανένα απολύτως μέτρο μέχρι αυτή τη στιγμή και είναι σίγουρο ότι στη Σύνοδο Κορυφής που θα γίνει τον Δεκέμβριο και θα παραστεί ο <b>Κυριάκος Μητσοτάκης</b>, ότι δε θα το θέσουμε απλά το θέμα, αλλά θα επιμείνουμε και αυτό είναι μια θέση που έχει την καθολική υποστήριξη από όλα τα κόμματα της Βουλής, να υλοποιηθούν στην πράξη αυτές οι κυρώσεις, όποιες κι αν είναι -κυρίως οικονομικές, αλλά οικονομικές στη σημερινή Τουρκία είναι ένα ισχυρό μέτρο πίεσης», επισήμανε.</p>
      <p>Ερωτηθείς, για τη στάση της αστυνομίας την ημέρα των εκδηλώσεων για την επέτειο της δολοφονίας <b>Γρηγορόπουλου</b>, ο <b>κ. Κακλαμάνης</b> απάντησε: «Η προσωπική μου άποψη είναι ότι κατά γενική ομολογία, τόσο στην πορεία του Πολυτεχνείου, όσο και την ημέρα εις μνήμη του δολοφονημένου Γρηγορόπουλου, το σχέδιο είχε επιτυχία, με μεμονωμένα επεισόδια κατά τη δεύτερη επέτειο, όχι στο Πολυτεχνείο. Υπήρξαν μία - δύο ακραίες περιπτώσεις βίας, που από ό,τι γνωρίζω η ίδια η αστυνομία έχει διατάξει έρευνα. Αλλά να πάρουμε μιαν απόφαση τι θέλουμε από αυτή την αστυνομία και όχι να στήνουμε στο απόσπασμα κάθε φορά τους άνδρες της αστυνομίας. Ή το ένα ή το άλλο. Άλλο η τάξη και με εφαρμογή του νόμου και άλλο ακραία φαινόμενα που ήταν ένα ή δύο. Δε νομίζω ότι αυτά τα φαινόμενα, τα οποία κανείς δεν επιδοκιμάζει, χαρακτηρίζουν την ελληνική αστυνομία και το σχέδιο που έγινε. Εγώ εκτιμώ πως σε ό,τι αφορά τη λέξη ασφάλεια η μέχρι στιγμής δραστηριότητα υπό τη νέα πολιτική ηγεσία της αστυνομίας έχει δώσει σαφή και θετικά αποτελέσματα. Λάθη γίνονται, καλό είναι να αποφευχθούν, αλλά όχι και να στήνουμε κάθε δυο και τρεις και λίγο τους απλούς αστυνομικούς των 700-800 ευρώ στον τοίχο».</p>
      <related>
        <a href="https://www.nooz.gr/greece/1565109/ellada-toyrkia-me-nea-navtex-i-agkyra-kleidwnei-to-kastelorizo"/>
        <a href="https://www.nooz.gr/greece/1565104/bryxelles-symboylio-exwterikwn-ypothesewn-ee-stin-atzenta-to-mou-toyrkias-libyis-ti-tha-poyn-germania-gallia"/>
        <a href="https://www.nooz.gr/greece/1565110/syriza-eite-briskontai-se-sygchysi-eite-apla-parakoloythoyn-tis-exelixeis-me-toyrkia"/>
      </related>
    </article>
  </body>
</html>