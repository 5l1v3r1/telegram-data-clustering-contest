<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/darfor-utvecklar-porsche-en-drivlina-med-fyra-motorer-6981188"/>
    <meta property="og:site_name" content="Ny Teknik"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Därför utvecklar Porsche en drivlina med fyra motorer"/>
    <meta property="og:description" content="Med en motor för varje hjul kan Porsches mjukvara fördela vridmomentet exakt och blixtsnabbt. I deras snötest rullade bilen som på räls, i 80 km/h."/>
  </head>
  <body>
    <article>
      <h1>Därför utvecklar Porsche en drivlina med fyra motorer</h1>
      <address><time datetime="2019-12-09T09:30:00+00:00">09 Dec 2019, 09:30</time> by <a rel="author">John Edgren</a></address>
      <h4>Med en motor för varje hjul kan Porsches mjukvara fördela vridmomentet exakt och blixtsnabbt. I deras snötest rullade bilen som på räls, i 80 km/h.</h4>
      <p>Elon Musk har <a href="https://www.nyteknik.se/elbilar/efter-tesla-rekordet-inte-den-mest-kraftfulla-taycan-som-korde-6972051">tidigare meddelat att Tesla jobbar</a> på en prestandaversion av Model S under arbetsnamnet Plaid.</p>
      <p>Den ska ha tre elmotorer varav två sitter på bakaxeln – men Tesla kommer att toppas av Porsche. Nu har tyskarna släppt de första detaljerna om sin nya eldrivlina med fyra motorer.</p>
      <p>Lösningen ska minska risken för över- eller understyrning i kritiska situationer som kurvor eller vid halt underlag – detta genom att vridmomentet kan fördelas mellan de fyra hjulen med stor exakthet.</p>
      <p>Om bilens beteende avviker från vad som anses vara normalt ska systemet inom millisekunder kompensera för detta. Algoritmens uppdrag är att hindra hjulspinn, men att bara utgå från däckens grepp skulle ge en endimensionell analys.</p>
      <p>Därför mäter systemet hela tiden en rad faktorer, bland annat gaspåslag, hur snabbt föraren vrider på ratten samt bilens rotation runt sin egen axel. Sammantryckningen av respektive stötdämpare berättar om viktfördelningen.</p>
      <p>Porsche Engineering menar att de har lyckats skapa ett heltäckande system endast med utgångspunkt från mjukvara, utan att lägga till några ytterligare sensorer.</p>
      <p>De testade tekniken på snötäckt väg, och även i 80 km/h rullade bilen som på räls. I och med att tekniken är elektroniskt kontrollerad skulle mjukvaran även kunna användas för olika körlägen, exempelvis med en mer sportig sättning. Det <a href="https://newsroom.porsche.com/en/2019/technology/porsche-engineering-e-suv-torque-control-software-18800.html">skriver Porsche i ett pressmeddelande</a>. </p>
      <related>
        <h4>Relaterade artiklar</h4>
        <a href="https://www.nyteknik.se/elbilar/provkorning-porsche-cayenne-turbo-s-e-hybrid-tar-konceptet-ett-steg-langre-6981000"/>
        <a href="https://www.nyteknik.se/fordon/porsche-och-boeing-bygger-en-flygande-bil-for-lyxkunder-6974900"/>
        <a href="https://www.nyteknik.se/elbilar/efter-tesla-rekordet-inte-den-mest-kraftfulla-taycan-som-korde-6972051"/>
        <a href="https://www.nyteknik.se/fordon/kompositmaterial-ska-ge-mindre-och-starkare-elmotorer-6981139"/>
      </related>
    </article>
  </body>
</html>