<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/vem-ar-karriardiplomaten-anna-lindstedt"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T09:38:35+00:00"/>
    <meta property="og:title" content="Vem är karriärdiplomaten Anna Lindstedt?"/>
    <meta property="og:description" content="Den nu åtalade ambassadören Anna Lindstedt har en lång karriär som toppdiplomat bakom sig. Efter många ansvarsfulla uppdrag under nästan 30 år har hon fråntagits sina arbetsuppgifter. Nu är hon misstänkt för att självsvåldigt ha förhandlat med främmande makt, ett brott som kan ge två års fängelse."/>
  </head>
  <body>
    <article>
      <h1>Vem är karriärdiplomaten Anna Lindstedt?</h1>
      <address><time datetime="2019-12-09T09:38:35+00:00">09 Dec 2019, 09:38</time> by <a rel="author">Ingrid Thörnqvist</a></address>
      <p>
        <b>Den nu åtalade ambassadören Anna Lindstedt har en lång karriär som toppdiplomat bakom sig. Efter många ansvarsfulla uppdrag under nästan 30 år har hon fråntagits sina arbetsuppgifter. Nu är hon misstänkt för att självsvåldigt ha förhandlat med främmande makt, ett brott som kan ge två års fängelse.</b>
      </p>
      <p>Anna Lindstedt var 30 år gammal när hon 1990 antogs till UD:s diplomatutbildning. Efter fem år som journalist var hon redo för ett karriärbyte och sugen på att komma ut i världen.</p>
      <p>I snabb takt fick hon utlandsplaceringar vid ambassaderna i Jakarta och Islamabad. Efter tio år av diplomatiskt fotarbete befordrades hon till en chefsposition på UD:s Asienenhet. Därifrån stod vägen öppen för ambassadörsjobb.</p>
      <p>Hon blev ambassadör i Vietnam under tre år och arbetade därefter i Mexiko under fem år, då knarkkriget rasade för fullt.</p>
      <h3>Talar fem utländska språk</h3>
      <p>”En erfaren, kompetent och stark person.” Så beskrivs hon av flera UD-kolleger som SVT Nyheter varit i kontakt med. Enligt hennes CV talar hon, förutom engelska och franska, även spanska, italienska och indonesiska flytande.</p>
      <h3>Intensiva klimatförhandlingar</h3>
      <p>För sina insatser som Sveriges chefsförhandlare vid klimattoppmötet i Paris 2016 fick hon Frankrikes riddarorden, Hederslegionen.</p>
      <p>Som ambassadör i Peking fick Anna Lindstedt ansvar för en av Sveriges största och viktigaste utlandsmyndigheter med 60 medarbetare. Ett halvår efter hennes tillträde, i juni 2017, kom statsminister Stefan Löfven på officiellt besök. Flera avtal undertecknades med svenska företag, även med den kinesiske affärsmannen Kevin Liu.</p>
      <figure>
        <img src="https://www.svtstatic.se/image/wide/992/21304390/1551448954"/>
        <figcaption>I en broschyr om Kevin Lius företag MiniSv finns en bild av statsminister Löfven och den svenska ambassadören Anna Lindstedt, som applåderar ett samarbete mellan Liu och Tord Svedberg, vd för Smarta städer.<cite>Foto: Ur en broschyr om Kevin Lius företag MiniSv</cite></figcaption>
      </figure>
      <p>Kevin Liu var värd för <a href="https://www.svt.se/nyheter/angela-gui-berattar-om-hemliga-motet-om-pappan">mötet</a> med Angela Gui, dotter till den fängslade svenske bokförläggaren Gui Minhai, på ett hotell i Stockholm i januari.</p>
      <p>Enligt anonyma och trovärdiga källor har det funnits hård kritik mot hur Anna Lindstedt har agerat som chef. Vid den inspektion som UD genomfört på ambassaden föreslås rader av förändringar i enheternas sätt att arbeta och kommunicera med varandra.</p>
      <p>UD:s inspektör Ingemar Dolfe efterlyser mer stöd och vägledning för personalen från ambassadens ledning, enligt hans promemoria som SVT Nyheter tagit del av.</p>
      <h3>Treårigt uppdrag</h3>
      <p>Enligt ett regeringsbeslut undertecknat av utrikesminister Margot Wallström fick Anna Lindstedt 2016 ett treårigt uppdrag som ambassadör i Peking, som längst till den 31 augusti 2019. Uppdragen som ambassadör löper normalt i mellan tre och fem år.</p>
      <p>Men Anna Lindstedt ombads lämna sin post i Peking i förtid, redan efter knappt två år, enligt uppgifter i <a href="https://www.dn.se/nyheter/politik/nya-uppgifter-ud-lyfte-anna-lindstedt-i-fortid-pa-grund-av-gui-minhai/">DN</a>. Anledningen uppges ha varit kritik mot hennes hantering av <a href="https://www.svt.se/nyheter/utrikes/bakgrund-fangslandet-av-svenske-forlaggaren-gui-minhai">fallet med förläggaren Gui Minhai.</a></p>
      <h3>Ville fortsätta i Peking</h3>
      <p>Anna Lindstedt vägrade att förkorta sitt uppdrag och fortsatte sitt arbete i Peking fram till november 2018, då hon accepterade jobbet som <a href="https://www.regeringen.se/pressmeddelanden/2019/01/anna-lindstedt-blir-ny-agenda-2030-ambassador/">Agenda 2030-ambassadör</a>, med tillträde i mars 2019.</p>
      <p>I väntan på den nya tjänsten fortsatte Anna Lindstedt att ha kontakt med de kinesiska affärsmännen och med Kinas ambassadör i Sverige, vilket mynnade ut i det omtalade <a href="https://www.svt.se/nyheter/utrikes/angela-gui-anna-lindstedt-var-dar-hela-tiden">mötet med Gui Minhais dotter Angela</a> i Stockholm 24-25 januari.</p>
      <figure>
        <img src="https://www.svtstatic.se/image/wide/992/21314290/1557759570"/>
        <figcaption>I bilden till vänster syns Anna Lindstedt, Sveriges dåvarande ambassadör i Kina tillsammans med affärsmännen Kevin Liu och John Meewella. I bilden till höger syns Anna Lindstedt tillsammans med Gui Congyou, Kinas ambassadör i Sverige, som står bredvid Kevin Liu. Bilderna är tagna i samband med mötet i Stockholm med Gui Minhais dotter.<cite>Foto: Utdrag ur John Meewellas twitterkonto</cite></figcaption>
      </figure>
      <p>Anna Lindstedt välkomnar en rättsprocess och har via sin försvarsadvokat förnekat att hon gjort sig skyldig till något brott.</p>
      <related>
        <h4>Relaterat</h4>
        <a href="https://www.svt.se/nyheter/utrikes/motet-om-gui-minhai-detta-har-hant"/>
        <a href="https://www.svt.se/nyheter/inrikes/ex-ambassadoren-anna-lindstedt-nekar-till-brott"/>
        <a href="https://www.svt.se/nyheter/inrikes/ambassador-utreds-for-mildare-brott-an-sapobeslut"/>
        <a href="https://www.svt.se/nyheter/inrikes/kinesiske-affarsmannen"/>
        <a href="https://www.svt.se/nyheter/kinesiska-staten-huvudagare-i-kevin-lius-foretag"/>
        <a href="https://www.svt.se/nyheter/raderade-hemsidor-tveksam-professorstitel-och-tre-olika-namn-svt-har-kartlagt-affarsmannen"/>
      </related>
    </article>
  </body>
</html>