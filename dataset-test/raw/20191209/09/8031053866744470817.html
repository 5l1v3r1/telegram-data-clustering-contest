<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%cf%84%ce%bf%cf%85%cf%81%ce%ba%ce%af%ce%b1-%ce%b1%ce%bd%cf%84%ce%b9%ce%b4%ce%ae%ce%bc%ce%b1%cf%81%cf%87%ce%bf%cf%82-%cf%84%ce%b9%ce%bc%cf%8e%cf%81%ce%b7%cf%83%ce%b5-%cf%85%cf%80%ce%ac%ce%bb%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T09:35:11+00:00"/>
    <meta property="og:title" content="Τουρκία: Αντιδήμαρχος τιμώρησε υπάλληλο επειδή δεν σηκώθηκε όρθιος (βίντεο)"/>
    <meta property="og:description" content="«Οι αλαζόνες δεν έχουν θέση στην τουρκική κοινωνία», σχολίασε ο Ερντογάν, για τον οποίο όλοι στέκονται όρθιοι, όταν περνά από μπροστά τους."/>
  </head>
  <body>
    <article>
      <h1>Τουρκία: Αντιδήμαρχος τιμώρησε υπάλληλο επειδή δεν σηκώθηκε όρθιος (βίντεο)</h1>
      <address>
        <time datetime="2019-12-09T09:35:11+00:00">09 Dec 2019, 09:35</time>
      </address>
      <p>
        <b>«Οι αλαζόνες δεν έχουν θέση στην τουρκική κοινωνία», σχολίασε ο Ερντογάν, για τον οποίο όλοι στέκονται όρθιοι, όταν περνά από μπροστά τους.</b>
      </p>
      <p>Έντονες αντιδράσεις έχει προκαλέσει στην <b>Τουρκία</b> η <b>ποινή</b> που επέβαλε <b>αντιδήμαρχος</b> συνοικίας της Κωνσταντινούπολης σε <b>υπάλληλο</b> επειδή… <b>δεν σηκώθηκε</b> όταν πέρασε από μπροστά του. Το γεγονός προκάλεσε ακόμη και την αντίδραση του Τούρκου προέδρου Ερντογάν, ο οποίος ζήτησε την απομάκρυνση τέτοιων αλαζόνων από τα δημόσια αξιώματα.</p>
      <p>Ο <b>Βεϊσέλ Ιπεκτσί</b>, αντιδήμαρχος στη συνοικία Γκιούνγκιορέν, τιμώρησε έναν οδηγό, που εργάζεται στο δημαρχείο, διατάζοντάς τον να κάτσει μπροστά από τις τουαλέτες και κάθε φορά που θα περνάει να σηκώνεται όρθιος δείχνοντάς του τον σεβασμό του, αναφέρει το ethnos.gr.</p>
      <p>της Μαρίας Ζαχαράκη</p>
      <p>Η <b>απίστευτη τιμωρία</b> επιβλήθηκε στον οδηγό επειδή λίγο πριν είχε… τολμήσει να μην σηκωθεί από την καρέκλα του την ώρα που περνούσε από μπροστά του ο αντιδήμαρχος.</p>
      <p>Έτσι, ο Βεϊσέλ Ιπεκτσί βλέποντας την… αναιδή συμπεριφορά του υπαλλήλου του τον ρώτησε: «Δεν με γνώρισες; Γιατί δεν σηκώνεσαι όταν με βλέπεις;». Ο οδηγός δικαιολογήθηκε ότι «πρόεδρέ μου, δεν κατάλαβα ότι ήσασταν εσείς», αλλά ο αντιδήμαρχος δεν πείστηκε και σηκώνοντάς τον, τον οδήγησε στις τουαλέτες, λέγοντάς του ότι «από δω και πέρα θα κάθεσαι εδώ και θα σηκώνεσαι κάθε φορά που με βλέπεις».</p>
      <p>Το απίστευτο περιστατικό <b>κατήγγειλαν συνάδελφοι του υπαλλήλου</b> στον ίδιο τον δήμαρχο, ο οποίος ζήτησε αμέσως να σταματήσει η τιμωρία και την παραίτηση του αντιδημάρχου του.</p>
      <p>«Μετά από αυτό το θλιβερό γεγονός που συνέβη στο δημαρχείο μας, ο αντιδήμαρχος παραιτήθηκε. Ζητάμε συγνώμη από τον συνάδελφο και από τους πολίτες του Γκιούνγκιορέν», δήλωσε ο δήμαρχος Μπουνιαμίν Ντεμίρ.</p>
      <figure>
        <iframe src="https://www.youtube.com/embed/NgvZEGtl_jQ" width="900" height="506" data-service="Youtube" scrolling="no"/>
      </figure>
      <p>Τη συμπεριφορά του αντιδημάρχου καυτηρίασε και ο <b>Τούρκος πρόεδρος Ερντογάν</b>, τονίζοντας ότι οι αλαζόνες δεν έχουν θέση στην τουρκική κοινωνία.</p>
      <p>«Όποιος ραγίζει τις καρδιές των ανθρώπων και τους πληγώνει και όποιος κοιτάει αφ’ υψηλού και με αλαζονεία τους πολίτες λόγω της θέσης του, αυτοί οι άνθρωποι δεν μπορούν να έχουν θέση ανάμεσά μας», δήλωσε ο Ρετζέπ Ταγίπ Ερντογάν, που –παρεμπιπτόντως- όλοι σηκώνονται όπου εμφανίζεται, διαφορετικά αποτελεί μεγάλη αγένεια- απέναντι στον «ηγεμόνα», όπως είναι το προσωνύμιό του.</p>
    </article>
  </body>
</html>