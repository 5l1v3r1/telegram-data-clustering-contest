<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420593"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T09:25:00+00:00"/>
    <meta property="og:title" content="העיתונאי גיא פלג הפסיד בתביעת דיבה"/>
    <meta property="og:description" content="העיתונאי גיא פלג הפסיד באופן חלקי בתביעת דיבה שהגישה נגדו עו&quot;ד אשר ייצגה את המתלוננת נגד אופק בוכריס, ויפצה אותה ב-15 אלף שקלים"/>
  </head>
  <body>
    <article>
      <h1>העיתונאי גיא פלג הפסיד בתביעת דיבה</h1>
      <address><time datetime="2019-12-09T09:25:00+00:00">09 Dec 2019, 09:25</time> by <a rel="author">ערוץ 7</a></address>
      <p>סגן נשיא בית משפט השלום בחיפה, השופט רמזי חדיד, קיבל באופן חלקי תביעת דיבה שהגישה עו"ד אביטל בן נון, אשר ייצגה את המתלוננת נגד אופק בוכריס, נגד העיתונאי גיא פלג.</p>
      <p>השופט קבע כי הודעת טקסט ששלח פלג לאביה של המתלוננת, בו טען שעורכת הדין בן נון משקרת ומפעילה מניפולציות, מהווה פרסום לשון הרע.</p>
      <p>נציין כי בהודעה כתב פלג לאב, "בין עורכת הדין שלכם בנון (כך במקור) ובין חדשות 2 יש נתק אחרי שבחרה לשקר אותנו לאורך הפרשה כולה כמו גם אמש. אתה מוזמן, ככל שתרצה, לשוחח בעניין עם עודד בן עמי שישתף אותך בשלל שקריה והמניפולציות שהפעילה".</p>
      <p>"הנתבע (גיא פלג - ש"פ) לא הוכיח כי פרסום לשון הרע במסגרת ההודעה ששלח לאביה של המתלוננת, היה אמת. בנסיבות העניין, מאחר ותחולת הגנת אמת בפרסום מותנית בקיומם של שני תנאים מצטברים - הפרסום היה אמת ולציבור יש עניין בפרסום - ומשהגעתי למסקנה כי התנאי הראשון אינו מתקיים בנסיבות מקרה דנן, אזי מן הדין לדחות את הגנת אמת בפרסום ללא צורך להידרש לקיומו של התנאי השני", קבע השופט.</p>
      <p>השופט אף הוסיף וקבע כי לפלג לא מתקיימת גם הגנת תום הלב וזאת מאחר ש"הנתבע או מי מטעמו לא נקטו טרם הפרסום באמצעי סביר כלשהו על מנת להיווכח באם אמת הוא, אם לאו".</p>
      <p>עם זאת, בית המשפט דחה את התביעה בנוגע לאירוע בו נחשף הסכסוך במהלך ראיון לעיתונאית יעל דן בגלי צה"ל, וזאת מאחר שבראיון מי שהעלתה את נושא הסכסוך עם פלג וחדשות 2 היתה עורכת הדין עצמה.</p>
      <p>לנוכח העוצמה הפחותה של הפגיעה בעורכת הדין בהודעת טקסט שמוענה לאדם אחד קבע השופט כי פלג יפצה את עורכת הדין ב-15 אלף שקלים.</p>
    </article>
  </body>
</html>