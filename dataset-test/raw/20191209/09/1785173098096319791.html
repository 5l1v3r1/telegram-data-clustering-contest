<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/ins-castigul-salarial-mediu-nominal-net-a-crescut-in-octombrie-cu-34-de-lei-la-3-116-lei-1922400009482019120919193355"/>
    <meta property="og:site_name" content="News.ro"/>
    <meta property="article:published_time" content="2019-12-09T09:00:48+00:00"/>
    <meta property="og:title" content="INS: Câştigul salarial mediu nominal net a crescut în octombrie cu 34 de lei, la 3.116 lei"/>
    <meta property="og:description" content="Câştigul salarial mediu nominal net a fost în luna octombrie de 3.116 lei, în urcare faţă de luna precedentă cu 34 lei (+1,1%), arată datele transmise luni de Institutul Naţional de Statistică (INS)."/>
  </head>
  <body>
    <article>
      <h1>INS: Câştigul salarial mediu nominal net a crescut în octombrie cu 34 de lei, la 3.116 lei</h1>
      <address><time datetime="2019-12-09T09:00:48+00:00">09 Dec 2019, 09:00</time> by <a rel="author">Dinu Boboc</a></address>
      <p>
        <b>Câştigul salarial mediu nominal net a fost în luna octombrie de 3.116 lei, în urcare faţă de luna precedentă cu 34 lei (+1,1%), arată datele transmise luni de Institutul Naţional de Statistică (INS).</b>
      </p>
      <p>Comparativ cu luna octombrie a anului precedent, câştigul salarial mediu nominal net a crescut cu 14,6%.</p>
      <p>În luna octombrie 2019, câştigul salarial mediu nominal brut a fost 5090 lei, cu 49 lei (+1%) mai mare decât în luna septembrie 2019.</p>
      <p>Câştigul salarial mediu nominal net a fost 3116 lei, în creştere faţă de luna precedentă cu 34 lei (+1,1%).</p>
      <p>Valorile cele mai mari ale câştigului salarial mediu nominal net s-au înregistrat în activităţi de servicii în tehnologia informaţiei (inclusiv activităţi de servicii informatice) (7118 lei), iar cele mai mici în fabricarea articolelor de îmbrăcăminte (1801 lei).</p>
      <p>Indicele câştigului salarial real a fost 110,8% pentru luna octombrie 2019 faţă de aceeaşi perioadă a anului precedent.</p>
      <p>Indicele câştigului salarial real a fost 100,7% pentru luna octombrie 2019 faţă de luna precedentă.</p>
      <p>În luna octombrie 2019, în majoritatea activităţilor din sectorul economic, nivelul câştigului salarial mediu net a fost mai mare decât în luna septembrie 2019 ca urmare a acordării de premii ocazionale (prime trimestriale, anuale, pentru performanţe deosebite sau al 13-lea salariu), drepturi în natură şi ajutoare băneşti, sume din profitul net şi din alte fonduri (inclusiv bilete de valoare).</p>
      <p>De asemenea, creşterile câştigului salarial mediu net s-au datorat realizărilor de producţie ori încasărilor mai mari (funcţie de contracte/proiecte), cât şi a disponibilizărilor de personal cu câştiguri salariale mai mici faţă de medie, din unele activităţi economice.</p>
      <p><b>Cele mai mari creşteri </b>ale câştigului salarial mediu net s-au înregistrat după cum urmează: cu 9,8% în fabricarea calculatoarelor şi a produselor electronice şi optice; între 3% şi 5,5% în industria metalurgică, fabricarea altor mijloace de transport, fabricarea echipamentelor electrice, transporturi pe apă, intermedieri financiare (cu excepţia activităţilor de asigurări şi ale fondurilor de pensii), cercetare-dezvoltare.</p>
      <p><b>Cele mai mari scăderi</b> ale câştigului salarial mediu net s-au înregistrat după cum urmează: 19,4% în extracţia petrolului brut şi a gazelor naturale, respectiv 17,6% în fabricarea produselor de cocserie şi a produselor obţinute din prelucrarea ţiţeiului; între 3% şi 8% în fabricarea produselor din tutun, activităţi de editare, activităţi de producţie cinematografică, video şi de programe de televiziune, înregistrǎri audio şi activităţi de editare muzicalǎ (inclusiv activităţi de difuzare şi transmitere de programe), activităţi de servicii anexe extracţie.</p>
      <p><b>În sectorul bugetar</b> s-au înregistrat creşteri ale câştigului salarial mediu net faţă de luna precedentă în învăţământ (+3,8% ca urmare a acordării sumelor reprezentând plata cu ora a cadrelor didactice), în administraţie publică (+1,3%), respectiv în sănătate şi asistenţă socială (+0,8%).</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/social/ins-castigul-salarial-mediu-nominal-net-a-crescut-in-septembrie-cu-38-de-lei-la-3-082-lei-1922400807302019110919163773"/>
        <a href="https://www.news.ro/social/ins-castigul-salarial-mediu-nominal-net-a-scazut-in-august-cu-2-4-la-3-044-lei-1922405008522019100919135388"/>
        <a href="https://www.news.ro/social/ins-castigul-salarial-mediu-nominal-net-a-scazut-in-iulie-cu-sub-1-la-3-119-lei-1922404009402019091119108800"/>
      </related>
    </article>
  </body>
</html>