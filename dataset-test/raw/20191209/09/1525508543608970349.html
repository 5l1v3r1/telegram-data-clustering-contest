<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792789/%D8%A2%D8%BA%D8%A7%D8%B2-%D9%BE%D8%AE%D8%B4-%D8%B3%D8%B1%DB%8C-%D8%AC%D8%AF%DB%8C%D8%AF-%D9%85%D8%B3%D8%A7%D8%A8%D9%82%D9%87-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C-%D8%A7%D8%B3%D8%B1%D8%A7%D8%A1"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T09:18:01+00:00"/>
    <meta property="og:title" content="بزرگترین مسابقه استعدادیابی قرآنی؛  آغاز پخش سری جدید مسابقه تلویزیونی اسراء"/>
    <meta property="og:description" content="فصل نهم مسابقه تلویزیونی اسراء که از آن به عنوان بزرگترین مسابقه استعدادیابی قرآنی نیز یاد می‌شود، از یکشنبه شب هفدهم آذر ماه به روی آنتن شبکه قرآن و معارف سیما رفت."/>
  </head>
  <body>
    <article>
      <h1>بزرگترین مسابقه استعدادیابی قرآنی؛  آغاز پخش سری جدید مسابقه تلویزیونی اسراء</h1>
      <address>
        <time datetime="2019-12-09T09:18:01+00:00">09 Dec 2019, 09:18</time>
      </address>
      <p>به گزارش خبرنگارمهر، فصل نهم مسابقه تلویزیونی اسراء که از آن به عنوان بزرگترین مسابقه استعدادیابی قرآنی نیز یاد می‌شود، از یکشنبه شب هفدهم آذر ماه به روی آنتن شبکه قرآن و معارف سیما رفت تا از این به بعد شاهد هنرنمایی قاریان نوجوان و جوان از قاب تلویزیون باشیم.فصل نهم مسابقه تلویزیونی اسراء ساعت ۲۰ روزهای یکشنبه، سه‌شنبه و پنج‌شنبه به روی آنتن می‌رود و تکرار آن نیز ساعت ۱۵ روزهای زوج خواهد بود.</p>
      <p>در این دوره از مسابقه داوران نسبت به دوره قبل تغییر کرده و ترکیبی از داوران جوان و با تجربه که هر کدام صاحب عناوین متعددی در مسابقات قرآن نیز هستند، حضور دارند. علی اکبر ملکشاهی، حامد ولیزاده و مهدی غلام‌نژاد تیم داوری این دوره را تشکیل می‌دهد.</p>
      <p>علی‌اکبر ملکشاهی سال ۱۳۷۴ رتبه نخست مسابقات بین‌المللی قرآن ایران را به دست آورده و علاوه بر آن رتبه نخست مسابقات قرآن جانبازان کل کشور در سال ۱۳۷۱ را نیز در کارنامه خود دارد. حامد ولیزاده نیز سال ۱۳۸۹ رتبه نخست مسابقات بین‌المللی قرآن دانشجویان مسلمان و سال ۱۳۹۵ هم رتبه نخست مسابقات بین‌المللی قرآن جمهوری اسلامی ایران را کسب کرده است. همچنین مهدی غلام‌نژاد نیز سال ۱۳۹۷ رتبه نخست مسابقات بین‌المللی قرآن دانشجویان مسلمان را کسب کرده است. وی همچنین در مسابقات بین‌المللی قرآن کشورهای ایران، روسیه،کویت و ترکیه نیز حضور داشته و رتبه‌های ممتازی را به دست آورده است.</p>
      <p>در فصل نهم این مسابقه شرکت کنندگانی از ۲۵ استان کشور حضور داشته و در  دو بخش بالای ۱۶ سال و زیر ۱۶ سال رقابت خود را برگزار می‌کنند. این شرکت کنندگان در سه رشته قرائت تقلیدی به سبک استاد عبدالباسط، قرائت تقلیدی به سبک استاد منشاوی و قرائت تقلیدی به سبک استاد مصطفی اسماعیل به رقابت با یکدیگر می‌پردازند. پیش‌بینی می‌شود از هر رشته ۱۲ نفر راهی فینال مسابقات شوند.</p>
      <p>بر اساس این‌ گزارش کار ضبط سری جدید مسابقه تلویزیونی اسراء از هفته گذشته آغاز شده و زمانبندی ضبط آن نیز روزهای پنج‌شنبه و جمعه هر هفته خواهد بود.</p>
      <p>اجرای سری نهم مسابقه اسراء را سیدوحید مرتضوی، بر عهده دارد، وی همچنین تهیه کننده این مسابقه تلویزیونی است.</p>
    </article>
  </body>
</html>