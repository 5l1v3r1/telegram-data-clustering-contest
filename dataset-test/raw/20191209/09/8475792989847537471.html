<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/uutiset/sanna-marinin-valinta-suomen-paaministeriksi-on-otsikoissa-ympari-maailman"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T09:23:40+00:00"/>
    <meta property="og:title" content="Sanna Marinin valinta Suomen pääministeriksi on otsikoissa ympäri maailman"/>
    <meta property="og:description" content="Suomen liikenne- ja viestintäministeri Sanna Marinin valinta sosiaalidemokraattien pääministeriehdokkaaksi herättää huomiota kansainvälisessä mediassa. Kun eduskunta lähipäivinä äänestää Sanna Marinin pääministeriksi, tulee 34-vuotiaasta poliitikosta todennäköisesti maailman nuorin istuva pääministeri."/>
  </head>
  <body>
    <article>
      <h1>Sanna Marinin valinta Suomen pääministeriksi on otsikoissa ympäri maailman</h1>
      <address><time datetime="2019-12-09T09:23:40+00:00">09 Dec 2019, 09:23</time> by <a rel="author">SVT Uutiset, Yle</a></address>
      <p>
        <b>Suomen liikenne- ja viestintäministeri Sanna Marinin valinta sosiaalidemokraattien pääministeriehdokkaaksi herättää huomiota kansainvälisessä mediassa. Kun eduskunta lähipäivinä äänestää Sanna Marinin pääministeriksi, tulee 34-vuotiaasta poliitikosta todennäköisesti maailman nuorin istuva pääministeri.</b>
      </p>
      <p>Suomi saa kaikella todennäköisyydellä ensi viikolla uuden pääministerin, kunSanna Marinin (S) ensimmäinen hallitus nimitetään.</p>
      <p>SDP:n puoluevaltuusto valitsi sunnuntai-iltana Marinin pääministeriehdokkaakseen, mikä tarkoittaa, että hänet nimitetään tehtävään lähipäivinä.</p>
      <p>Marin korvaa paikalta eronneen Antti Rinteen. Marin oli tiettävästi väistyvän pääministerin suosikki tehtävään, mutta hän poikkeaa joka tapauksessa edeltäjästään monella tapaa.</p>
      <p>Marin on itse kertonut, ettei hänen ikänsä tai sukupuolensa ole määrittänyt hänen työtään poliitikkona. Siitä huolimatta monet mediat pitävät Marinin nuorta ikää ja sukupuolta kiinnostavana.</p>
      <p><a href="https://www.dn.se/nyheter/varlden/philip-teir-sanna-marin-blir-varldens-yngsta-statsminister/">Dagens Nyheter</a> kirjoittaa Suomen tulevasta pääministeristä maailman nuorimpana istuvana pääministerinä. Lehti vastaa jutussaan kysymyksiin Marinin taustoista, poliittisesta asenteesta ja tulevaisuudennäkymistä.</p>
      <p><a href="https://www.theguardian.com/world/2019/dec/09/finland-anoints-sanna-martin-34-as-worlds-youngest-serving-prime-minister">Brittilehti The Guardian</a> nostaa esiin Marinin nopean nousun 27-vuotiaasta Tampereen kaupunginvaltuuston puheenjohtajasta 34-vuotiaaksi pääministeriehdokkaaksi.</p>
      <p><a href="https://www.bbc.com/news/world-europe-50709422">Britannian yleisradioyhtiö BBC</a> nostaa esiin myös, että Marin on Suomen kolmas pääministeriksi valittava nainen. Aiemmin naispääministereinä ovat toimineet vain keskustan poliitikot Anneli Jätteenmäki ja Mari Kiviniemi.</p>
      <p>Marinin lisäksi myös hallituksen muut naiset ovat saaneet huomiota. Kansainvälisessä mediassa on levinnyt viraalina Helsingin Sanomien toimittajan tviitti, johon on koottu naisministerien kuvat, iät ja pestit.</p>
      <p>Marinin valintaa ja hallituksen muita naisministereitä hehkutetaan sosiaalisessa mediassa tunnisteella #newgeneration.</p>
    </article>
  </body>
</html>