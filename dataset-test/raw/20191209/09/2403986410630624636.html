<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/pozhezha_v_odesi_na_troyitskiy_vid_vognyu_lyudey_ryatuvav_komunalnik_n1245808"/>
    <meta property="og:site_name" content="24 Канал"/>
    <meta property="article:published_time" content="2019-12-09T09:26:00+00:00"/>
    <meta property="og:title" content="Пожежа в Одесі на Троїцькій: від вогню людей рятував комунальник"/>
    <meta property="og:description" content="В Одесі співробітник комунального підприємства Олександр Трандафір врятував кількох людей під час страшної пожежі в коледжі на Троїцькій."/>
  </head>
  <body>
    <article>
      <h1>Пожежа в Одесі на Троїцькій: від вогню людей рятував комунальник</h1>
      <address><time datetime="2019-12-09T09:26:00+00:00">09 Dec 2019, 09:26</time> by <a rel="author" href="https://24tv.ua/irina_yurkovska_tag6223/" target="_blank">Ірина Юрковська</a></address>
      <p>
        <b>В Одесі співробітник комунального підприємства Олександр Трандафір врятував кількох людей під час страшної пожежі в коледжі на Троїцькій.</b>
      </p>
      <p>Трандафір – працівник Міськзелентресту, про нього розповів директор департаменту міського господарства Дмитро Жеман, повідомляє <a href="https://dumskaya.net/news/stalo-izvestno-imya-odesskogo-kommunalshchika-ko-106349/">Думська.</a></p>
      <blockquote>Останні новини: <a href="https://24tv.ua/pozhezha_v_koledzhi_odesi_odna_lyudina_pomerla_n1243650">Пожежа в коледжі Одеси: кількість жертв зросла до 12</a></blockquote>
      <p>Комунальник прибув до коледжу економіки, права та готельно-ресторанного бізнесу одним із перших. Він – простий оператор автовишки.</p>
      <aside>Одним з перших прибув на місце пожежі, єдиний, хто заїхав на вишці у двір палаючого будинку, в результаті чого врятував кілька людських життів. Не маючи спецзасобів, спецпідготовки і дійсно ризикуючи здоров’ям і життям, він зробив те, що зробило його героєм,<cite>– розповів він.</cite></aside>
      <figure>
        <img src="https://24tv.ua/resources/photos/news/620_DIR/201912/1245808_10354577.jpg?201912091145"/>
        <figcaption>Олександр Трандафір заїхав на вишці у двір палаючого будинку/Джерело: dumskaya.net</figcaption>
      </figure>
      <blockquote>У ніч на 9 грудня та цього дня зранку рятувальники дістали з-під завалів ще два тіла. Кількість жертв трагедії зросла до 12 осіб. У лікарнях залишаються ще 9 осіб із 30 постраждалих. </blockquote>
      <figure>
        <img src="https://24tv.ua/resources/photos/news/260x153_DIR/201912/1245686.jpg?201912180222"/>
      </figure>
      <figure>
        <img src="https://24tv.ua/resources/photos/news/260x153_DIR/201912/1245528.jpg?201912085924"/>
      </figure>
      <p>Прем'єр-міністр України Олексій Гончарук<a href="https://24tv.ua/goncharuk_v_odesi_anonsuvav_vidstavku_chinovnikiv_koledzh_5_rokiv_ne_pereviryali_na_pozhezhnu_bezpeku_n1245686"> приїхав до Одеси 8 грудня</a>. Уряд створив комісію з розслідування причин пожежі, результати розслідування опублікують до 20 грудня. Окрім того, він анонсував звільнення керівника департаменту освіти Одеської облдержадміністрації. Володимир Зеленський <a href="https://24tv.ua/pozhezha_v_koledzhi_na_troyitskiy_u_odesi_zelenskiy_ogolosiv_8_grudnya_dnem_natsionalnoyi_zhalobi_n1245528">оголосив 8 грудня днем національної жалоби</a>.</p>
      <h3><a href="https://24tv.ua/pozhezha_v_koledzhi_v_odesi_tag7326/">Пожежа в Одесі</a> на Троїцькій: основне</h3>
      <ul>
        <li>Пожежа в Одеському коледжі економіки, права та готельно-ресторанного бізнесу спалахнула 4 грудня близько 10 години ранку на 3 поверсі 6-поверхового навчального корпусу. Вогонь охопив майже 4 тисячі метрів квадратних. Людей із будівлі евакуювали. За словами очевидців, рятуючись від полум'я, деякі студенти стрибали з п'ятого поверху на припарковані автомобілі.</li>
        <li>Загинули 10 осіб, кількість постраждалих зросла до 31 особи, серед них – 15 неповнолітніх студентів.</li>
        <li>Рятувальники продовжують працювати на місці події. Під завалами можуть бути кілька осіб, адже їх місце перебування досі залишається невідомим.</li>
      </ul>
      <blockquote>Читайте:<a href="https://24tv.ua/spisok_imen_postrazhdalih_u_pozhezhi_v_koledzhi_odesi_n1243892"> Список імен постраждалих у пожежі в коледжі Одеси: який стан у потерпілих</a></blockquote>
      <ul>
        <li>Поліція розглядає 2 причини займання: навмисний підпал та аварійна робота електрообладнання. Зокрема, пожежа могла спалахнути через електрообігрівачі, які ввімкнули через відсутність центрального опалення.</li>
      </ul>
    </article>
  </body>
</html>