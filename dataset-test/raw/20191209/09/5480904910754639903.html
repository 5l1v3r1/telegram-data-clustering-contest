<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nezamestnanost-zustala-v-listopadu-na-2-6-ceka-se-jeji-rust/1830267?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="Nezaměstnanost zůstala v listopadu na 2,6 %, čeká se její růst"/>
    <meta property="og:description" content="Praha - Nezaměstnanost v Česku v listopadu zůstala na říjnových 2,6 procenta, oznámil Úřad práce ČR. Počet lidí bez práce od října stoupl o 771 na 197.289, což je nejnižší listopadová hodnota od roku 1996. Mírný nárůst nezaměstnaných ovšem podle ekonomů ukazuje na postupný obrat na trhu práce. Analytici očekávají, že v dalších měsících již nezaměstnanost postupně poroste, i tak by ovšem měla zůstat nejnižší v EU."/>
  </head>
  <body>
    <article>
      <h1>Nezaměstnanost zůstala v listopadu na 2,6 %, čeká se její růst</h1>
      <address><time datetime="2019-12-09T09:04:00+00:00">09 Dec 2019, 09:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nezaměstnanost v Česku v listopadu zůstala na říjnových 2,6 procenta, oznámil Úřad práce ČR. Počet lidí bez práce od října stoupl o 771 na 197.289, což je nejnižší listopadová hodnota od roku 1996. Mírný nárůst nezaměstnaných ovšem podle ekonomů ukazuje na postupný obrat na trhu práce. Analytici očekávají, že v dalších měsících již nezaměstnanost postupně poroste, i tak by ovšem měla zůstat nejnižší v EU.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1575887382_31-nezamestnanost-vyvoj.png"/>
        </figure>
        <figure>
          <img src="https://i3.cn.cz/6/1575887468_32-nezamestnanost-regiony.png"/>
        </figure>
        <figure>
          <img src="https://i3.cn.cz/6/1575890348_36-nezamestnanost-kraje.png"/>
        </figure>
      </slideshow>
      <p>Situaci na trhu práce podle ÚP nadále ovlivňuje příznivý stav české ekonomiky a odpovídá také klimatickým podmínkám. Do evidence úřadů se začali hlásit první pracovníci ze zemědělství a stavebnictví, včetně osob samostatně výdělečně činných. Ze strany zaměstnavatelů přetrvává zájem o nové zaměstnance, převážně v technických profesích na dělnických, ale i vyšších pozicích.</p>
      <p>"V nadcházejících měsících bude registrovaná nezaměstnanost, a to v souvislosti s postupným ukončováním sezonních prací a pracovních úvazků na dobu určitou, pravděpodobně stagnovat, případně mírně vzroste," uvedla generální ředitelka Úřadu práce ČR Kateřina Sadílková.</p>
      <figure>
        <img src="https://i3.cn.cz/3/1575887468_32-nezamestnanost-regiony.png"/>
      </figure>
      <p>Během listopadu se do evidence nezaměstnaných přihlásilo 37.886 lidí, což bylo nepatrně méně než v říjnu. Z evidence naopak odešlo 37.115 uchazečů, z nich novou práci získalo 23.230 lidí. Téměř 7000 lidí úřady z evidence vyřadily, protože při zprostředkování zaměstnání nespolupracovali. V evidenci byli nejčastěji klienti s nízkou kvalifikací, se základním, nedokončeným a středním odborným vzděláním, s výučním listem či středním vzděláním s maturitou. Průměrný věk nezaměstnaných činil v listopadu 42,7 roku. Lidí nad 50 let bylo mezi evidovanými 71.250.</p>
      <figure>
        <img src="https://i3.cn.cz/3/1575890348_36-nezamestnanost-kraje.png"/>
      </figure>
      <p>Nabídka volných míst se rozrostla proti říjnu o 1217 pozic na 338.670. Nejvíce míst nabízejí zaměstnavatelé v Praze (74.722), kde nezaměstnanost v listopadu stagnovala na 1,9 procenta a je spolu s Jihočeským krajem druhá nejnižší, v Pardubickém kraji je ještě o desetinu bodu nižší.</p>
      <p>Nabídky předvánočních brigád se v evidenci úřadů objevují v menší míře a jejich počty výrazně nerostou. Zaměstnavatelé totiž tento problém řeší primárně prostřednictvím pracovních portálů, přes agentury práce, vlastními silami nebo přijímají zaměstnance, kteří se osvědčili v minulosti. Zájem mají například o prodejce pro stánkový prodej, o pomocné prodavače na doplňování regálů, pomocné pracovníky v úklidu a pro vykládku kamionů, skladníky a různé profese v pohostinství či hotelovém provozu.</p>
      <h4>Nezaměstnanost podle analytiků dosáhla dna, dále již poroste </h4>
      <p>Údaje o nezaměstnanosti ukazují, že na trhu práce postupně dochází k obratu. Trh práce tak podle analytiků dosáhl v listopadu svého dna a v dalších měsících bude míra nezaměstnanosti postupně růst a na začátku příštího roku může přesáhnout i tři procenta. Vyplývá to z vyjádření ČTK oslovených analytiků.</p>
      <p>"Přestože v listopadu běžně nezaměstnanost dále klesá, tento rok tomu bylo naopak. Nezaměstnaných o pár stovek přibylo. Lze to považovat za první signál obratu na doposud vysátém trhu práce v Česku," uvedla analytička Raiffeisenbank Eliška Jelínková. V následujících měsících tak lze podle ní očekávat, že míra nezaměstnanosti mírně poroste. "Přesto by i nadále měla být nejnižší v EU," dodala.</p>
      <p>Výsledek míry nezaměstnanosti zatím podle ekonoma ČSOB Petra Dufka zlepšují sezónní pracovní místa, která postupně po Vánocích zmizí. "A česká nezaměstnanost se opět dostane na začátku příštího roku nad hranici tří procent," uvedl.</p>
      <p>"Trh práce zůstává vyčerpaný, narazil na své limity. Další pokles míry nezaměstnanosti již nepředpokládáme, a to i kvůli postupnému zpomalování růstu české ekonomiky," uvedl i hlavní ekonom Komerční banky Jan Vejmělek.</p>
      <p>Podle hlavního ekonoma Deloitte Davida Marka by podíl nezaměstnaných měl i v příštím roce setrvat mezi dvěma až třemi procenty a hýbat s ním budou podle něj nejspíše jen sezónní faktory.</p>
      <p>"Pracovní trh se v současnosti pohybuje na svých limitech. Struktura volných pracovních míst se zatím významněji nemění. I nadále převažuje poptávka po méně kvalifikovaných pracovnících," uvedl analytik společnosti Akcenta Miroslav Novák.</p>
      <p>Ředitel pracovního portálu jenprace.cz Radovan Hypš se domnívá, že do konce roku se situace na trhu práce už nijak výrazně nezmění. "Očekáváme proto, že hlavně sklady velkých firem budou mít problém letos před Vánocemi sehnat posily. Stejně tak se budou špatně hledat noví kurýři i zásilkovým službám," uvedl.</p>
    </article>
  </body>
</html>