<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/ma-plukke-opp-dritten-etter-henne/71908569"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T09:44:27+00:00"/>
    <meta property="og:title" content="- Må plukke opp dritten etter henne"/>
    <meta property="og:description" content="Kim og Khloé Kardashian mener eldstesøsteras tid i familiens realityserie kan være over."/>
  </head>
  <body>
    <article>
      <h1>- Må plukke opp dritten etter henne</h1>
      <h2>Kim og Khloé Kardashian mener eldstesøsteras tid i familiens realityserie kan være over.</h2>
      <address><time datetime="2019-12-09T09:44:27+00:00">09 Dec 2019, 09:44</time> by <a rel="author">Henriette Eilertsen</a></address>
      <p>Mens <a href="https://www.dagbladet.no/kjendis/sverget-til-puppetriks-na-advarer-hun/71818159">Kim Kardashian West (39) </a>og <a href="https://www.dagbladet.no/kjendis/bryter-tausheten-etter-skandaleoverskriftene/70813539">Khloé Kardashian (35)</a> deler så å si alt med fansen, både i <a href="https://www.dagbladet.no/kjendis/slaktes-av-bestemora/71861992">«Keeping up with the Kardashians» </a>og i sosiale medier, har eldstesøstera Kourtney Kardashian (40) holdt stadig mer tilbake de siste åra.</p>
      <p>Familien har hatt for vane å ta fansen med på alt fra <a href="https://www.dagbladet.no/kjendis/slik-handterte-hun-utroskapsnyheten/71221176">samlivsbrudd</a>, <a href="https://www.dagbladet.no/kjendis/letter-pa-sloret-om-utroskapsskandalen---han-var-heldig-at-jeg-var-ni-maneder-pa-vei/70415815">utroskapsskandaler</a> og giftermål, men Kourtney har nå bestemt seg for å holde alt hva gjelder egne forhold privat.</p>
      <p>Dette får mildt sagt hennes to søstre til å reagere, som ifølge <a href="https://people.com/tv/kim-kardashian-threatens-to-fire-kourtney-from-kuwtk-for-hiding-her-personal-life-shes-out/">People</a> truer med å droppe søstera i familiens realityserie.</p>
      <h3>- Jobben vår</h3>
      <p>- Jeg prøver å holde deler av livet privat og jeg liker ikke å dele noe om datinglivet mitt, sier Kourtney i søndagens episode av «Keeping up», ifølge People.</p>
      <p>Søstrene hennes reagerer på at 40-åringen stadig deler og medvirker mindre i serien, og påstår at det fører til at de må dele mer av sitt privatliv.</p>
      <p>- Jobben vår er å være åpne og ærlige og dele mye av oss selv, men de siste åra har det virka som at Kourtney ikke har vært åpen om privatlivet sitt på kamera, sier Kim, og fortsetter:</p>
      <p>- Så alle de dagene Kourtney ikke filmer, må Khloé og jeg plukke opp dritten etter henne og dele mer. For hva er showet hvis vi ikke deler fra livet vårt?</p>
      <h3>«Momager»</h3>
      <p>Kourtney ser likevel ikke ut til å endre mening av den grunn.</p>
      <p>- Jeg har sagt at jeg ikke vil dele forholdene mine, det er det. Jeg viste at jeg knakk sammen, da jeg gråt fordi jeg fikk angst. Jeg deler andre ting, svarer hun.</p>
      <p>De mye omtalte søstrene er ikke ukjente med å ryke i tottene på hverandre, noe de også gjør i den ferskeste episoden, ifølge nettstedet. Kim går så langt at hun foreslår at det kanskje er best for alle at Kourtney gir seg, at hennes tid i serien er ved veis ende.</p>
      <p>
        <b><a href="https://www.dagbladet.no/video/anklager-moren-for-grov-logn/yUNgtGSp">«Momager» Kris Jenner (64) </a>blir naturligvis dratt inn i diskusjonen, og forklarer at som Kourtneys manager, er hun nødt til å ta en prat med dattera og si at «hvis du ikke er villig til å bringe noe til bordet, er du ferdig».</b>
      </p>
      <h3>Trekker seg tilbake</h3>
      <p>Nylig fortalte 40-åringen til Entertainment Tonight at hun trekker seg tilbake fra realityserien for å fokusere på sønnene Mason (9) og Reign (4), og dattera Penelope (7).</p>
      <p>- Jeg har bestemt meg for å bruke mer tid som mamma og bruke mer av energien min der, sa hun, og la til:</p>
      <figure>
        <embed-post data-src="https://www.instagram.com/p/B5bWlKDlTCv" data-service="Instagram"/>
      </figure>
      <p>- Men jeg sier ikke ha det.</p>
      <p>
        <b>Kourtney har de tre barna sammen med eksen Scott Disick (36). Paret gikk fra hverandre i 2015 etter ni år sammen.</b>
      </p>
      <p>Gjennom «Keeping up» fikk man blant annet ta del i 40-åringens årelange kamp mot både <a href="https://www.seher.no/kjendis/scott-disick-innlagt-pa-sykehus-mot-sin-vilje/68670533">utroskapsrykter og Disicks ville festvaner</a>. Han har blant annet <a href="https://www.seher.no/kjendis/pa-fylla-tre-maneder-etter-rehab/64105146">festet så hardt at han i 2015 sjekket inn på et rehabiliteringssenter</a> - samme år som paret gikk hver til sitt.</p>
      <p>I den nyeste episoden av serien forteller Kourtney at erfaringen med å dele alt om eksen, gjør at hun nå ikke føler at det er nødvendig eller sunt å gå gjennom det samme igjen.</p>
      <p>Hva som skjer med Kourtneys deltakelse i «Keeping up with the Kardashians» framover, er med andre ord ikke klart.</p>
    </article>
  </body>
</html>