<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/126782/kleidonei-toys-amerikanikoys-ypologistes-i-kina"/>
    <meta property="og:site_name" content="Insider"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="Η Κίνα «οχυρώνεται» κατά των ΗΠΑ"/>
    <meta property="og:description" content="Η Κίνα θα απομακρύνει όλους τους ξένους υπολογιστές και λογισμικό από τις δημόσιες υπηρεσίες της."/>
  </head>
  <body>
    <article>
      <h1>Η Κίνα «οχυρώνεται» κατά των ΗΠΑ</h1>
      <h2>Η Κίνα θα απομακρύνει όλους τους ξένους υπολογιστές και λογισμικό από τις δημόσιες υπηρεσίες της.</h2>
      <address>
        <time datetime="2019-12-09T09:00:00+00:00">09 Dec 2019, 09:00</time>
      </address>
      <p>Στοιχεία «ψυχρού πολέμου» αποκτά ο <a href="https://www.insider.gr/eidiseis/kosmos/126706/tramp-se-pagkosmia-trapeza-kopste-ta-daneia-stin-kina"><b>«εμπορικός πόλεμος» μεταξύ Κίνας και ΗΠΑ</b>,</a> με την ασιατική χώρα να απαγορεύει τη χρήση ξένων υπολογιστών σε δημόσιες υπηρεσίες της χώρας.</p>
      <p>Συγκεκριμένα, η Κίνα έδωσε εντολή να αντικατασταθούν με κινεζικά προϊόντα<b> όλοι οι ξένοι υπολογιστές και το ξένο λογισμικό</b> στα κυβερνητικά γραφεία και στους δημόσιους οργανισμούς της χώρας μέσα στην επόμενη τριετία.</p>
      <p>Πρόκειται για την πρώτη γνωστή δημοσίως κυβερνητική εντολή με συγκεκριμένη στόχευση, που δίνεται σχετικά με τις κρατικές προμήθειες, προκειμένου αυτές να στραφούν σε εγχώριους προμηθευτές. Η νέα πολιτική εντάσσεται στο πλαίσιο μιας ευρύτερης στρατηγικής απεξάρτησης της Κίνας ολοένα περισσότερο από τις ξένες τεχνολογίες.</p>
      <p><a href="https://www.ft.com/content/b55fc6ee-1787-11ea-8d73-6303645ac406">Σύμφωνα με τους «Financial Times»,</a> η απόφαση αναμένεται να πλήξει τις αμερικανικές πολυεθνικές εταιρείες τεχνολογίας όπως <b>οι HP, Dell και Microsoft,</b> που έχουν κάνει μεγάλες εξαγωγές στην Κίνα. Έρχεται ως απάντηση στην προσπάθεια των ΗΠΑ να περιορίσουν τη χρήση κινεζικής τεχνολογίας, καθώς ο εμπορικός πόλεμος μεταξύ των δύο μεγάλων χωρών έχει σταδιακά αποκτήσει και χαρακτηριστικά «ψυχρού πολέμου» στο πεδίο της τεχνολογίας και της τεχνογνωσίας.</p>
      <h3>Η αμερικανική κυβέρνηση πιέζει τη Huawei</h3>
      <p>Η κυβέρνηση Τραμπ απαγόρευσε νωρίτερα φέτος -προτάσσοντας λόγους εθνικής ασφαλείας- <a href="https://www.insider.gr/epiheiriseis/tehnologia/126506/ipa-i-huawei-entharrynei-toys-promitheytes-tis-na-paranomisoyn">στις εταιρείες των ΗΠΑ να συναλλάσσονται με την κινεζική εταιρεία Huawei</a> (πρωτοπόρο στα δίκτυα πέμπτης γενιάς 5G) και ήδη οι αμερικανικές Google, Intel και Qualcomm έχουν ανακοινώσει ότι παγώνουν τη συνεργασία τους με τη Huawei.</p>
      <p>Η αμερικανική κυβέρνηση πιέζει τις ευρωπαϊκές κυβερνήσεις να αποκλείσουν και αυτές την κινεζική εταιρεία από τα νέα ή μελλοντικά έργα εγκατάστασης δικτύων 5G.</p>
      <p>Αναλυτές της χρηματιστηριακής εταιρείας China Securities εκτιμούν ότι 20 έως 30 εκατ. ξένοι υπολογιστές και άλλα μέρη υλικού (hardware) θα πρέπει να αντικατασταθούν μετά τη νέα κυβερνητική πολιτική, που εξαγγέλθηκε μετά από προηγούμενη εντολή του κεντρικού γραφείου του Κομμουνιστικού Κόμματος και η οποία θα αρχίσει να τίθεται μαζικά σε εφαρμογή με το νέο έτος. Η νέα πολιτική ήδη βαφτίστηκε «3-5-2», επειδή αναμένεται το 30% των αναγκαίων αντικαταστάσεων να γίνει το 2020, το 50% το 2021 και το υπόλοιπο 20% το 2022.</p>
      <p>Ο νόμος περί Ασφάλειας της χώρας που πέρασε το 2017, ζητούσε από τις δημόσιες υπηρεσίες και κρίσιμες υποδομές να χρησιμοποιούν «ασφαλή και ελεγχόμενη τεχνολογία». Οι πρόσφατοι δασμοί των ΗΠΑ σε βάρος της Κίνας έδωσαν επείγοντα χαρακτήρα στη νέα πολιτική αυτάρκειας και στήριξης των εγχώριων τεχνολογιών.</p>
      <p>Η εταιρεία αναλύσεων Jefferies εκτιμά ότι οι αμερικανικές τεχνολογικές εταιρείες είχαν έως τώρα έσοδα περίπου 150 δισ. δολαρίων ετησίως από την Κίνα, αν και ένα μεγάλο μέρος από αυτά προέρχεται από κινεζικές εταιρείες του ιδιωτικού τομέα.</p>
      <p>Οι αναλυτές επίσης θεωρούν ότι η αντικατάσταση του λογισμικού με κινεζικό θα είναι πιο δύσκολο εγχείρημα από ό,τι των υπολογιστών, ιδίως επειδή στην Κίνα γίνεται ευρεία χρήση των αμερικανικών λειτουργικών συστημάτων Microsoft Windows και Aplle macOS. Τώρα πλέον οι δημόσιες υπηρεσίες θα πρέπει να βασιστούν εξ ολοκλήρου σε κινεζικής κατασκευής λειτουργικά συστήματα (όπως το Kylin OS) και αντίστοιχες εγχώριες εφαρμογές.</p>
      <p>Αλλά και σε επίπεδο hardware ανακύπτουν δυσκολίες στην εποχή της παγκοσμιοποίησης. Για παράδειγμα, η κινεζική Lenovo που συναρμολογεί πολλά προϊόντα της στην Κίνα, προμηθεύεται τους επεξεργαστές της από την αμερικανική Intel και τα αποθηκευτικά μέσα της (drives) από τη νοτιοκορεατική Samsung.</p>
      <p>Ερωτηματικό παραμένει κατά πόσο η νέα πολιτική για τις τεχνολογίες στο δημόσιο τομέα θα επηρεάσει και τις ιδιωτικές εταιρείες της Κίνας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/diethni/126597/se-exelixi-diapragmateyseis-gia-tin-exagora-ton-new-york-mets"/>
        <a href="https://www.insider.gr/eidiseis/kosmos/126722/epanenarxi-ton-diapragmateyseon-ipa-talimpan"/>
        <a href="https://www.insider.gr/eidiseis/kosmos/126679/ipa-treis-nekroi-apo-epithesi-enoploy-se-naytiki-basi"/>
      </related>
    </article>
  </body>
</html>