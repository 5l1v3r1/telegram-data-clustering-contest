<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aspor.com.tr/antalyaspor/2019/12/09/antalyasporun-kotu-gidisati-suruyor"/>
    <meta property="og:site_name" content="Aspor"/>
    <meta property="article:published_time" content="2019-12-09T09:41:46+00:00"/>
    <meta property="og:title" content="Antalyaspor'un kötü gidişatı sürüyor"/>
    <meta property="og:description" content="Süper Lig Cemil Usta Sezonu'nun 14'üncü haftasında Antalyaspor, sahasında Trabzonspor'a 3-1 kaybetmenin moral bozukluğunu yaşıyor. Kırmızı beyazlılar ligde son 7 maçta üç puan kazanamadı."/>
  </head>
  <body>
    <article>
      <h1>Antalyaspor'un kötü gidişatı sürüyor</h1>
      <address>
        <time datetime="2019-12-09T09:41:46+00:00">09 Dec 2019, 09:41</time>
      </address>
      <p>
        <b><a href="https://www.aspor.com.tr/index/super-lig">Süper Lig</a> Cemil Usta Sezonu'nun 14'üncü haftasında <a href="https://www.aspor.com.tr/index/antalyaspor">Antalyaspor</a>, sahasında Trabzonspor'a 3-1 kaybetmenin moral bozukluğunu yaşıyor. Kırmızı beyazlılar ligde son 7 maçta üç puan kazanamadı.</b>
      </p>
      <p><a href="https://www.aspor.com.tr/index/antalyaspor">Antalyaspor</a>, ligde 7'nci haftada deplasmanda Fenerbahçe'yi 1-0 yendiği maçın sonrasında oynadığı karşılaşmalarda galibiyet yüzü görmedi. Kırmızı beyazlılar ligdeki son 7 maçında bir beraberlik ve 6 mağlubiyet yaşadı.</p>
      <p>Antalyaspor, teknik direktör Bülent Korkmaz yönetiminde 8'inci haftada Gençlerbirliği'ne 6-0, 9'uncu hafta Demir Grup Sivasspor'a 2-1, 10'uncu hafta Beşiktaş'a 2-1, 11'inci hafta Çaykur Rizespor'a 1-0 yenildi. Bu skorların ardından Bülent Korkmaz ile yolları ayıran kırmızı beyazlılar yeni teknik direktör Stjepan Tomas yönetiminde 12'nci hafta oynadığı Gaziantep Futbol Kulübü ile 1-1 berabere kalırken, Medipol Başakşehir'e 2-0, Trabzonspor'a 3-1 yenildi.</p>
      <p>Antalyaspor evindeki son galibiyetini ise ligin 6'ncı haftasında BtcTurk Yeni Malatyaspor'u 3-0 yenerek aldı. Kırmızı beyazlılar evinde oynadığı son 4 lig maçında üç puanla tanışamadı. Ligde aldığı kötü sonuçlarla alt sıralara gerileyen kırmızı beyazlılar son 7 maçta sadece 1 puan kazanabildi.</p>
    </article>
  </body>
</html>