<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/ministerija-kitamet-stojimo-salygos-i-aukstasias-mokyklas-nesikeis-943226"/>
    <meta property="og:site_name" content="Kauno diena"/>
    <meta property="article:published_time" content="2019-12-09T09:41:00+00:00"/>
    <meta property="og:title" content="Ministerija: kitąmet stojimo sąlygos į aukštąsias mokyklas nesikeis"/>
    <meta property="og:description" content="Kitąmet stojantiesiems į aukštąsias mokyklas sąlygos liks tokios pačios kaip ir šiemet, pirmadienį pranešė Švietimo, mokslo ir sporto ministerija."/>
  </head>
  <body>
    <article>
      <h1>Ministerija: kitąmet stojimo sąlygos į aukštąsias mokyklas nesikeis</h1>
      <address><time datetime="2019-12-09T09:41:00+00:00">09 Dec 2019, 09:41</time> by <a rel="author" href="https://kauno.diena.lt/autoriai/ramunas-jakubauskas" target="_blank">Ramūnas Jakubauskas, BNS</a></address>
      <p>
        <b>Kitąmet stojantiesiems į aukštąsias mokyklas sąlygos liks tokios pačios kaip ir šiemet, pirmadienį pranešė Švietimo, mokslo ir sporto ministerija.</b>
      </p>
      <p>Ministro Algirdo Monkevičiaus patvirtintoje tvarkoje – toks pats liks konkursinio balo skaičiavimas, vienintelė naujovė kitąmet – atnaujintas olimpiadų, už kurias galima gauti papildomų balų, sąrašas.</p>
      <p>„Kaip ir anksčiau, stojančiųjų į aukštąsias mokyklas konkursinis balas skaičiuojamas pagal keturių mokomųjų dalykų rezultatus, išskyrus menų ir sporto studijas. Mokomųjų dalykų sąrašas skiriasi priklausomai nuo studijų programos, į kurią pretenduojama. Skirtingų dalykų įvertinimai turi skirtingą svorį“, – rašoma pranešime.</p>
      <p>Jame taip pat primenama, kad stojantiesiems į menus konkursinis balas skaičiuojamas tik iš stojamojo egzamino, į sporto studijų krypčių grupės studijų programas vietoj pagrindinio dalyko imami sporto pasiekimai, o ketinantiems pasirinkti pedagogines studijas privalomas motyvacijos vertinimas.</p>
      <p>Papildomi balai taip pat pridedami kai kurių nacionalinių ir tarptautinių olimpiadų laureatams, profesinių mokyklų absolventams, baigusiems mokyklą su pagyrimu arba turintiems vienerių metų darbo stažą, turintiems brandos darbo ne žemesnį negu 9 įvertinimą, atlikusiems ilgalaikę savanorystę, taip pat baigusiesiems karinius mokymus arba atlikusiesiems privalomąją karo tarnybą.</p>
      <p>Pagal prieš dvejus metus patvirtintus minimalius kriterijus, stojant į valstybės finansuojamas studijų vietas bus atsižvelgiama į egzaminų ir metinių pažymių įvertinimus.</p>
      <p>Pretenduojantiesiems gauti valstybės finansavimą studijoms reikia būti išlaikius tris – lietuvių kalbos ir literatūros, matematikos ir užsienio kalbos – valstybinius brandos egzaminus, o jų aritmetinis vidurkis stojant į universitetus turi būti ne žemesnis nei 40 balų, stojant į kolegijas – ne žemesnis nei 25 balai.</p>
      <p>Penkių privalomų mokomųjų dalykų geriausių metinių pažymių, įrašytų į brandos atestatą, vidurkis turi būti ne žemesnis nei 7 balai – stojant į universitetus, ne žemesnis nei 6 balai – stojant į kolegijas.</p>
    </article>
  </body>
</html>