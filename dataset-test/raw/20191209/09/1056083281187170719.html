<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813295/%D8%A7%D9%82%D8%AF%D8%A7%D9%85%D8%A7%D8%AA-%D8%B4%D8%A7%D8%AE%D8%B5-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%DB%8C%D8%B2%D8%AF-%D8%A8%D8%B1%D8%A7%DB%8C-%DA%A9%D8%A7%D9%87%D8%B4-%D9%88%D8%B1%D9%88%D8%AF%DB%8C-%D9%BE%D8%B1%D9%88%D9%86%D8%AF%D9%87-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:32:20+00:00"/>
    <meta property="og:title" content="اقدامات شاخص دادگستری یزد برای کاهش ورودی پرونده‌ها"/>
    <meta property="og:description" content="ایسنا/یزد رئیس کل دادگاه‌های عمومی و انقلاب مرکز استان یزد با تاکید بر این که کاهش اطاله دادرسی، اتقان آراء و کاهش ورود پرونده‌ها به دادگستری از جمله اهدافی است که برای تحقق آن از همه ظرفیت‌های قانونی استفاده می‌شود، برخی از اقدامات انجام شده در این مورد را تشریح کرد."/>
  </head>
  <body>
    <article>
      <h1>اقدامات شاخص دادگستری یزد برای کاهش ورودی پرونده‌ها</h1>
      <address><time datetime="2019-12-09T09:32:20+00:00">09 Dec 2019, 09:32</time> by <a rel="author">حمید رضا دهقان</a></address>
      <p>ایسنا/یزد رئیس کل دادگاه‌های عمومی و انقلاب مرکز استان یزد با تاکید بر این که کاهش اطاله دادرسی، اتقان آراء و کاهش ورود پرونده‌ها به دادگستری از جمله اهدافی است که برای تحقق آن از همه ظرفیت‌های قانونی استفاده می‌شود، برخی از اقدامات انجام شده در این مورد را تشریح کرد.</p>
      <p>به گزارش ایسنا و به نقل از روابط عمومی دادگستری یزد، «مجید کارگران بافقی» در جلسه قضات محاکم بدوی دادگستری یزد با رئیس کل و شورای معاونین دادگستری استان با تاکید بر این که کاهش اطاله دادرسی، اتقان آراء و کاهش ورود پرونده‌ها به دادگستری از جمله اهدافی است که برای تحقق آن از همه ظرفیت‌های قانونی استفاده می‌شود، اظهار کرد: در حال حاضر پرونده‌های رانندگی بدون پروانه به شعب شورای حل اختلاف ارجاع می‌شود که این اقدام به تنهایی از ورود بیش از 300 پرونده در ماه به دادگستری یزد جلوگیری کرده است.</p>
      <p>وی افزود: ارسال پرونده‌های رانندگی بدون پروانه به شورای حل اختلاف تنها برای رسیدگی نبوده و تدبیری شده است که رانندگان دارای شرایط قانونی، مُلزم و موظف به گرفتن پروانه رانندگی شوند که به این روش از تکرار جرم نیز جلوگیری شود.</p>
      <p>این مقام قضائی با اشاره به استفاده از ظرفیت هیئت‌های مذهبی، گفت: با توجه به وجود هیئت‌های مذهبی زیاد در یزد و نفوذ اجتماعی این هیئات در میان مردم، در جلسه‌ای نیز مقرر شد که دو شعبه شورای حل اختلاف صلحی تشکیل و پرونده‌های دارای امکان صلح و آشتی با توجه به نقش هیئت ها در محلات برای صلح به این شعبات صلحی ارجاع شود.</p>
      <p>وی کاهش اطاله دادرسی را از اولویت مهم دستگاه قضائی دانست و ابراز کرد: یکی از علل و عوامل اطاله دادرسی پاسخ ندادن به استعلامات قضائی در موعد مقرر است که برای حل این مسئله هم جلساتی با نهاد و سازمان های ذی‌مدخل  در زمینه پاسخگویی به استعلامات برگزار شد و اخطار جدی در خصوص قصور بدون دلیل در پاسخ ندادن به استعلامات در موعد و مهلت مقرر، داده شد.</p>
      <p>رئیس کل دادگاه های عمومی و انقلاب یزد همچنین خاطرنشان کرد: در خصوص برخی پرونده‌های وارده نیز رویه‌هایی اتخاذ و در جلسات با شهرداری و نیروی انتظامی مقرر شد برخورد با برخی از تخلفات اگر امکان قانونی داشته باشد، بدون تشکیل پرونده و خارج از فرایند قضائی حل و فصل شود.</p>
    </article>
  </body>
</html>