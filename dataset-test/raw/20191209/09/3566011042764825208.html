<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1552882.html/%d8%a7%d8%ae%d8%a8%d8%a7%d8%b1-%d9%85%d8%a8%d9%86%db%8c-%d8%a8%d8%b1-%d8%aa%d8%ae%d9%84%d9%81-%d8%af%d8%b1-%d8%af%d9%81%d8%aa%d8%b1-%d9%86%d9%85%d8%a7%db%8c%d9%86%d8%af%d9%87--%d9%be%d8%a7%db%8c-%d8%b1%d9%82%d8%a8%d8%a7-%d8%b1%d8%a7-%d8%a8%d9%87-%da%af%d9%88%d8%af-%d8%b1%d9%82%d8%a7%d8%a8%d8%aa-%d8%a8%d8%a7%d8%b2-%da%a9%d8%b1%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:34:00+00:00"/>
    <meta property="og:title" content="اخبار مبنی بر تخلف در دفتر نماینده، پای رقبا را به گود رقابت باز کرد"/>
    <meta property="og:description" content="تا پایان امروز مهلت ثبت نام داوطلبان نمایندگی انتخابات یازدهمین دوره مجلس شورای اسلامی به اتمام می رسد و متعاقب آن گمانه زنی‌ها برای کاندیداتوری افراد به آخر راه خواهد رسید."/>
  </head>
  <body>
    <article>
      <h1>اخبار مبنی بر تخلف در دفتر نماینده، پای رقبا را به گود رقابت باز کرد</h1>
      <h2>در حوزه انتخابیه بهار و کبودراهنگ؛</h2>
      <address>
        <time datetime="2019-12-09T09:34:00+00:00">09 Dec 2019, 09:34</time>
      </address>
      <p>تا پایان امروز مهلت ثبت نام داوطلبان نمایندگی انتخابات یازدهمین دوره مجلس شورای اسلامی به اتمام می رسد و متعاقب آن گمانه زنی‌ها برای کاندیداتوری افراد به آخر راه خواهد رسید.</p>
      <p>به گزارش <a href="https://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/36023">عصر همدان</a>؛ امروز آخرین روز مهلت ثبت نام از داوطلبان نمایندگی مجلس شورای اسلامی است و تا آخرین ساعات امروز گمانه زنی‌ها برای ورود سیاسیون به این عرصه به اتمام رسیده و داوطلبان ثبت‌نام کننده رقابت در این عرصه مشخص می‌شوند.</p>
      <p>متأسفانه در این دوره از انتخابات نیز بخت با مردم بهار و کبودراهنگ یار نبود و هر دو شهرستان با وجود جمعیت بالا و وسعت جغرافیایی سرنوشتشان با هم گره خورده و محکوم به انتخاب یک نماینده واحد هستند.</p>
      <p>بی نتیجه ماندن طرح تفکیک حوزه‌های انتخابیه بهار و کبودراهنگ، داوطلبان نمایندگی این حوزه را با مشقت بسیاری مواجه کرده است به طوری که داوطلبان برای جلب آرای مردم دورترین روستاهای دو شهرستان نیز باید برنامه ریزی کرده و کم بودن زمان تبلیغات گاهی ممکن است تبلیغات موثر را به سوی تبلیغات سوء و حتی سوء استفاده از کم برخوردار بودن برخی روستاها بکشاند.</p>
      <p>شنیده می شود برخی از داوطلبان حضور در انتخابات این دوره، ارقامی میلیاردی برای جلب آرای مردم کنار گذاشته‌اند که راست و دروغ این شنیده به پای کسانی که این مطالب را منتشر می کنند؛ اما اگر این مطالب صحت دارد ای کاش این ارقام میلیاردی جمع‌آوری شده و دردی از مردم بی نوا حل می کردند.</p>
      <p>البته توجه به این نکته نیز حائز اهمیت است که در این دوره اتفاقات و اخباری از دفتر نماینده بهار و کبودراهنگ و تخلفات مالی برخی افراد دفتر وی در رسانه‌ها، سطح شهرستان ها و استان منتشر شد که دیگر رقیبان را برای حضور در این عرصه و رأی آوری مصمم‌تر کرده و همین باعث شد قدمی محکم‌تر در این عرصه بردارند.</p>
      <p>تا پایان روز ششم ثبت نام از داوطلبان نمایندگی حوزه بهار و کبودراهنگ حدود ۳۰ نفر از شهرهای مختلف بهار، کبودراهنگ، لالجین و صالح آباد ثبت‌نام کرده‌اند که افراد شاخصی از کارمند رئیس اداره شهرستان تا مدیر کل استانی و کشوری، نمایندگان سابق دو شهرستان و حتی داوطلبان دوره‌های قبلی انتخابات مجلس در این بین دیده می‌شوند.</p>
      <p>هر یک از شهرهای بزرگ این دو شهرستان سهمی در این آمار دارند و قطعاً برای کنار زدن رقبای دیگر تلاش خواهند کرد که پس از اتمام ثبت نام‌ها و اعلام نهایی اسامی کاندیداها باید آن را مورد بررسی قرار داد.</p>
      <p>انتهای پیام/</p>
    </article>
  </body>
</html>