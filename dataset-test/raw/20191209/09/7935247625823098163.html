<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/maglup-olabiliriz-ama-asla-yenilmeyiz-217718h.htm"/>
    <meta property="og:site_name" content="OLAY"/>
    <meta property="article:published_time" content="2019-12-09T09:24:04+00:00"/>
    <meta property="og:title" content="Mağlup olabiliriz ama asla yenilmeyiz"/>
    <meta property="og:description" content="Bursaspor Teknik Direktörü Yalçın Koşukavak, Giresunspor mağlubiyetini değerlendirip taraftardan özür diledi."/>
  </head>
  <body>
    <article>
      <h1>Mağlup olabiliriz ama asla yenilmeyiz</h1>
      <h2>Bursaspor Teknik Direktörü Yalçın Koşukavak, Giresunspor mağlubiyetini değerlendirip taraftardan özür diledi.</h2>
      <address>
        <time datetime="2019-12-09T09:24:04+00:00">09 Dec 2019, 09:24</time>
      </address>
      <p>Bursaspor Teknik Direktörü Yalçın Koşukavak, Giresunspor karşısında oyuna konsantrasyon eksikliği ile başladıklarını ve ardından çok erken bir gol yediklerini söyledi. Rakibin kendini kontratak oyununa planladığını vurgulayan Koşukavak, “İlkyarı pozisyonlarımız var, devreye 2-1 girsek farklı olabilirdi. İkinci yarı başlar başlamaz bireysel hata sonucu şok bir gol oldu. 3-0'dan dönmek kolay olmuyor. Oyunun son bölümünde maç 3-3 de bitebilirdi, 4-3 de ama kabullenmeyen bir takım var. Mağlup olduk ama yenilmedik. Bursaspor şampiyon olacak” şeklinde konuştu. </p>
      <p>Futbolun hatalar oyunu olduğunu ancak bugün kendilerinin çok fazla hata yaptığını ve bunların golle sonuçlandığını söyleyen Yalçın Hoca, “Biz fazlasıyla merkezde çok top kaybettik. Rakipler, ‘Siz Bursaspor'sunuz 1 puan bile önemli' diyor böyle bir oyun planıyla oynuyorlar. Zaman zaman savunma yapar kazanırsınız, futbolun değişkenlikleri bunlar. Biz buna çözüm bulmak zorundayız” diye konuştu.</p>
      <p>Onur Atasayar ve Iasmin Latovlevici'nin geçen seneden beridir oynadığını ve bu bölgede üçüncü bir oyuncusu olmadığını söyleyen Koşukavak, şunları söyledi: “Hiçbir oyuncu hata yapmak istemez. Oyuncularımız çok üzgündü, kolay bir şey değil, kolay bir psikoloji değil. Onlar da farkında, 3 golü izlediğimiz zaman herhalde 3 golü de biz attık. İlk gol eşleşme hatası, ikinci gol penaltı, üçüncü gol pas hatası. Ancak son 20 dakika takımın gösterdiği reaksiyon beni mutlu etti.” </p>
      <p>Yalçın Koşukavak, taraftarın tepkilerine yönelik de, “Taraftar her zaman kazanmak ister çok normal. 6 haftadır kaybetmiyoruz, onlar da medeni şekilde tepkilerini dile getiriyor, dünyanın her yerinde böyle tepkiler var. Biz de kazanmak istiyoruz ama futbol böyle bir oyun. Futbol hayattır, tatlıyı bilmek için acıyı bilmeniz gerekir. Hepsinden özür dilerim. Reaksiyon gösterdik ama olmadı. Böyle mağlubiyetler yaşanıyor. Ben Bursaspor'un teknik direktörüyüm, Bursasporlu oyuncular da Bursaspor formasını giyiyor, mağlup olabiliriz ama asla yenilmeyiz” ifadelerini kullandı.<br/> </p>
    </article>
  </body>
</html>