<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/kozelet/cikk/2019/12/09/a-rossz-minosegu-jatekok-kockazatot-jelentenek-a-gyerekekre"/>
    <meta property="og:site_name" content="hirado.hu"/>
    <meta property="article:published_time" content="2019-12-09T09:02:00+00:00"/>
    <meta property="og:title" content="A rossz minőségű játékok kockázatot jelentenek a gyerekekre"/>
    <meta property="og:description" content="A megbízhatatlan helyről származó, rossz minőségű játékok balesetveszélyességére hívta fel a figyelmet az Innovációs és Technológiai Minisztérium kereskedelempolitikáért és fogyasztóvédelemért felelős államtitkára a Magyar Nemzetben."/>
  </head>
  <body>
    <article>
      <h1>A rossz minőségű játékok kockázatot jelentenek a gyerekekre</h1>
      <address><time datetime="2019-12-09T09:02:00+00:00">09 Dec 2019, 09:02</time> by <a rel="author">MTI</a></address>
      <p>
        <b>A megbízhatatlan helyről származó, rossz minőségű játékok balesetveszélyességére hívta fel a figyelmet az Innovációs és Technológiai Minisztérium kereskedelempolitikáért és fogyasztóvédelemért felelős államtitkára a Magyar Nemzetben.</b>
      </p>
      <p>A lap hétfői számában Cseresnyés Péter emlékeztetett rá, hogy a hatósági tapasztalatok szerint a veszélyes játékok előfordulása az alkalmi árusítóhelyeken a leggyakoribb, ezért alapvetőnek nevezte, hogy minden esetben megbízható szaküzletben vagy internetes áruházban vásároljanak a fogyasztók. A hatósági vizsgálatok tapasztalatai azt mutatják, hogy a játékboltláncok, az üzletláncok és a webboltok nagyobb valószínűséggel forgalmaznak biztonságos, a jogszabályi előírásoknak megfelelő termékeket.</p>
      <p>Elsődlegesnek nevezte azt is, hogy csak olyan játékot vegyünk, amely megfelel a gyermek életkorának, képességeinek és készségszintjének. Vannak, akik nem veszik komolyan a „<i>három évesnél fiatalabb gyermekek számára nem ajánlott</i>” tiltást vagy az ezt jelző piros szimbólumot, holott a játékon lévő figyelmeztető feliratok fontos információkat adnak a használatról és arról, hogy melyik életkorban biztonságos a termék használata – emelte ki Cseresnyés Péter. Megjegyezte: olyan játékot nem szabad megvásárolni, amelyikről hiányzik a „CE” jelölés, mert az eleve felveti, hogy a termék nem felel meg a biztonsági előírásoknak.</p>
      <p>Cseresnyés Péter kitért arra is, hogy 2016 és 2019 között a fogyasztóvédelem 403-féle gyermekjátékot vizsgált meg, ezek 39 százaléka nem felelt meg az előírásoknak. Például a műanyag babáknál, a lövedékes, a fürdő- és a felfújható játékoknál az egészségkárosító lágyítószer megengedett határérték feletti jelenléte veszélyes. A hangszerek, zenélő játszószőnyegek, fegyverek, járművek túl magas hangereje maradandó halláskárosodást okozhat, míg a nehézfémtartalmú ujjfestékek és festett fajátékok is egészségkárosítók lehetnek. A játékokról könnyen leváló, apró alkatrészek pedig fulladásveszélyesek. A plüssfiguráknál a laza varratok mentén a töltőanyag a kisgyermek szájába kerülhet, akár fulladást is okozhat. A könnyen eltávolítható apró szemeket, orrokat, díszítéseket ugyancsak a szájába veheti vagy az orrába, fülébe dughatja, erre is tanácsos figyelni a választáskor. Az sem utolsó szempont, hogy a plüss mosható legyen – jegyezte meg.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>