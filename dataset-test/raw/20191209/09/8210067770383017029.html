<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11052440"/>
    <meta property="og:site_name" content="TV 2"/>
    <meta property="article:published_time" content="2019-12-09T09:18:49+00:00"/>
    <meta property="og:title" content="Usikker på klubbfremtiden: – Jeg vet ikke hva som skjer"/>
    <meta property="og:description" content="Martin Samuelsen har kontrakt med Premier League-klubben West Ham ut sesongen, men vet ikke hva fremtiden bringer."/>
  </head>
  <body>
    <article>
      <h1>Usikker på klubbfremtiden: – Jeg vet ikke hva som skjer</h1>
      <h2>Martin Samuelsen har kontrakt med Premier League-klubben West Ham ut sesongen, men vet ikke hva fremtiden bringer.</h2>
      <address><time datetime="2019-12-09T09:18:49+00:00">09 Dec 2019, 09:18</time> by <a rel="author" href="mailto:hpk@tv2.no" target="_blank">Helge Johan Petersen Kalleklev (ULLEVAAL:)</a></address>
      <p>Søndagens <a href="https://www.tv2.no/sport/11051902/">1-0-seier til Viking i cupfinalen over FK Haugesund</a> markerte slutten på sesongen til de to involverte lagene, og også slutten på Martin Samuelsens låneopphold i FKH.</p>
      <figure>
        <img src="https://www.cdn.tv2.no/images?imageId=7704412&amp;x=0&amp;y=0&amp;cropw=98.006644518272&amp;croph=100&amp;width=295&amp;height=400&amp;compression=80"/>
        <figcaption>FIKK PRØVE SEG: Som 18-åring spilte Samuelsen to kvalikkamper i Europa for West Ham. Han er fremdeles under kontrakt med Premier League-klubben. Foto: Adam Davy</figcaption>
      </figure>
      <p>22-åringen har kontrakt ut den inneværende Premier League-sesongen med West Ham, men på spørsmål om han nå skal tilbake og melde seg for trening i Øst-London den kommende tiden er han usikker.</p>
      <p>– Jeg vet ikke hva som skjer. Det er uvisst. Nå får jeg se, og så må jeg ta et valg.</p>
      <p>
        <i>– Du skal ikke tilbake til England og begynne og trene med West Ham?</i>
      </p>
      <p>– Nei, altså… Ingenting er bestemt, sier teknikeren til TV 2.</p>
      <h3>– Det føles utrolig kjipt</h3>
      <p>Samuelsen svarer høflig og reflektert overfor alle i intervjusonen etter søndagens nedtur i cupfinalen mot rivalene fra Stavanger, men det er også åpenbart at nederlaget går inn på ham.</p>
      <p>– Det føles utrolig kjipt. I bunn og grunn er det det å tape kampen i seg selv som er verst, og så er det kanskje litt ekstra kjipt at det er mot Viking, sier Samuelsen.</p>
      <p>Unggutten var spådd en lysende fremtid da han forlot Manchester Citys akademi til fordel for West Ham i 2015, han satt på benken mot Liverpool i Premier League som 18-åring og han har over 30 aldersbestemte landskamper.</p>
      <h3>Fra tre A-landskamper til en lang rekke utlån</h3>
      <p>I 2016 ble det sågar tre A-landskamper - og <a href="https://www.tv2.no/a/8650636/">scoring mot San Marino på Ullevaal -</a> men intet gjennombrudd i engelsk fotballs øverste divisjon. En utlånshverdag i Peterborough, Blackburn, Peterborough igjen, Burton og VVV-Venlo gjorde ham aldri til det mange hadde håpet på. Forut for inneværende sesong i Norge bar det tilbake til haugalandet og FKH, der spillegleden og selvtilliten er gjenvunnet for driblefantomet.</p>
      <p>– Det har vært en god høst, og det var synd at det skulle ende på denne måten her. Det hadde virkelig vært fint å kunne krone det med seier i dag og et cupgull. Menmen, sånn er det, sier en tydelig skuffet Samuelsen.</p>
      <p>
        <b>Les også: <a href="https://www.tv2.no/a/7923075/">Samuelsen i 2016: – Lagkameratene roper Messi istedenfor Martin</a></b>
      </p>
      <h3>Utelukker ikke å fortsette i FKH</h3>
      <p>Nå håper nok mange FKH-supportere at det kan bli nye muligheter for å se Samuelsen ikle seg den hvite og blå drakten i 2020. 13 scoringer på 35 kamper i 2019, hvorav sju mål i cupen der han ble toppscorer, var fasiten i debutsesongen.</p>
      <p>Overfor TV 2 er Samuelsen klar på at det kan være en mulighet å fortsette i barndomsbyen.</p>
      <p>– Ja, det er definitivt en mulighet, det, er de høflige, men resignerte, avsluttende ordene fra en av søndagens mest skuffede menn.</p>
      <p>Forut for søndagens kamp ble Samuelsen nevnt på <a href="https://www.hammers.news/club-news/west-ham-forgotten-man-martin-samuelsen-in-cup-final-action-today/">det engelske nettstedet Hammers News som West Hams «forgotten man»</a>. Nordmannen debuterte med scoring i treningskamp for klubben sommeren 2015, og fikk i tillegg til benkeopptredenen mot Liverpool også muligheten i to obligatoriske Europaliga-kvalifiseringskamper for østlondonerne.</p>
      <p>
        <i>
          <b>Mandag spiller klubben hans Premier League-kamp på ny. Se <a href="https://sumo.tv2.no/sport/fotball/premier-league/premier-league-2019-west-ham-arsenal-1521002.html?showPlayer=true">West Ham-Arsenal mandag fra 20.30 på TV 2 Sumo</a> og TV 2 Sport Premium!</b>
        </i>
      </p>
    </article>
  </body>
</html>