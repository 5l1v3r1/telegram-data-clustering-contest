<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813293/%D8%A8%D9%86%D8%A7%DB%8C%DB%8C-%D8%AF%D9%88%D9%84%D8%AA-%D8%A8%D8%B1%D8%A7%DB%8C-%D8%AD%D8%B0%D9%81-%DB%8C%D8%A7%D8%B1%D8%A7%D9%86%D9%87-%D9%85%D8%B9%DB%8C%D8%B4%D8%AA%DB%8C-%D9%86%D8%A8%D8%A7%DB%8C%D8%AF-%D8%A8%D9%87-%D8%B4%D8%A7%D8%AE%D8%B5-%D9%87%D8%A7%DB%8C-%D9%88%D8%B2%D8%A7%D8%B1%D8%AA-%DA%A9%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:32:05+00:00"/>
    <meta property="og:title" content="بنایی: دولت برای حذف یارانه معیشتی نباید به شاخص‌های وزارت کار استناد کند"/>
    <meta property="og:description" content="نماینده مردم گناباد و بجستان در مجلس شورای اسلامی با توجه به عدم برخورداری دهک‌های پایین جامعه از یارانه معیشتی حاصل از اصلاح قیمت بنزین، گفت: شاخص‌های مد نظر وزارت کار، نه تنها ملاک‌های مناسبی برای پرداخت یارانه معیشتی نیست بلکه دولت نیز نباید به این شاخص‌ها استناد کرده و یارانه نقدی مردم را بر اساس آن حذف کند."/>
  </head>
  <body>
    <article>
      <h1>بنایی: دولت برای حذف یارانه معیشتی نباید به شاخص‌های وزارت کار استناد کند</h1>
      <address><time datetime="2019-12-09T09:32:05+00:00">09 Dec 2019, 09:32</time> by <a rel="author">اعظم سندگل</a></address>
      <p>نماینده مردم گناباد و بجستان در مجلس شورای اسلامی با توجه به عدم برخورداری دهک‌های پایین جامعه از یارانه معیشتی حاصل از اصلاح قیمت بنزین، گفت: شاخص‌های مد نظر وزارت کار، نه تنها ملاک‌های مناسبی برای پرداخت یارانه معیشتی نیست بلکه دولت نیز نباید به این شاخص‌ها استناد کرده و یارانه نقدی مردم را بر اساس آن حذف کند.</p>
      <p>به گزارش ایسنا، حمید بنایی در نطق میان دستور در جلسه علنی امروز (دوشنبه) مجلس شورای اسلامی ضمن تشکر از ملت بیدار و همیشه در صحنه ایران اسلامی اظهار کرد: خاضعانه در برابر بصیرت مردم و جدا کردن راه‌شان از دشمنان داخلی و خارجی علیرغم اعتراض جدی و به جای‌شان به نحوه تصمیم گیری مسئولان اجرایی سر تعظیم فرود می‌آورم که اینگونه پای نظام و رهبر ایستادند.</p>
      <p>وی افزود: مردم شریف ما از ضعف و کم‌کاری واضح مسئولین در تصمیم‌گیری‌های اقتصادی، سیاسی، بی تدبیری و فرار از گفت‌وگوی مستقیم با ملت گلایه دارند و فراموش نخواهند کرد.</p>
      <p>نماینده مردم گناباد و بجستان در مجلس با بیان اینکه "در مجلس نماینده و نماینده‌تر نداریم"، گفت: نمایندگی قائم به شخص است و قرار نبوده نظر یکی از نمایندگان در موضوع سهمیه بندی و گرانی بنزین به پای تمامی نمایندگان نوشته شود.</p>
      <p>بنایی با اشاره به دوراندیشی و جوانمردی رهبر انقلاب در قضیه سهمیه بندی بنزین،‌ عنوان کرد:‌ ایشان فرمودند که هر گونه اقدامی در خصوص این مصوبه در مجلس، در چارچوب مصوبات شورای عالی امنیت ملی باشد و از آن تخطی نشود و شرایط حساس کشور مورد توجه قرار گیرد که به همین جهت نظر کارشناسان و مصوبات مربوطه در این خصوص را پذیرفتیم و همپای دولت در جهت ایجاد قوانینی که باعث کنترل هرچه بهتر گرانی گردد، تلاش خواهیم نمود، اما یادمان نرود که اگر دوراندیشی رهبر انقلاب نبود، معلوم نبود که دولت چگونه می‌خواست موضوع را مدیریت کند.</p>
      <p>وی در رابطه با تخصیص افزایش درآمد حاصل از رشد قیمت بنزین به دهک‌های پایین جامعه گفت: بر اساس گزارشات رسیده بسیاری از مردم و روستائیان در کشور و حوزه انتخابیه یارانه معیشتی دریافت نکردند، بنابراین استفاده از شاخص‌های اطلاعاتی مردم برای قطع یارانه نقدی فاجعه بار است و دولت توانایی تشخیص میزان درآمد و ثروت خانوار را ندارد.</p>
      <p>نماینده مردم گناباد و بجستان در مجلس تاکید کرد: شاخص‌های مد نظر وزارت کار نه تنها ملاک‌های مناسبی برای پرداخت یارانه معیشتی نیست بلکه دولت نیز نباید به این شاخص‌ها استناد کرده و یارانه نقدی مردم را بر اساس آن حذف کند.</p>
      <p>بنایی با اشاره به سخنان امام خمینی (ره) مبنی بر توجه ویژه به قشر محروم گفت: به یکباره در خبرها می‌خوانیم که دولت خواستار استمرار معافیت مالیاتی اصحاب هنر و رسانه شده است، اگر می‌خواهید معافیت مالیاتی را برای هنرمندان برقرار کنید برای همه هنرمندانی برقرار سازید که در دل شهرها به دور از امکانات و اعتبارات در حال خدمت به شهر و کشور خود هستند.</p>
      <p>وی در رابطه با حوزه انتخابیه‌اش، از وزیر بهداشت جهت نهایی سازی ایجاد مجتمع آموزش عالی سلامت و تخصیص پزشکان متخصص به بیمارستان آیت الله مدنی بجستان تشکر کرد و خواستار عملیاتی شدن سایر مصوبات سفر وی شد.</p>
      <p>نماینده مردم گناباد و بجستان در مجلس از وزیر راه و شهرسازی در راه اندازی فرودگاه گناباد تا پایان سال تشکر کرد و تکمیل باقیمانده جاده بجستان- فردوس را درخواست کرد.</p>
      <p>بنایی همچنین از وزیر نفت جهت آغاز پروژه گازرسانی به روستاهای گناباد و بجستان تقدیر کرد و خواست که در گازرسانی به سایر روستاهای حوزه انتخابیه‌اش تسریع گردد.</p>
      <p>وی در تذکر دیگری به وزیر نیرو خواستار اقدام جهت انجام تعهدات در رابطه با مشکلات آب شرب بجستان شد و همچنین از وزیر میراث فرهنگی و گردشگری خواست که ورود و توجه جدی‌تری در این خصوص در حوزه انتخابیه‌اش داشته باشد.</p>
      <p>نماینده مردم گناباد و بجستان در مجلس از وزیر علوم نیز خواست که با توجه به ظرفیت بالای علمی حوزه انتخابیه با توجه به درخواست نخبگان، اساتید، مسئولین و مردم منطقه نسبت به ارتقای مجتمع آموزش عالی گناباد به دانشگاه اقدام شود و شورای عالی هماهنگی اقتصادی و سران قوا نسبت به اصلاح مصوبه پرداخت خسارت برای سال 95 اقدام نمایند.</p>
      <p>بنایی همچنین با توجه به نزدیک شدن به ایام پایانی سال از دولت خواست که نظارت بیشتری بر قیمت‌ها و اجناس داشته و تمهیدات لازم برای پرداخت کمک‌های نقدی و بسته‌های حمایتی به دهک‌های پایین داشته باشند.  </p>
      <p>وی در پایان نطق خود با اشاره به نزدیک شدن به ایام انتخابات گفت: دشمن به عدم حضور ما در پای صندوق‌ها چشم دوخته که تردید نیست مردم بار دیگر با حضور فعال خود با وجود گله‌مندی از سوء مدیریت‌ها به صحنه خواهند آمد و چشم دشمن را کور خواهند کرد،‌ بنابراین نکند در رقابت‌هایمان از مدار اخلاق دور شویم و برای اثبات خود به نفی دیگران بپردازیم.</p>
      <p>انتهای پیام</p>
    </article>
  </body>
</html>