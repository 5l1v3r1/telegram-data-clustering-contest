<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/barbatul-care-a-amenintat-o-pe-jurnalista-emilia-sercan-a-fost-condamnat-la-un-an-de-inchisoare-cu-amanarea-executarii-fostul-ofiter-de-politie-si-a-recunoscut-acuzatiile.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T09:37:45+00:00"/>
    <meta property="og:title" content="Bărbatul care a amenințat-o pe jurnalista Emilia Șercan a fost condamnat la un an de închisoare cu amânarea executării. Fostul ofițer de poliție a recunoscut acuzațiile "/>
    <meta property="og:description" content="Tribunalul București l-a condamnat, în primă instanță pe Bărbulescu Adrian, bărbatul care a amenințat-o pe Emilia Șercan, la un an de închisoare cu"/>
  </head>
  <body>
    <article>
      <h1> Bărbatul care a amenințat-o pe jurnalista Emilia Șercan a fost condamnat la un an de închisoare cu amânarea executării. Fostul ofițer de poliție a recunoscut acuzațiile  </h1>
      <address><time datetime="2019-12-09T09:37:45+00:00">09 Dec 2019, 09:37</time> by <a rel="author">Ana Popescu</a></address>
      <p>Tribunalul București l-a condamnat, în primă instanță pe Bărbulescu Adrian, bărbatul care a amenințat-o pe Emilia Șercan, la un an de închisoare cu amânarea executării. Decizia a fost dată în baza unui acord de recunoaștere a vinovăției și poate fi contestată cu apel la Curtea de Apel București.</p>
      <p>
        <b>Minuta pe scurt a instanței: </b>
      </p>
      <ul>
        <li>
          <i>Admite acordul de recunoastere.  Stabileste inculpatului Barbulescu Gheorghe Adrian pedeapsa de 1 an inchisoare.  In baza art.83 cod penal amana executarea pe un termen de supraveghere de 2 ani. In baza art.486 alin.2 cpp lasa nesolutionata actiunea civila . Ia act ca pentru solutionarea actiunii civile form de partea civila sercan emilia a fost investita Curtea de Apel București – Cu drept de apel</i>
        </li>
      </ul>
      <p>Separat, într-un alt proces, sunt judecați fostul rector și fostul protector ai Academiei de Poliție, acuzați că l-au instigat pe Bărbulescu să o amenințe pe jurnalistă pentru a înceta investigațiile cu privire la lucrări presupus plagiate ale unor angajați de la Academie. Cei doi neagă acuzațiile.</p>
      <p>
        <b>Acuzațiile DNA</b>
      </p>
      <ul>
        <li>
          <i>La sfârșitul lunii martie – începutul lunii aprilie 2019, inculpații Iacob Adrian și Marcoci Petrică-Mihail, în calitate de rector, respectiv prorector al Academiei de Poliție „Alexandru Ioan Cuza”, l-au determinat pe inculpatul Bărbulescu Gheorghe Adrian să transmită unei persoane, jurnalist de investigație – persoană vătămată, mesaje de amenințare pentru a o constrânge să înceteze investigațiile jurnalistice care vizau suspiciunile de plagiat din cadrul academiei, urmărind astfel eliminarea riscurilor pentru cariera lor profesională.</i>
        </li>
        <li>
          <i>Concret, Iacob Adrian și Marcoci Petrică-Mihail i-au cerut lui Bărbulescu Gheorghe Adrian, profitând de ascendentul pe care li-l dădeau relația de subordonare funcțională, diferența de vârstă și de grad profesional, precum și de recunoștința acestuia pentru că după absolvire fusese menținut în cadrul academiei, să achiziționeze mai multe aparate de telefon second hand și cartele preplătite pentru a transmite mesaje de amenințare persoanei vătămate.</i>
        </li>
        <li>
          <i>Concomitent, cei doi instigatori i-au promis polițistului care a trimis efectiv mesajele de amenințare că îi vor asigura protecția pentru a nu fi tras la răspundere penală și i-au adresat încurajări pentru a-i întări rezoluția infracțională pe parcursul săvârșirii faptelor. Solicitări similare au fost transmise de inculpați unui alt ofițer debutant din cadrul academiei, care însă nu le-a dat curs.</i>
        </li>
        <li>
          <i>Aceste demersuri au fost determinate de faptul că, în perioada menționată, persoana vătămată a publicat mai multe articole care vizau în mod direct activitatea Academiei de Poliție, care ar fi putut avea consecințe semnificative asupra carierei și reputației celor doi inculpați.</i>
        </li>
        <li>
          <i>După trimiterea mesajelor de amenințare, inculpații au avut mai multe convorbiri cu autorul faptei, folosind aplicații telefonice criptate sau prin intermediari, prilej cu care i-au cerut să șteargă toate schimburile anterioare de mesaje, i-au indicat ce să declare organelor de urmărire penală și l-au asigurat că va primi o pedeapsă ușoară, precum și că va fi menținut în cadrul academiei chiar în situația unei condamnări.</i>
        </li>
      </ul>
      <p>
        <i>Foto: Jurnalista Emilia Șercan / Sursa: Facebook</i>
      </p>
    </article>
  </body>
</html>