<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/h_agkyra_apelase_11_gallous_feromenous_tzixantistes_pou_kratountan_se_tourkikes_fylakes-592973/"/>
    <meta property="og:site_name" content="Real.gr"/>
    <meta property="article:published_time" content="2019-12-09T09:35:00+00:00"/>
    <meta property="og:title" content="Συνάντηση Πούτιν - Ζελένσκι στο Παρίσι με στόχο την ειρήνευση στην ανατολική Ουκρανία"/>
    <meta property="og:description" content="Έντεκα Γάλλοι φερόμενοι τζιχαντιστές που κρατούνταν στην Τουρκία στέλνονται σήμερα πίσω στη χώρα τους, ανακοίνωσε το τουρκικό υπουργείο Εσωτερικών."/>
  </head>
  <body>
    <article>
      <h1>
        <a href="https://www.real.gr/kosmos/arthro/synantisi_poutin_zelenski_sto_parisi_me_stoxo_tin_eirineusi_stin_anatoliki_oukrania-592968/">Συνάντηση Πούτιν - Ζελένσκι στο Παρίσι με στόχο την ειρήνευση στην ανατολική Ουκρανία</a>
      </h1>
      <address><time datetime="2019-12-09T09:35:00+00:00">09 Dec 2019, 09:35</time> by <a rel="author">ΑΠΕ-ΜΠΕ-AFP</a></address>
      <p>
        <b>Έντεκα Γάλλοι φερόμενοι τζιχαντιστές που κρατούνταν στην Τουρκία στέλνονται σήμερα πίσω στη χώρα τους, ανακοίνωσε το τουρκικό υπουργείο Εσωτερικών.</b>
      </p>
      <p>"Η απέλαση ξένων τρομοκρατών μαχητών συνεχίζεται. Στο πλαίσιο αυτό, 11 Γάλλοι πολίτες στέλνονται πίσω", αναφέρει το υπουργείο σε ανακοίνωσή του. Πηγή του υπουργείου διευκρίνισε ότι η απέλασή τους έγινε σήμερα το πρωί.</p>
      <p>Η απόφαση να απελαθούν αυτοί οι Γάλλοι πολίτες, οι οποίοι είναι ύποπτοι για συμμετοχή στην τζιχαντιστική οργάνωση Ισλαμικό Κράτος, είχε ανακοινωθεί από εκπρόσωπο του τουρκικού υπουργείου Εσωτερικών στις 11 Νοεμβρίου, όταν η Άγκυρα άρχισε να απελαύνει στις χώρες τους ξένους φερόμενους τζιχαντιστές που κρατούνται στην Τουρκία.</p>
      <p>Πηγή στο Παρίσι που πρόσκειται στην υπόθεση είχε δηλώσει τότε ότι οι Γάλλοι αυτοί που θα επαναπατρίζονταν ήταν "στην πλειονότητά τους γυναίκες".</p>
      <p>Ορισμένοι από τους ανθρώπους αυτούς βρίσκονται στη φυλακή "για καιρό", ενώ άλλοι έφτασαν "πολύ πρόσφατα", είχε διευκρινίσει επίσης η πηγή αυτή. Όλοι θα συλληφθούν και θα παρουσιαστούν σε δικαστή αμέσως μόλις φτάσουν στη Γαλλία στο πλαίσιο του "πρωτοκόλλου Καζνέβ".</p>
      <p>Η συμφωνία αυτή αστυνομικής συνεργασίας που υπεγράφη το 2014 ανάμεσα στο Παρίσι και την Άγκυρα επιτρέπει οι τζιχαντιστές που επιστρέφουν από τη Συρία μέσω Τουρκίας να συλλαμβάνονται αμέσως μόλις αφιχθούν στη Γαλλία.</p>
      <p>Η Τουρκία, για την οποία υπήρχαν υποψίες ότι επέτρεψε σε τζιχαντιστές να διασχίσουν τα σύνορά της για να εισέλθουν στην Συρία μετά την έναρξη της σύγκρουσης που μαίνεται στη χώρα αυτή από το 2011, υπέστη πολλές επιθέσεις από το Ισλαμικό Κράτος και το 2015 εντάχθηκε στον συνασπισμό κατά των τζιχαντιστών.</p>
      <p>Ωστόσο η Άγκυρα κατηγορείται τις τελευταίες εβδομάδες ότι αποδυναμώνει τον αγώνα κατά των τζιχαντιστών του Ισλαμικού Κράτους, που είναι διάσπαρτοι στη χώρα, με την επίθεση που εξαπέλυσε στις 9 Οκτωβρίου κατά της κουρδικής πολιτοφυλακής Μονάδες Προστασίας του Λαού (YPG), η οποία αποτέλεσε την αιχμή του δόρατος στη μάχη κατά της τζιχαντιστικής οργάνωσης.</p>
    </article>
  </body>
</html>