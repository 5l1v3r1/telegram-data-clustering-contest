<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813281/%D8%AF%D9%84%D8%A7%D8%B1-%D8%AC%D9%87%D8%A7%D9%86%DB%8C-%D8%A2%D8%B1%D8%A7%D9%85-%DA%AF%D8%B1%D9%81%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:24:27+00:00"/>
    <meta property="og:title" content="دلار جهانی آرام گرفت"/>
    <meta property="og:description" content="انتظار معامله گران برای فاز بعدی مذاکرات تجاری آمریکا و چین باعث رقم خوردن روزی آرام در معاملات ارزی جهانی شد."/>
  </head>
  <body>
    <article>
      <h1>دلار جهانی آرام گرفت</h1>
      <address><time datetime="2019-12-09T09:24:27+00:00">09 Dec 2019, 09:24</time> by <a rel="author">متین کاکوئی</a></address>
      <p>انتظار معامله گران برای فاز بعدی مذاکرات تجاری آمریکا و چین باعث رقم خوردن روزی آرام در معاملات ارزی جهانی شد.</p>
      <p>به گزارش ایسنا به نقل از رویترز، پس از آن که وزارت کار آمریکا در گزارشی اعلام کرد اشتغال زایی ماه گذشته این کشور از ۲۶۰‌هزار فرصت شغلی عبور کرده است، نگرانی ها نسبت به کاهش رشد اقتصادی در بزرگ ترین اقتصاد جهان تا حد زیادی کاهش یافت و تقاضا برای خرید دلار در بازارهای ارزی افزایش محسوسی پیدا کرد.   </p>
      <p>از سوی دیگر تصمیم چین برای به تعویق انداختن افزایش تعرفه بر روی واردات برخی محصولات آمریکایی نظیر سویا و گوشت احتمال به تعویق افتادن افزایش تعرفه بر روی محصولات چینی از طرف آمریکا را تضعیف کرده است. با این حال لری کودلو، مشاور اقتصادی ترامپ گفته است اگر مذاکرات به نتیجه دلخواه نرسند، آمریکا مصمم به افزایش تعرفه های وارداتی خواهد بود. قرار است دونالد ترامپ، رئیس جمهور آمریکا سه روز دیگر در خصوص افزایش تعرفه روی وارداتی به ارز ش بیش از ۱۵۰ میلیارد دلار از چین یا تمدید فعلی معافیت‌ها تصمیم گیری کند.</p>
      <p>کازوشیگه کایادا، تحلیل گر ارشد بازار ارز در موسسه " استیت استریت" گفت: حس بازارها این است که هر دو طرف می خواهند از بیشتر شدن تنش ها خودداری کنند. بنابراین محتمل‌ترین سناریو این است که روند فعلی حفظ شود.</p>
      <p>چین و آمریکا درگیر یک جنگ تجاری طولانی مدت بوده‌اند که اکنون وارد هفدهمین ماه خود شده است و از آن به عنوان یکی از اصلی‌ترین دلایل کاهش رشد اقتصادی جهان نام برده می‌شود تا جایی که بانک جهانی، زیان این جنگ برای اقتصاد جهانی طی دو سال‌ آینده را حدود ۷۰۰ میلیارد دلار برآورد کرده است. دو طرف طیف گسترده‌ای از محصولات وارداتی یکدیگر را مشمول تعرفه‌های اضافی کرده‌اند.</p>
      <p>شاخص دلار که نرخ برابری آن در مقابل سبدی از ارزهای جهانی را اندازه می‌گیرد، نسبتا بدون تغییر در مقایسه با روز قبل و در سطح ۹۷.۷۰۴ واحد بسته شد. نرخ برابری هر فرانک سوئیس معادل ۱.۰۰۹۶ دلار اعلام شد.</p>
      <p>در حوزه برگزیت نیز بوریس جانسون، رهبر حزب محافظه کار که در نظرسنجی ها از حزب کارگر پیش افتاده است وعده داده که در صورت پیروزی، پرونده برگزیت را به سرعت خواهد بست. از سوی دیگر اما جرمی کوربین، رهبر حزب کارگر وعده داده است در صورت پیروزی در انتخابات، رفراندوم برگزیت را برای بار دوم برگزار خواهد کرد اما افزوده که در جریان این همه پرسی موضعی بی‌طرف اتخاذ خواهد کرد. رهبر حزب لیبرال دموکرات انگلیس که طرفدار باقی ماندن در اتحادیه اروپا است، پیشنهاد همکاری با حزب کارگر را در صورت قبول خواسته های آن‌ها مطرح کرده است.</p>
      <p>در آخرین دور از معاملات، پوند با اندکی افزایش قیمت نسبت به روز قبل خود و به ازای ۱.۳۱۶۴ دلار مبادله شد. هر یورو نسبتا بدون تغییر در مقایسه با روز قبل به ۱.۱۰۶۵ رسید. هم‌چنین هر دلار آمریکا به ۱.۳۲۵۷ دلار کانادا افزایش یافت. در برابر همتای سنگاپوری، هر دلار به ازای ۱.۳۶ دلار سنگاپور مبادله شد.</p>
      <p>میشل آرون، استراتژیست ارزی در موسسه "استیت استریت"  گفت: داده های اخیر نشان می دهد که اقتصاد آمریکا در وضعیتی بهتر از چیزی که پیش‌تر تصور می‌شد قرار دارد. این مساله به کاهش نگرانی ها از وقوع رکود کمک خواهد کرد.</p>
      <p>در معاملات بازارهای ارزی جهانی، همچنین هر دلار به ۱۰۸.۵۳۴۸ ین رسید. ارزش ین پس از آن تقویت شد که رشد اقتصادی سه ماهه سوم سال ژاپن بسیار نیرومندتر از پیش بینی‌های قبلی ظاهر شد.  در برابر همتای استرالیایی، هر دلار آمریکا به ازای ۱.۴۶۴۹ دلار مبادله شد. هم‌چنین نرخ برابری دلار معادل ۷.۰۳۹۷ یوان چین اعلام شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091611465/%D8%B5%D8%B9%D9%88%D8%AF-%D9%82%D8%AF%D8%B1%D8%AA%D9%85%D9%86%D8%AF-%D8%B4%D8%A7%D8%AE%D8%B5-%D9%87%D8%A7%DB%8C-%D8%A8%D9%88%D8%B1%D8%B3%DB%8C-%D8%AF%D8%B1-%D8%A7%D8%B1%D9%88%D9%BE%D8%A7-%D9%88-%D8%A2%D9%85%D8%B1%DB%8C%DA%A9%D8%A7"/>
        <a href="https://www.isna.ir/news/98091611378/%D9%BE%D8%B1%D8%B4-%D8%AF%D9%84%D8%A7%D8%B1-%D8%AF%D8%B1-%D8%A8%D8%A7%D8%B2%D8%A7%D8%B1%D9%87%D8%A7%DB%8C-%D8%AC%D9%87%D8%A7%D9%86%DB%8C"/>
      </related>
    </article>
  </body>
</html>