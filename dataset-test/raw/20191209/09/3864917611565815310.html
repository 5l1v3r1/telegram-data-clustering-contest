<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2833984-golova-ukrainskoi-delegacii-u-pare-vvazae-so-mir-na-donbasi-potriben-i-rosii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T09:17:00+00:00"/>
    <meta property="og:title" content="Голова української делегації у ПАРЄ вважає, що мир на Донбасі потрібен і Росії"/>
    <meta property="og:description" content="Припинення збройного конфлікту на сході України потрібне й іншим країнам &quot;нормандської четвірки&quot;, зокрема Російській Федерації."/>
  </head>
  <body>
    <article>
      <h1>Голова української делегації у ПАРЄ вважає, що мир на Донбасі потрібен і Росії</h1>
      <h2>Припинення збройного конфлікту на сході України потрібне й іншим країнам "нормандської четвірки", зокрема Російській Федерації.</h2>
      <address>
        <time datetime="2019-12-09T09:17:00+00:00">09 Dec 2019, 09:17</time>
      </address>
      <p>Таку думку висловила народна депутатка від фракції "Слуга народу", голова постійної української делегації у Парламентській асамблеї Ради Європи Єлизавета Ясько на своїй сторінці <a href="https://www.facebook.com/photo.php?fbid=10162838896530512&amp;set=a.10152564427780512&amp;type=3">у Facebook</a>.</p>
      <p>"Нас очікує, мабуть, найважливіша зовнішньополітична подія року – саміт у нормандському форматі в Парижі... На переговорах представники України на чолі з главою держави будуть керуватися національними інтересами України... Я переконана, що мир на сході України потрібен також і іншим країнам "нормандської четвірки". Перш за все, це стосується Росії. Справа не лише в санкціях, які, нагадую, прив’язані до Мінських угод. Організація гібридної війни – це великі фінансові, військові та іміджеві втрати для РФ. Нам це протистояння також коштує дуже дорого, але ми знаємо, для чого боремося – за свободу, незалежність і європейське майбутнє", – зауважила Ясько.</p>
      <p>За її словами, українська сторона під час зустрічі в Парижі планує "пояснити Путіну та його команді, що українська влада і український народ мають цінності, якими не готові поступатися".</p>
      <p>"Наше завдання – перевести боротьбу за наші території та наших людей за стіл переговорів і виграти цю боротьбу", – акцентувала політик.</p>
      <p>Вона зазначила, що в "нормандському форматі" за одним столом 9 грудня зустрінуться люди, які чудово розуміють, що відбувається на сході України: хто має контролювати кордон і звідки у бойовиків озброєння, військова техніка та боєприпаси.</p>
      <p>"Окрім Росії та України, що перебувають де-факто у стані конфлікту – політичного, військового, економічного, інформаційного, до нормандського формату залучені держави-гаранти, держави-посередники, фундатори Євросоюзу, до якого Україна прагне долучитися, – Франція та Німеччина. Це країни, які доводили свою відданість європейським цінностям – надаючи Україні посильну політичну, фінансову, безпекову допомогу, а також виступаючи єдиним фронтом у неприйнятті агресивної політики Росії щодо України... Ми очікуємо на чесну розмову і готові до найгостріших запитань від Макрона, Меркель і Путіна. Такі ж запитання вони почують від нас", – зазначила парламентар.</p>
      <p>При цьому Ясько впевнена: Президент <a href="https://www.ukrinform.ua/tag-zelenskij">Зеленський</a> гарантує, що поінформує суспільство про результати переговорів і буде чесним у своїх намірах та діях.</p>
      <p>Вона також нагадала, що з часу останньої зустрічі лідерів держав "нормандської четвірки" минуло багато часу – понад три роки. Відтоді, за її словами, не змінилося одне: війна на сході України триває, "ми втрачаємо наших захисників, цей край і далі надзвичайно мілітаризований і перебуває в зоні економічної кризи та наближається до екологічної катастрофи".</p>
      <p>"Це наша земля і її треба рятувати. Там живуть наші громадяни і їм треба допомогти. Тим, хто воює проти України зі зброєю в руках, Україна готова допомогти також – скласти зброю і залишити цей край", – зазначила вона.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2833930-v-op-se-ne-pidtverdili-zustric-zelenskogo-i-putina.html">В ОП ще не підтвердили зустріч Зеленського і Путіна</a>
      </blockquote>
      <p>Водночас вона підкреслила, що Україна в рамках "нормандської зустрічі" має свої пропозиції, умови і червоні лінії, що були публічно оголошені учасниками переговорів – Президентом, представниками його Офісу, міністром закордонних справ.</p>
      <p>"Червоні лінії не суперечать Мінським угодам, міжнародному праву і здоровому глузду: навпаки, ми вважаємо, що лише в рамках наших законних вимог, як проведення виборів до органів місцевого самоврядування в ОРДЛО українською ЦВК, роззброєння бойовиків, правосуддя для підозрюваних у воєнних злочинах, – мирний процес реально можливий", – додала депутатка.</p>
      <p>Як повідомлялося, 9 грудня у Парижі відбудеться зустріч лідерів країн-учасниць нормандського формату: України, Франції, Німеччини та РФ.</p>
    </article>
  </body>
</html>