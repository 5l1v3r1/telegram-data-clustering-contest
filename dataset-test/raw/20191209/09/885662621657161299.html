<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/126781/bretanikes-ekloges-stis-14-monades-i-diafora-kormpin-tzonson"/>
    <meta property="og:site_name" content="Insider"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="Βρετανικές εκλογές: Ανοίγει η ψαλίδα στις 14 ποσοστιαίες μονάδες"/>
    <meta property="og:description" content="Η διαφορά Συντηρητικών - Εργατικών διευρύνθηκε στις 14 εκατοστιαίες μονάδες, σύμφωνα με δημοσκόπηση της Survation/ITV."/>
  </head>
  <body>
    <article>
      <h1>Βρετανικές εκλογές: Ανοίγει η ψαλίδα στις 14 ποσοστιαίες μονάδες</h1>
      <h2>Η διαφορά Συντηρητικών - Εργατικών διευρύνθηκε στις 14 εκατοστιαίες μονάδες, σύμφωνα με δημοσκόπηση της Survation/ITV.</h2>
      <address>
        <time datetime="2019-12-09T09:00:00+00:00">09 Dec 2019, 09:00</time>
      </address>
      <p>Ισχυρό προβάδισμα στο Συντηρητικό κόμμα του πρωθυπουργού της Βρετανίας<b> Μπόρις Τζόνσον, δίνουν οι περισσότερες δημοσκοπήσεις.</b></p>
      <p>Συγκεκριμένα, σύμφωνα με κυλιόμενη δημοσκόπηση του ινστιτούτου Survation για λογαριασμό της τηλεοπτικής εκπομπής Good Morning Britain του ιδιωτικού τηλεοπτικού σταθμού ITV, οι Συντηριτικοί αύξησαν τη διαφορά τους από το Εργατικό κόμμα της αξιωματικής αντιπολίτευσγης στις 14 εκατοστιαίες μονάδες- από τις 9 που καταγράφονταν πριν από μία εβδομάδα.</p>
      <p>Κατά τη δημοσκόπηση αυτή, τα ευρήματα της οποίας θα μεταδοθούν σήμερα, οι Τόρις συγκεντρώνουν το 45% των προθέσεων ψήφου (+2%), ενώ οι Εργατικοί του Τζέρεμι Κόρμπιν το 31% (–2%) <a href="https://www.insider.gr/specials/brexit-i-bretania-psifizei-i-eyropi-agonia">ενόψει των πρόωρων βουλευτικών εκλογών</a> που θα διεξαχθούν την Πέμπτη στη Βρετανία.</p>
      <p>Τα αποτελέσματα είναι στρογγυλοποιημένα από το ινστιτούτο, ενώ η δημοσκόπηση διενεργήθηκε με τη μέθοδο των τηλεφωνικών συνεντεύξεων σε δείγμα 1.012 ψηφοφόρων από την 5η ως την 7η Δεκεμβρίου.</p>
      <h3>Προβάδισμα δείχνει και η δημοσκόπηση της BMG</h3>
      <p>Αυξάνεται το προβάδισμα των <b>Συντηρητικών του πρωθυπουργού Μπόρις Τζόνσον </b>έναντι των <b>Εργατικών </b>στις 9 μονάδες από 6 που ήταν πριν από μια εβδομάδα, σύμφωνα με <a href="https://www.insider.gr/eidiseis/kosmos/126776/bretanikes-ekloges-ishyro-probadisma-nikis-gia-ton-tzonson">δημοσκόπηση της BMG για λογαριασμό της εφημερίδας </a><b><a href="https://www.insider.gr/eidiseis/kosmos/126776/bretanikes-ekloges-ishyro-probadisma-nikis-gia-ton-tzonson">Independent</a> </b>που δημοσιεύεται τέσσερις ημέρες πριν από τις<b> βουλευτικές εκλογές στη Βρετανία</b>.</p>
      <h3>H στιγμή της αλήθειας πλησιάζει</h3>
      <p>Σχεδόν 3,5 χρόνια μετά το δημοψήφισμα υπέρ του Brexit, <a href="https://www.insider.gr/specials/brexit-i-bretania-psifizei-i-eyropi-agonia">«καυτά» ζητήματα εξακολουθούν να αναζητούν τη λύση τους</a>, βυθίζοντας μια ευρωπαϊκή υπερδύναμη στη σύγχυση, το χάος και την πολιτική αβεβαιότητα.</p>
      <p>Το «φάντασμα» του Brexit που έχει σκεπάσει τον βρετανικό ουρανό από τον Ιούνιο του 2016 έχει αλλάξει άρδην τις πολιτικές ισορροπίες στη χώρα, προκαλώντας ισχυρούς κλυδωνισμούς όχι μόνο στην οικονομία της Βρετανίας, αλλά και διεθνώς.</p>
      <p>Μπροστά σε μια εκλογική αναμέτρηση που θα καθορίσει ανεπιστρεπτί το μέλλον της χώρας, οι πολίτες βρίσκονται πιο διχασμένοι από ποτέ. Η «ετυμηγορία» της κάλπης μπορεί να αναμένεται σε λίγα 24ωρα, κανείς όμως δεν μπορεί με βεβαιότητα να πει εάν και πότε θα πραγματοποιηθεί το Brexit, αλλά και να προβλέψει πώς θα είναι η επόμενη μέρα, με ή χωρίς την έξοδο της Βρετανίας από την Ευρωπαϊκή Ένωση.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/126568/pithano-brexit-horis-emporiki-symfonia-me-tin-ee"/>
        <a href="https://www.insider.gr/eidiseis/kosmos/126356/dimoskopisi-stis-9-monades-i-diafora-syntiritikon-ergatikon-gia-tis"/>
        <a href="https://www.insider.gr/eidiseis/kosmos/126056/ekloges-sti-bretania-oi-theseis-ton-politikon-kommaton"/>
      </related>
    </article>
  </body>
</html>