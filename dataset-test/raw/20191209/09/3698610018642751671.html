<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/mikola-strizhak-u-zakon-ne-zakladeni-mehanizmi-pidtrimki-ta-stimulyuvannya-simeynogo-fermerstva-332315_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T09:28:00+00:00"/>
    <meta property="og:title" content="Микола Стрижак: &quot;У закон не закладені механізми підтримки та стимулювання сімейного фермерства&quot;"/>
    <meta property="og:description" content="Якби дали можливість приватникам розвиватися, дали б доступ до фінансів, ринку збуту, то ми на сьогодні з того мільйона ста тисяч отримали б як мінімум 600 тисяч сімейних фермерських господарств"/>
  </head>
  <body>
    <article>
      <h1>Микола Стрижак: "У закон не закладені механізми підтримки та стимулювання сімейного фермерства"</h1>
      <h2>Якби дали можливість приватникам розвиватися, дали б доступ до фінансів, ринку збуту, то ми на сьогодні з того мільйона ста тисяч отримали б як мінімум 600 тисяч сімейних фермерських господарств</h2>
      <address>
        <time datetime="2019-12-09T09:28:00+00:00">09 Dec 2019, 09:28</time>
      </address>
      <p>На що опиратися, аби об'єктивно розібратися в земельному питанні? Про це у своєму інтерв'ю <a href="https://dt.ua/">DT.UA</a> розповів голова Асоціації фермерів і приватних землевласників України Микола Стрижак.</p>
      <p>"До прийнятого в першому читанні закону про обіг землі абсолютно не закладено ключових елементів класичної земельної реформи для розвитку середнього класу: доступ до фінансів, ринків збуту, технологій і доступ до особливого засобу виробництва — до землі", — говорить Микола Стрижак.</p>
      <p><b>"</b>Насамперед, потрібно було чітко визначити, хто такий дрібний, хто середній, а хто великий фермер, — упевнений Микола Стрижак. — При цьому чітко позначити пріоритет: дрібний сімейний фермер. Йому — зелена вулиця та повна підтримка держави. У будь-якому законі має бути чітко зрозумілий пріоритет".</p>
      <figure>
        <iframe src="https://www.youtube.com/embed/Lzpq0BwtgnA" width="640" height="360" data-service="Youtube" scrolling="no"/>
      </figure>
      <p><b>"</b>У Європі, наприклад, фермер пише бізнес-план, який є основою для одержання кредиту. Під два (!) відсотки. У нас немає навіть під 22 (!). І ми мусимо дати заставу. Хочеш купити третій комбайн — заставляй два, — стверджує голова Асоціації. — Люди просто не можуть розпочати працювати на землі, навіть якщо хочуть. І 4,5 мільярда гривень для фермерів наступного року, про які заднім числом у своїх відеороликах розповідає президент, ідуть на тих самих умовах. Барану надають право з'їсти вовка, але не надають можливості. Ніхто не говорить про державні механізми, які стимулюють розвиток дрібного фермерства. Щоб у якомусь сенсі спокусити людину працювати на землі. Щоб ця робота була корисною та ефективною".</p>
      <p><b>"</b>На сьогодні майже сім мільйонів українців отримали свої земельні паї, — продовжує фермер. — І якби їм дали в руки всі перелічені вище інструменти, то більшість із них розпочали б працювати, годувати себе та країну. Зрозуміло, що з них не всі стали б суперприбутковими та успішними. Але нині у нас є мільйон сто тисяч одноосібників, які самі почали хазяювати на свій страх і ризик і ніде не значаться. Плюс зареєстровано 46 тисяч фермерських господарств. У цілому всіх господарств сільськогосподарського напряму в Україні — 51 тисяча".</p>
      <p>"Так, це дуже мало. Із семи мільйонів із паями. Але якби дали можливість приватникам розвиватися, дали б доступ до фінансів, ринку збуту та плюс усі ті інструменти, про які ми з вами казали, то ми на сьогодні з того мільйона ста тисяч отримали б як мінімум 600 тисяч сімейних фермерських господарств. Це була б дуже корисна історія для України. Адже фермер сам по собі створює робоче місце з правом успадкування, сам себе забезпечує, плюс зберігаються культура, мова і  традиції", — завершив Микола Стрижак.</p>
      <p>Раніше <a href="https://dt.ua/UKRAINE/golova-asociaciyi-fermeriv-zayaviv-scho-prezident-zelenskiy-znahoditsya-pid-tiskom-332288_.html">голова Асоціації фермерів заявив, що президент Зеленський знаходиться під тиском </a></p>
      <p>Детальніше читайте у матеріалі Інни Ведернікової <a href="https://dt.ua/interview/mikola-strizhak-istoriya-pro-fermera-i-prezidenta-332166_.html">"Микола Стрижак. Історія про фермера та президента"</a> у тижневику "Дзеркало тижня. Україна"</p>
      <p>Повну відео - версію інтерв'ю із Миколою Стрижаком дивіться <a href="https://bit.ly/33Vm2ZS">тут</a></p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>