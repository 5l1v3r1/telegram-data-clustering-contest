<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/746039"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T09:52:00+00:00"/>
    <meta property="og:title" content="เตือนคุณสมบัติไม่ครบอย่าสมัครทีแคส"/>
    <meta property="og:description" content="'พีระพงศ์'เตือนเด็กตรวจเช็คตคุณสมบัติสมัครทีแคส รอบ1 ให้เรียบร้อย ถ้าไม่ครบอย่าสมัครเด็ดขาด ส่วนสทศ. ฝากชำระค่าสมัครแกต-แพต ถึง 10 ธ.ค.นี้"/>
  </head>
  <body>
    <article>
      <h1>เตือนคุณสมบัติไม่ครบอย่าสมัครทีแคส</h1>
      <address>
        <time datetime="2019-12-09T09:52:00+00:00">09 Dec 2019, 09:52</time>
      </address>
      <p>
        <b>"พีระพงศ์"เตือนเด็กตรวจเช็คตคุณสมบัติสมัครทีแคส รอบ1 ให้เรียบร้อย ถ้าไม่ครบอย่าสมัครเด็ดขาด ส่วนสทศ. ฝากชำระค่าสมัครแกต-แพต ถึง 10 ธ.ค.นี้</b>
      </p>
      <p>วันนี้ (9 ธ.ค.)<b>ดร.พีระพงศ์ ตริยเจริญ</b> ผู้ช่วยเลขาธิการที่ประชุมอธิการบดีแห่งประเทศไทย (ทปอ.) เปิดเผยว่า จากที่ ทปอ. ได้เปิดรับสมัครคัดเลือกกลางบุคคลเข้าศึกษาในสถาบันอุดมศึกษาหรือทีแคส ปีการศึกษา 2563 รอบที่ 1 แฟ้มสะสมผลงาน ระหว่างวันที่  2-16 ธ.ค.2562  โดยนักเรียนต้องสมัครที่มหาวิทยาลัยนั้น ขณะนี้พบประเด็นที่น่าห่วงคือมีเด็กจำนวนมากได้โพสต์ข้อความสอบเกี่ยวกับแฟ้มสะสมผลว่าถ้ามีแฟ้มสะสมผลงานไม่ครบสามารถยื่นให้มหาวิทยาลัยพิจารณาได้หรือไม่ ซึ่งก็มีรุ่นพี่และคนทั่วไปเข้ามาตอบว่าให้ยื่นไปก่อน ดีกว่าไม่ยื่นแฟ้มสะสมผลงานเลย  ซึ่งเรื่องนี้เป็นความเข้าใจที่ผิดมากๆ  เพราะถ้าแฟ้มสะสมผลงานมีไม่ครบตามที่มหาวิทยาลัยกำหนดไว้ ทางมหาวิทยาลัยก็จะไม่มีการพิจารณาคัดเลือกแน่นอน ซึ่งจะทำให้ผู้สมัครเสียเวลา<br/><br/>ดร.พีระพงศ์  กล่าวต่อไปว่า  ผู้ที่จะสมัครทีแคสอยากให้มีการตรวจสอบคุณสมบัติของคณะและมหาวิทยาลัยที่จะเลือกเข้าศึกษาให้ดี เพราะแต่ละมหาวิทยาลัยอาจจะมีคุณสมบัติการคัดเลือกที่แตกต่างกันไป ขอย้ำถ้าคุณสมบัติไม่ครบก็ไม่จำเป็นจะต้องรีบสมัคร เพราะยังมีรอบสมัครคัดเลือกให้อีก 4 รอบ และดูว่าคุณสมบัติครบก็เลือกรอบนั้น ๆ สำหรับยอดสมัครผู้ลงทะเบียนทีแคส 63 ข้อมูล ณ วันที่ 8 ธ.ค. ที่ผ่านมา จำนวน  215,943 คน<br/><br/>ด้าน<b>ผศ</b><b>.ดร.ศิริดา บุรชาติ</b> ผู้อำนวยการสถาบันทดสอบทางการศึกษาแห่งชาติ (สทศ.) กล่าวว่า  จากที่ สทศ.เปิดรับสมัครทดสอบความถนัดทั่วไป หรือ แกต และความถนัดทางวิชาการและวิชาชีพ หรือแพต ประจําปีการศึกษา2563 ทางเว็บไซต์สทศ .www.niets.or.th วันที่ 25 พ.ย. - 9 ธ.ค. 62  ข้อมูล วันที่ 9 ธ.ค. เวลา 9.40 น.  มีผู้สมัคร จำนวน  266,743 คน  ชำระเงินจำนวน  221,810 คน  เปิดชำระเงินถึงวันที่ 10 ธ.ค.นี้ ฝากนักเรียนที่สมัครแล้วขอให้รีบมาชำระเงินด้วย<br/> <br/> </p>
    </article>
  </body>
</html>