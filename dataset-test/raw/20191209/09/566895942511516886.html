<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2598125/ubiv-ridnih-titku-i-babusu-zazdalegid-zamovivsi-im-truni-na-ternopilsini-zasudili-atovca-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-12-09T09:45:00+00:00"/>
    <meta property="og:title" content="&quot;Убив рідних тітку і бабусю, заздалегідь замовивши їм труни&quot;: на Тернопільщині засудили &quot;АТОвця&quot; (ФОТО)"/>
    <meta property="og:description" content="30-річного АТОвця визнали винним у вбивстві двох людей"/>
  </head>
  <body>
    <article>
      <h1>"Убив рідних тітку і бабусю, заздалегідь замовивши їм труни": на Тернопільщині засудили "АТОвця" (ФОТО)</h1>
      <address><time datetime="2019-12-09T09:45:00+00:00">09 Dec 2019, 09:45</time> by <a rel="author">Олег Давибіда</a></address>
      <p>
        <i>Ще за 3 днів до вбивства чоловік прийшов до магазину ритуальних послуг, де намагався купити дві труни. Продавцеві пояснював, що раптово, одна за одною, померли його дві родички. Обвинувачений стверджував, що скоїв злочин через психічні розлади після перебування у зоні АТО. Однак експерти це спростували, довівши, що якщо розлади і є, то лишень від надмірного вживання алкоголю.</i>
      </p>
      <p>Як повідомляє "<a href="https://te.20minut.ua/Kryminal/zasudili-atovtsya-yakiy-ubiv-ridnih-titku-i-babusyu-a-za-tri-dni-do-ts-10979672.html?fbclid=IwAR3F6w1khBacAOxvUj87xozztnGP-2PtiP6bY4MqKWXW0gSwHdWgExDt6ko">20 хвилин</a>", 30-річного АТОвця визнали винним у вбивстві двох людей та призначили покарання у виді 15 років позбавлення волі. Чоловік забив гайковим ключем, а потім обухом сокири рідну тітку та лежачу бабусю, яка була прикутою до ліжка майже три роки. Чоловік протягом місяця може подати апеляційну скаргу.</p>
      <p>Кров в кімнаті і тіло мертвої бабусі виявив у будинку житель села Потуторів Шумського району. Чоловік одразу зателефонував на лінію "102", оскільки на тілі загиблої були сліди насильницької смерті. Окрім цього родич повідомив ще й про зникнення своєї матері, яка мешкала разом з бабцею і доглядала за нею. Невдовзі матір знайшов – у літній кухні у калюжі крові. Подвійне вбивство трапилось 30 січня 2018 року Оперативники швидко знайшли підозрюваного. Він переховувався в закинутій сільській хаті.</p>
      <p>При попередньому огляді, на його одязі криміналісти виявили сліди крові. Чоловіка затримали. За однією з версій, бабусю він вдарив один раз обухом сокири, а от тітку вдарив кілька разів по голові, а після того, як вона перестала подавати ознак життя, заніс тіло у хлів, взяв продукти та пішов до сусідів випивати. Чоловік зловживав спиртними напоями, а також проходив службу за контрактом в Збройних Силах України в сусідній</p>
      <p>Як розгортались події зранку 30 січня 2018 року, досліджували як слідчі, так і судді. Тоді 29-річний чоловік посварився з тіткою. Підійшов до неї та металевим ключем, якого тримав у правій руці, наніс численні удари по волосистій частині голови і обох кистях рук. Жінка утікала, племінник наздогнав її та ударив знову. Від чого жінка впала на землю. Обвинувачений затягнув її у літню кухню, взяв у руки сокиру та металевим обухом наніс удар по голові. Жінка померла на місці події. Чоловік попрямував у хату.</p>
      <p>Там, прикута близько трьох років до ліжка, лежала його рідна бабуся. Онук підійшов та металевим обухом сокири наніс два удари по голові старенької. Один з них виявився фатальним. Зачинивши хату, чоловік попрямував до сусідів, де ще довго пиячив.</p>
      <p>До речі, у суді допитали і свідка, продавчиню крамниці ритуальних послуг. Жінка розповіла, що 27 січня, за 3 дні до вбивства, до магазину прийшов її знайомий. Він просив, щоб остання обслужила його без черги, оскільки в нього біда, а саме - померли тітка та бабуся і йому необхідно 2 домовини. Жінка поспівчувала знайомому і запитала, як це сталося. Той лише відповів, що померли одна за одною. Просив у продавчині 10 грн на маршрутку – аби поїхати до банкомата і зняти гроші. Жінка відмовила. Той образився і пішов.</p>
      <p>Допитаний під час судового розгляду обвинувачений спочатку своєї винуватості не визнав, пояснивши, що тоді дійсно був у господарському приміщенні. Тітку й бабусю не вбивав, а лише ночував тоді там з 29 на 30 січня 2018 року, після чого зранку пішов до своїх друзів. А коли повернувся, то побачив, що бабуся була мертвою, а тітка побита, але ще дихала.</p>
      <p>Після цього, він помив руки від крові, оскільки доторкався до тітки, та повернувся до своїх друзів. Надалі, у процесі судового розгляду обвинувачений з власної ініціативи дав суду додаткові показання та пояснив, що визнає свою винуватість у вбивстві. Доповнив, що не пам`ятає усіх деталей події, посилаючись на психологічні травми, отримані під час участі в ООС (АТО).</p>
      <p>Жалівся, що і тітка, і бабуся інколи дорікали йому. Але про вчинене він щиро шкодує, не розуміючи до кінця дійсних причин свого вчинку. Двоюрідний брат убивці пригадував, як дзвонив матері близько обіду, але слухавку ніхто не брав. Не могла додзвонитись до родичів і його тітка. Але вона запевнила: передзвонить в село, щоб сусіди пішли до будинку і подивилися, чи все добре. Через деякий час тітка передзвонила і повідомила йому: сусіди були, хата зачинена, світло не горить. Тоді тітка зателефонувала до свого брата, який проживає у сусідньому селі. Щоб той поїхав до жінок та подивився, що там відбувається. Вже о 23 йому подзвонили, що мертвою знайшли бабцю. Чоловік одразу виїхав в село. Тоді ще не знав, що його матері також немає серед живих. Дізнався про все від працівників поліції, яких застав на подвір’ї.</p>
      <p>"Що стосується показань обвинуваченого відносно того, що останній не до кінця усвідомлював причин своїх дій, зокрема, умисного вбивства двох людей, посилаючись на психологічні травми, отримані під час участі в ООС (АТО), то суд вказане оцінює критично", - йдеться у вироку. – "Оскільки, згідно з висновком судово-психіатричної експертизи, в період інкримінованих дій обвинувачений психічними захворюваннями чи недоумством не страждав, не виявляв ознак будь-якого тимчасового чи іншого хворобливого розладу психічної діяльності, у тому числі, не перебував у стані патологічного афекту та патологічного сп'яніння. Міг усвідомлювати значення своїх дій та керувати ними".</p>
      <p>На час проведення вказаної експертизи чоловік психічним захворюванням не страждав, а виявляв психічні та поведінкові розлади внаслідок вживання алкоголю із синдромом залежності, а тому за своїм психічним станом може усвідомлювати значення своїх дій та керувати ними, йшлось у висновку експертів. Суд, з урахуванням відсутності обставин, які обтяжують покарання, враховує також і думки потерпілих, які в судовому засіданні просили призначити обвинуваченому найсуворішу міру покарання, зокрема, у виді довічного позбавлення волі.</p>
    </article>
  </body>
</html>