<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205363-nefodov-ogolosiv-pro-zapusk-novoyi-mitnoyi-sluzhbi"/>
    <meta property="og:site_name" content="Mind UA"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Нефьодов оголосив про запуск нової Митної служби"/>
    <meta property="og:description" content="Запуск відбувся о 00:00, а вже о 00:03 була оформлена перша експортна декларація на вантаж в Аккермані, який зайшов о 23:49 ще у ДФС"/>
  </head>
  <body>
    <article>
      <h1>Нефьодов оголосив про запуск нової Митної служби</h1>
      <h2>Запуск відбувся о 00:00, а вже о 00:03 була оформлена перша експортна декларація на вантаж в Аккермані, який зайшов о 23:49 ще у ДФС</h2>
      <address>
        <time datetime="2019-12-09T09:15:00+00:00">09 Dec 2019, 09:15</time>
      </address>
      <p>У неділю, 8 грудня, в Україні офіційно почала працювати нова Митна служба. Про це в Facebook <a href="https://www.facebook.com/photo.php?fbid=2626334264081333&amp;set=a.357818284266287&amp;type=3&amp;__tn__=-R">повідомив </a>глава Митної служби Максим Нефьодов.</p>
      <p>«Сьогодні о 00:00 офіційно запустилась Нова митниця. Це ще тільки початок побудови нового держоргану, який буде справді працювати для платників податків», – написав він.</p>
      <p>Нефьодов заявив, що вдалося «не допустити потрапляння більш ніж 500 найбільш «сумнівних» керманичів до лав нової Держмитслужби, скоротити кількість митниць з 26 до 16 та забезпечити майже непомітний для користувачів перехід від одного держоргану до іншого».</p>
      <p>«Вже о 00:03 була оформлена перша експортна декларація на вантаж в Аккермані, який зайшов о 23:49 ще у ДФС. Ну і опівночі був оформлений перший рейс у Борисполі», – розповів він.</p>
      <p>Також Нефьодов визнав, що залишилися «точкові питання, які розгребемо за тиждень». Він уточнив, що має на увазі місця доставки, окремі випадки транзиту, особливості роботи залізниці.</p>
      <p>«Наразі до штату Держмитслужби переведено понад 50% працівників, і цей процес буде продовжуватись в грудні. У грудні ж стартуємо конкурси, аби замістити тих, кого звільняємо», – повідомив глава Митної служби.</p>
      <p>Нагадаємо: на початку листопада <a href="https://mind.ua/news/20204100-mitnicya-zapustila-kalkulyator-orientovnoyi-vartosti-pri-oformlenni-avto-nefodov">митниця анонсувала</a> онлайн-сервіс – калькулятор орієнтовної митної вартості та платежів при оформленні авто згідно з чинним законодавством. </p>
      <p>Пізніше митники розпочали тестувати онлайн-сервіс для<a href="https://mind.ua/news/20204771-mitnicya-pochala-prijmati-skargi-onlajn-poki-shcho-u-testovomu-rezhimi"> прийому звернень і скарг,</a> який уже в грудні планують включити до Контактного центру Кабміну.</p>
      <related>
        <h4>Також читайте</h4>
        <a href="https://mind.ua/news/20205105-novu-mitnu-sluzhbu-bude-zapushcheno-nastupnogo-tizhnya-nefodov"/>
        <a href="https://mind.ua/news/20205068-biznesmena-alperina-vzyali-pid-vartu-z-mozhlivistyu-zastavi"/>
        <a href="https://mind.ua/news/20204860-nefodov-rahunki-dfs-shchodnya-blokuyutsya-sudovimi-pozovami"/>
      </related>
    </article>
  </body>
</html>