<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/reggio-la-ricerca-muore-gli-eredi-donano-suo-appartamento-al-grade/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-12-09T09:41:09+00:00"/>
    <meta property="og:title" content="Reggio per la ricerca: muore e gli eredi donano il suo appartamento al Grade"/>
    <meta property="og:description" content="REGGIO EMILIA – Un appartamento donato per finanziare la ricerca. Una storia nobile, che arriva da Reggio. Gli eredi del signor Claudio Bartoli, venuto a mancare il 21 dicembre 2017, sosterranno così la ricerca scientifica onco-ematologica e la formazione di medici specialisti per la lotta contro i tumori, attraverso il progetto Grade-No-Limits. “Il signor Bartoli – […]"/>
  </head>
  <body>
    <article>
      <h1>Reggio per la ricerca: muore e gli eredi donano il suo appartamento al Grade</h1>
      <address>
        <time datetime="2019-12-09T09:41:09+00:00">09 Dec 2019, 09:41</time>
      </address>
      <p>
        <b>Il grazie della fondazione ai parenti di Claudio Bartoli, scomparso il 21 dicembre del 2017. Venerdì 13 alle Fiere la tradizionale Charity Dinner di Natale per raccogliere fondi</b>
      </p>
      <p><b>REGGIO EMILIA</b> – Un appartamento donato per finanziare la ricerca. Una storia nobile, che arriva da Reggio. Gli eredi del signor <b>Claudio Bartoli</b>, venuto a mancare il 21 dicembre 2017, sosterranno così la <b>ricerca scientifica onco-ematologica</b> e la<b> formazione di medici specialisti</b> per la <b>lotta</b> contro i <b>tumori,</b> attraverso il <b>progetto Grade-No-Limits</b>.</p>
      <p>“Il signor Bartoli – spiega il presidente della Fondazione, il <b>dottor Francesco Merli</b> – aveva espresso la volontà che una parte del suo patrimonio fosse devoluta a favore di obiettivi di cura oncologici e gli eredi hanno voluto onorarne la memoria, donando al Grade l’appartamento, abitazione della famiglia, che gli era stato lasciato dai defunti genitori Augusto Bartoli e Maria Catellani, situato in città”.</p>
      <p>Quello per la donazione è stato un percorso abbastanza impegnativo per gli aspetti burocratici, ma alla fine il risultato è stato raggiunto, e l’appartamento ora è nelle disponibilità della Fondazione ed è già stato messo in vendita. Il ricavato sarà destinato alle finalità istituzionali della Fondazione e in particolare al progetto Grade-No-Limits, che ha l’obiettivo di raccogliere un milione di euro per la ricerca, finanziando 5 dottorati di ricerca e l’acquisto del nuovo Digital Spatial Profiler, strumento all’avanguardia, primo in assoluto in Italia e fra i primi 5 in Europa, per ottenere informazioni molto più precise e rilevanti sui tumori.</p>
      <figure>
        <img src="https://reggionline-obce2ympjgvjli4n.netdna-ssl.com/wp-content/uploads/2019/12/Cena-Grade-2018-2.jpg"/>
      </figure>
      <p>
        <b>Venerdì 13 dicembre la Charity Dinner alle Fiere</b>
      </p>
      <p>Nel frattempo, si avvicina il tradizionale appuntamento natalizio della cena del Grade, la grande charity dinner del Gruppo Amici dell’Ematologia. che ogni anno riunisce alle Fiere oltre mille persone (1400 nel 2018). L’evento è in programma venerdì 13 dicembre, alle 20, ed è realizzato con il sostegno di Crovegli, Daele Banqueting, Fiere di Reggio Emilia, Kaiti expansion, Parè, ProMusic, Venturini e Baldini. La cena avrà un costo di 35 euro a persona. Per informazioni e prenotazioni contattare la Fondazione Grade Onlus allo 0522 295059.</p>
    </article>
  </body>
</html>