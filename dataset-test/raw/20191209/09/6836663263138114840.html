<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/nezamestnanost-stagnuje-situace-na-trhu-prace-se-obraci-rika-analyticka-1364929"/>
    <meta property="og:site_name" content="E15.cz"/>
    <meta property="article:published_time" content="2019-12-09T09:16:00+00:00"/>
    <meta property="og:title" content="Nezaměstnanost stagnuje. Situace na trhu práce se obrací, říká analytička"/>
    <meta property="og:description" content="Nezaměstnanost v Česku v listopadu zůstala na říjnové úrovni 2,6 procenta. Počet lidí bez práce od října stoupl nepatrně o 771 na 197 289, což je zároveň nejnižší listopadová hodnota od roku 1996. Vyplývá to z dat ČSÚ."/>
  </head>
  <body>
    <article>
      <h1>Nezaměstnanost stagnuje. Situace na trhu práce se obrací, říká analytička</h1>
      <address><time datetime="2019-12-09T09:16:00+00:00">09 Dec 2019, 09:16</time> by <a rel="author">ČTK, bru</a></address>
      <p>
        <b>Nezaměstnanost v Česku v listopadu zůstala na říjnové úrovni 2,6 procenta. Počet lidí bez práce od října stoupl nepatrně o 771 na 197 289, což je zároveň nejnižší listopadová hodnota od roku 1996. Vyplývá to z dat ČSÚ.</b>
      </p>
      <p>Zaměstnavatelé nabízeli téměř 339 tisíc volných pracovních míst, proti říjnu se nabídka zhruba o tisícovku pozic rozšířila. Podle generální ředitelky Úřadu práce ČR Kateřiny Sadílkové v příštích měsících bude nezaměstnanost stagnovat, případně mírně růst. Loni v listopadu byla míra nezaměstnanosti 2,8 procenta.</p>
      <p>Situaci na trhu práce podle Sadílkové nadále ovlivňuje příznivý stav české ekonomiky a odpovídá také klimatickým podmínkám. Do evidence úřadů se začali hlásit první pracovníci ze zemědělství a stavebnictví, včetně osob samostatně výdělečně činných. Ze strany zaměstnavatelů přetrvává zájem o nové zaměstnance, převážně v technických profesích na dělnických, ale i vyšších pozicích.</p>
      <p>Podle Raiffeisenbank jsou ale listopadová čísla známkou obratu na trhu práce. „Přestože v listopadu běžně nezaměstnanost dále klesá, tento rok tomu bylo naopak. Nezaměstnaných o pár stovek přibylo. Lze to považovat za první signál obratu na doposud vysátém trhu práce v Česku. Zpomalení, které již delší dobu vidíme na datech z průmyslu i na předstihových ukazatelích, se tak se zpožděním již začíná projevovat na trhu práce," uvedla analytička Eliška Jelínková.</p>
      <related>
        <a href="https://www.e15.cz/magazin/do-duchodu-ve-triceti-na-americky-vystrelek-se-chytaji-i-cesi-1364911"/>
      </related>
      <p>„V nadcházejících měsících bude registrovaná nezaměstnanost, a to v souvislosti s postupným ukončováním sezonních prací a pracovních úvazků na dobu určitou, pravděpodobně stagnovat, případně mírně vzroste,“ dodala Sadílková.</p>
      <p>Nabídka volných míst se rozrostla proti říjnu o 1217 pozic na 338 670. Nejvíce míst nabízejí zaměstnavatelé v Praze (74 722), kde nezaměstnanost v listopadu stagnovala na 1,9 procenta a je spolu s Jihočeským krajem druhá nejnižší, v Pardubickém kraji je ještě o desetinu bodu nižší.</p>
      <p>Nabídky předvánočních brigád se v evidenci úřadů objevují v menší míře a jejich počty výrazně nerostou. Zaměstnavatelé totiž tento problém řeší primárně prostřednictvím pracovních portálů, přes agentury práce, vlastními silami nebo přijímají zaměstnance, kteří se osvědčili v minulosti. Zájem mají například o prodejce pro stánkový prodej, o pomocné prodavače na doplňování regálů, pomocné pracovníky v úklidu a pro vykládku kamionů, skladníky a různé profese v pohostinství či hotelovém provozu.</p>
      <related>
        <a href="https://www.e15.cz/byznys/finance-a-bankovnictvi/investice-milenialu-penize-by-davali-radeji-do-domu-a-bytu-nez-do-akcii-1361147"/>
      </related>
      <related>
        <a href="https://www.e15.cz/video/recept-na-uspech/chceme-sefkuchare-ktery-pije-pivo-rika-spolumajitel-restaurace-sia-david-petrik-1364721"/>
      </related>
      <p> </p>
      <related>
        <h4>Související články</h4>
        <a href="https://www.e15.cz/domaci/nezamestnanost-v-rijnu-klesla-nejnizsi-je-v-jihoceskem-a-pardubickem-kraji-1364020"/>
        <a href="https://www.e15.cz/domaci/lidi-bez-prace-zase-ubylo-volnych-mist-je-o-113-tisic-vic-nez-nezamestnanych-1357845"/>
        <a href="https://www.e15.cz/domaci/nezamestnanost-se-i-v-zari-udrzela-pod-tremi-procenty-1363085"/>
        <a href="https://www.e15.cz/finexpert/vydelavame/nezamestnanost-v-kvetnu-klesla-podle-analytiku-na-nove-minimum-1359598"/>
        <a href="https://www.e15.cz/finexpert/vydelavame/agentury-praci-nemaji-hlavne-ti-kdo-ji-nechteji-a-seniori-1359687"/>
      </related>
    </article>
  </body>
</html>