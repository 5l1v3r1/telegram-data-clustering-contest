<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191209-olimpia-2032-az-ausztraliai-queensland-vallalna-a-kandidalast.html"/>
    <meta property="og:site_name" content="Origo"/>
    <meta property="article:published_time" content="2019-12-09T09:46:00+00:00"/>
    <meta property="og:title" content="Queensland vállalná a kandidálást a 2032-es olimpiára"/>
    <meta property="og:description" content="Ha elnyerik a rendezés jogát, akkor 32 év után térhetnek vissza a játékok Ausztráliába."/>
  </head>
  <body>
    <article>
      <h1>Queensland vállalná a kandidálást a 2032-es olimpiára</h1>
      <address><time datetime="2019-12-09T09:46:00+00:00">09 Dec 2019, 09:46</time> by <a rel="author">MTI</a></address>
      <p>
        <b>Queensland vezetése támogatja, hogy az állam pályázzon a 2032-es nyári olimpia rendezéséért, amennyiben az ausztrál kormány és a helyi önkormányzatok biztosítják a szükséges anyagi forrásokat.</b>
      </p>
      <p>Erről Annastacia Palaszczuk, Ausztrália észak-keleti államának első embere beszélt hétfői sajtótájékoztatóján, melyen elmondta, hogy a játékoknak Brisbane, Gold Coast és Sunshine Coast adna otthont 2032. július 23. és augusztus 8. között.</p>
      <p>"Ez sokkal több egy néhány hetes sporteseménynél. A 2032-es nyári olimpia és paralimpia alapjaiban változtathatja meg az állam jövőjét" - hangsúlyozta a politikus, hozzátéve, hogy megmutathatnák magukat az egész világnak, mivel az olimpia a televíziós közvetítések által több mint három milliárd emberhez jut el.</p>
      <figure>
        <iframe data-src="https://twitter.com/9NewsGoldCoast/status/1203940068445970433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ráadásul – mint mondta – számításaik szerint 130 ezer új munkahelyet teremtene a rendezés, az eseményre látogató turisták pedig 20 millió ausztrál dollárt (4,1 milliárd forint) költenének az országban.</p>
      <p>Ausztrália 1956-ban (Melbourne) és 2000-ben (Sydney) rendezett nyári játékokat, Queensland állam azonban még nem volt házigazda. Brisbane az 1992-es olimpiára pályázott, ám azt Barcelona nyerte el.</p>
      <p>A több mint 12 év múlva sorra kerülő esemény iránt a jelenlegi hírek szerint Ausztrália mellett Indonézia, India, Spanyolország, Németország, Olaszország, Nagy-Britannia és Oroszország is érdeklődik, a két Korea pedig vizsgálja egy közös pályázat lehetőségét.</p>
    </article>
  </body>
</html>