<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468860/%D8%A2%D8%BA%D8%A7%D8%B2-%D8%B7%D8%B1%D8%AD-%D8%AA%D9%88%D8%B3%D8%B9%D9%87-%DB%B4%DB%B0-%D9%87%DA%A9%D8%AA%D8%A7%D8%B1%DB%8C-%D8%A8%D8%B2%D8%B1%DA%AF-%D8%AA%D8%B1%DB%8C%D9%86-%D9%85%D8%B9%D8%AF%D9%86-%D8%B7%D9%84%D8%A7%DB%8C-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T09:53:07+00:00"/>
    <meta property="og:title" content="آغاز طرح توسعه ۴۰ هکتاری بزرگ‌ترین معدن طلای خاورمیانه"/>
    <meta property="og:description" content="معاون معدن و صنایع معدنی سازمان صنعت، معدن و تجارت آذربایجان‌غربی گفت: طرح توسعه ۴۰ هکتاری معدن طلای «زرشوران» تکاب، بزرگ‌ترین معدن طلای خاورمیانه آغاز شده است."/>
  </head>
  <body>
    <article>
      <h1>آغاز طرح توسعه ۴۰ هکتاری بزرگ‌ترین معدن طلای خاورمیانه</h1>
      <h2>معاون معدن و صنایع معدنی سازمان صنعت، معدن و تجارت آذربایجان‌غربی گفت: طرح توسعه ۴۰ هکتاری معدن طلای «زرشوران» تکاب، بزرگ‌ترین معدن طلای خاورمیانه آغاز شده است.</h2>
      <address>
        <time datetime="2019-12-09T09:53:07+00:00">09 Dec 2019, 09:53</time>
      </address>
      <p>به گزارش همشهری آنلاین به نقل از ایرنا، پریسا عابدپور دوشنبه ۱۸ آذر اظهار داشت: طی سال‌های قبل عملیات معدنی و احداث واحد فرآوری طلا در مساحت ۱۰۰ هکتار از معدن طلای «زرشوران» تکاب در <a href="https://www.hamshahrionline.ir/news/19022/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%BA%D8%B1%D8%A8%DB%8C">استان آذربایجان‌غربی</a> شروع شده بود که هم‌اکنون طرح توسعه ۴۰ هکتاری به این میزان افزوده شده است.</p>
      <p>وی با اشاره به دیگر اقدامات صورت گرفته در معدن طلای «زرشوران» تکاب اضافه کرد: بهینه‌سازی، سیستم‌های فرآوری کارخانه با تمرکز بر روی افزایش راندمان، انجام مهندسی معکوس و ساخت تمامی قطعات و تجهیزات کارخانه، بررسی و امکان‌سنجی استحصال فلزات همراه (آنتیموان و تیتانیوم)، همکاری با مراکز آموزش عالی برای انجام پروژه‌های دانشجویی، امکان‌سنجی انجام مطالعات جداسازی و استحصال آرسنیک و برنامه ایجاد مرکز تحقیقات و مطالعات ‌طلای کشور از آن جمله است.  </p>
      <p>عابدپور افزود: معدن طلای «زرشوران» تکاب بزرگترین معدن طلای خاورمیانه به شمار می‌رود که ۳۰ درصد از ذخایر طلای کشور در آن نهفته است و در حال حاضر حدود ۷۰۰ نفر در این معدن و کارخانه طلای آن مشغول به کار هستند.</p>
      <p>وی گفت: مرحله نخست طرح ساخت کارخانه فرآوری و استحصال طلای «زرشوران» با سرمایه‌گذاری حدود ۲ هزار میلیارد ریال و ظرفیت اسمی تولید سالانه سه تن <a href="https://www.hamshahrionline.ir/news/32064/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A2%D8%AF%D8%A7%D8%A8-%D8%AE%D8%B1%DB%8C%D8%AF-%D8%B7%D9%84%D8%A7">طلا</a> در آبان سال ۱۳۹۳ به بهره‌برداری رسید.</p>
      <p>«عابدپور»، در خصوص وضعیت معادن استان نیز اظهار داشت: هم‌اکنون ۶۸ نوع ماده معدنی در کشور شناسایی شده است که از این تعداد، ۵۱ نوع در آذربایجان‌غربی در مرحله اکتشاف و بهره‌برداری قرار دارد و شامل انواع سنگ‌های زینتی، طلا، چیتان، باریت، سلیس و پوکه معدنی است.</p>
      <p>وی اضافه کرد: در آذربایجان‌غربی ۴۶۹ معدن فعال وجود دارد و پنج‌هزار و ۲۷۰ نفر نیز به‌ صورت مستقیم در معادن آن مشغول فعالیت هستند.</p>
      <p>معاون معدن و صنایع معدنی سازمان صنعت، معدن و تجارت آذربایجان‌غربی با بیان اینکه ذخیره معادن استان بیش از ۱۶ هزار تُن برآورد شده است، ادامه داد: تاکنون بیش از سه‌ هزار و ۵۵۰ میلیارد ریال در معادن آذربایجان‌غربی هزینه شده است.</p>
      <p>معدن طلای «زرشوران» در کنار روستایی به همین نام در شهرستان تکاب در جنوب آذربایجان‌غربی واقع شده است و با ۱۱۰ تن ذخیره طلای خالص، بالاترین ظرفیت تولید طلا در کشور را دارد.</p>
      <p>کارخانه تولید طلای زرشوران نیز که در جوار این معدن ساخته شده، بزرگترین واحد تولید طلا در کشور است.</p>
      <p>شهرستان تکاب به خاطر دارا بودن ۲ معدن بزرگ طلا در مناطق آغ‌دره و زرشوران، به عنوان قطب تولید طلا در کشور شناخته می‌شود.</p>
      <p>محدوده معادن آذربایجان‌غربی تحت پوشش سه زون از زون‌های بیست‌گانه اکتشاف سیستماتیک کشور شامل «اشنویه - خوی»، «مریوان - مهاباد» و «شاهین‌دژ  ماهنشان» قرار گرفته است.</p>
    </article>
  </body>
</html>