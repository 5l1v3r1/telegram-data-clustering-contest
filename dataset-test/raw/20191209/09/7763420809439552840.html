<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/entertain/584956"/>
    <meta property="og:site_name" content="Spring News"/>
    <meta property="article:published_time" content="2019-12-09T09:00:03+00:00"/>
    <meta property="og:title" content="ณเดชน์ คูกิมิยะ เที่ยวชมตลาดนัดเด็กดอย ส่งผลยอดขายคึกคัก"/>
    <meta property="og:description" content="นักท่องเที่ยวแห่ตามรอย ดาราจิตอาสา ณเดชน์ คูกิมิยะ เที่ยวตลาดนัดเด็กดอยในช่วงวันหยุดยาว ส่งผลให้การค้าขายคึกคัก"/>
  </head>
  <body>
    <article>
      <h1>ณเดชน์ คูกิมิยะ เที่ยวชมตลาดนัดเด็กดอย ส่งผลยอดขายคึกคัก</h1>
      <h2>นักท่องเที่ยวแห่ตามรอย ดาราจิตอาสา ณเดชน์ คูกิมิยะ เที่ยวตลาดนัดเด็กดอยในช่วงวันหยุดยาว ส่งผลให้การค้าขายคึกคัก</h2>
      <address>
        <time datetime="2019-12-09T09:00:03+00:00">09 Dec 2019, 09:00</time>
      </address>
      <p>วันที่ 9 ธันวาคม ผู้สื่อข่าวรายงานว่า ที่ตลาดนัดเด็กดอย บ้านใหม่ร่องกล้า ม.10 ต.เนินเพิ่ม อ.นครไทย จ.พิษณุโลก บรรยากาศในช่วงวันหยุดที่ผ่านมามีนักท่องเที่ยวจำนวนมากแห่ขึ้นไปตามรอย ดาราจิตอาสา อย่างหนุ่มณเดชน์ คูกิมิยะ ที่เดินทางมาที่ตลาดนัดเด็กดอย ท่ามกลางกลุ่มแฟนคลับที่ทราบข่าวแห่มาร่วมถ่ายรูปกับหนุ่มณเดชน์ และแวะอุดหนุนสินค้าของเด็กๆ ตลาดนั้นเด็กดอยกันอย่างคึกคัก โดยก่อนหน้านี้ทางพระเอกณเดชน์ คูกิมิยะ ได้นำเงินส่วนตัวในการจัดปรับปรุงและพัฒนาตลาดนัดเด็กดอย ของน้องนักเรียนโรงเรียนบ้านห้วยน้ำไซ สาขาร่องกล้าวิทยา เพื่อให้น้องๆนักเรียน ได้มีสถานที่นำสินค้าทั้งการเกษตร และสินค้าพื้นเมืองภายในหมู่บ้าน ในจัดจำหน่ายให้แก่นักท่องเที่ยว ที่มาเที่ยวชมธรรมชาติภายในอุทยานแห่งชาติภูหินร่องกล้า</p>
      <figure>
        <img src="https://spcdn.springnews.co.th/wp-content/uploads/2019/12/1-39-1024x578.jpg"/>
      </figure>
      <p>โดยในปีนี้ “ณเดชน์ คูกิมิยะ” มีความตั้งใจจะมาช่วยน้องๆหนูในการพัฒนาตลาดนัดเด็กดอย ในช่วงเดือนธันวาคม นี้ อีกด้วย พร้อมทั้งเชิญชวนนักท่องเที่ยวที่สนใจให้มาท่องเที่ยวชมธรรมชาติ และเลือกซื้อสินค้าการเกษตรสินค้าพื้นเมืองภายในหมู่บ้านที่เด็กๆจะได้นำมาจำหน่าย รวมทั้งให้นำถุงผ้ามาใส่สินค้า นอกจากนี้บางส่วนทางเด็กๆก็จะเตรียมถุงพลาสติกที่ย่อยสลายได้ง่ายมาบริการไว้ ทั้งนี้เพื่อให้นักท่องเที่ยวเห็นความสำคัญและใส่ใจในเรื่องสิ่งแวดล้อมมากยิ่งขึ้น</p>
      <figure>
        <img src="https://spcdn.springnews.co.th/wp-content/uploads/2019/12/4-18-1024x576.jpg"/>
      </figure>
      <p>โรงเรียนบ้านห้วยน้ำไซ สาขาร่องกล้าวิทยา ได้เปิดตลาดนัดเด็กดอยมาอย่างต่อเนื่องในเดือนธันวาคมของทุกปี จัดตั้งขึ้นเมื่อวันที่ 5 ธันวาคม 2557 ในช่วงเทศกาลท่องเที่ยวฤดูหนาว เพื่อให้นักท่องเที่ยวได้มาสัมผัสอากาศหนาวเย็น ได้เลือกซื้อสินค้าของเด็กนักเรียน ไม่ว่าจะเป็นพืชผัก ผลไม้ ของชาวบ้านในพื้นที่ ของที่ระลึก และของฝาก ที่จะนำมาจำหน่ายให้กับนักท่องเที่ยว โดยรายได้เป็นทุนการศึกษาให้กับเด็กนักเรียนบ้านห้วยน้ำไซ สาขาบ้านใหม่ร่องกล้า และกำหนดจัดพิธีเปิดอย่างเป็นทางการเมื่อวันเสาร์ที่ 7 ธันวาคม ที่ผ่านมา จากนั้น จะทำการเปิดในทุกวันเสาร์และอาทิตย์ และวันหยุดนักขัตฤกษ์</p>
      <figure>
        <img src="https://spcdn.springnews.co.th/wp-content/uploads/2019/12/7-6-1024x575.jpg"/>
      </figure>
      <p>โดยพ่อค้าแม่ค้าตลาดนัดเด็กดอย ที่เป็นน้อง ๆ นักเรียนบ้านห้วยน้ำไซ สาขาร่องกล้าวิทยา จะใส่ชุดม้งเป็นเอกลักษณ์ และมีกติกาตลาดนัดเด็กดอยทุกคนต้องเคาะระฆังก่อนขึ้น -ลง ทุกครั้งที่เป็นสีสันของตลาดนัดเด็กดอยแห่งนี้ นักท่องเที่ยวสามารถไปเลือกซื้อสินค้าของนักเรียนโรงเรียนบ้านห้วยน้ำไซ ก็สามารถไปกันได้ที่บริเวณบ้านใหม่ร่องกล้า ทางขึ้นภูลมโล ที่มีดอกนางพญาเสือโคร่งกว่า 2,000 ไร่ ตามวันหยุดดังกล่าว และเชิญชวนอุดหนุนสตรอเบอรี่ พืชผล ผัก เมืองหนาว ที่กำลังออกผลิตใหม่ ๆ สด ๆ จากไร่ ได้อย่างต่อเนื่องทุกวัน</p>
      <figure>
        <img src="https://spcdn.springnews.co.th/wp-content/uploads/2019/12/3-26-1024x578.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/12/6-8-1024x572.jpg"/>
      </figure>
    </article>
  </body>
</html>