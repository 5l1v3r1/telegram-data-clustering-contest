<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zahranicni-obchod-se-prehoupl-do-prebytku-stavebnictvi-kleslo/1830268?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T09:13:00+00:00"/>
    <meta property="og:title" content="Zahraniční obchod se přehoupl do přebytku, stavebnictví kleslo"/>
    <meta property="og:description" content="Praha - Stavebnictví v ČR v říjnu meziročně kleslo o 1,7 procenta po zářijovém revidovaném růstu o 2,4 procenta. Pokles produkce zaznamenalo pozemní stavitelství, naopak inženýrské nárůst. Zahraniční obchod vykázal přebytek 7,2 miliardy korun, zatímco před rokem byl 645 milionů ve schodku. Ke zlepšení bilance přispěl především pokles dovozu o 5,5 procenta, dovezlo se méně ropy a zemního plynu, ale také kovů a strojů."/>
  </head>
  <body>
    <article>
      <h1>Zahraniční obchod se přehoupl do přebytku, stavebnictví kleslo</h1>
      <address><time datetime="2019-12-09T09:13:00+00:00">09 Dec 2019, 09:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Stavebnictví v ČR v říjnu meziročně kleslo o 1,7 procenta po zářijovém revidovaném růstu o 2,4 procenta. Pokles produkce zaznamenalo pozemní stavitelství, naopak inženýrské nárůst. Zahraniční obchod vykázal přebytek 7,2 miliardy korun, zatímco před rokem byl 645 milionů ve schodku. Ke zlepšení bilance přispěl především pokles dovozu o 5,5 procenta, dovezlo se méně ropy a zemního plynu, ale také kovů a strojů.</p>
      <h3>Zahraniční obchod se v říjnu přehoupl do přebytku 7,2 miliardy Kč</h3>
      <p>Zahraniční obchod Česka v říjnu vykázal přebytek 7,2 miliardy korun, zatímco před rokem byl 645 milionů ve schodku. Ke zlepšení bilance přispěl především pokles dovozu o 5,5 procenta, dovezlo se méně ropy a zemního plynu, ale také kovů a strojů. Vývoz také klesl, ale pomaleji než dovoz. Nepříznivě se na obchodu podepsalo prohloubení deficitu v obchodu s počítači a elektronikou, snížil se ale také přebytek v obchodu s auty. Vyplývá to z údajů, které dnes <a href="https://www.czso.cz/csu/czso/cri/zahranicni-obchod-rijen-2019">zveřejnil</a> Český statistický úřad.</p>
      <p>Vývoz v říjnu klesl o 3,2 procenta na 335,9 miliardy korun, dovoz se snížil na 328,7 miliardy korun.</p>
      <h3>ČSÚ: Stavebnictví v říjnu meziročně kleslo o 1,7 pct</h3>
      <p>Stavebnictví v ČR v říjnu meziročně kleslo o 1,7 procenta po zářijovém revidovaném růstu o 2,4 procenta. Pokles produkce zaznamenalo pozemní stavitelství, naopak inženýrské nárůst. Po očištění o vliv počtu pracovních dnů se stavební výroba meziročně snížila o 0,3 procenta, tedy stejně jako v září. Letošní říjen měl o jeden pracovní den méně než loňský. Informoval o tom dnes Český statistický úřad (ČSÚ).</p>
      <p>V meziměsíčním srovnání bylo stavebnictví po vyloučení sezonních vlivů nižší o 0,6 procenta.</p>
      <p>"Stavební produkce sice meziročně i meziměsíčně mírně klesla, ale v podstatě se udržela na vysoké úrovni z loňského října," uvedla vedoucí oddělení statistiky stavebnictví a bytové výstavby ČSÚ Petra Cuřínová.</p>
    </article>
  </body>
</html>