<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/georgiev-izvestaj-agencije-za-borbu-protiv-korupcije-o-branku-stefanovicu-ocekivan/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T09:50:23+00:00"/>
    <meta property="og:title" content="Georgiev: Izveštaj Agencije za borbu protiv korupcije o Branku Stefanoviću očekivan"/>
    <meta property="og:description" content="Novinar BIRN-a Slobodan Georgiev izjavio je danas da je očekivan izveštaj Agencije za borbu protiv korupcije kojim je utvrđeno da Branko Stefanović, otac ministra unutrašnjih poslova Nebojše Stefanovića, nije ni vlasnik niti zaposlen u GIM-u."/>
  </head>
  <body>
    <article>
      <h1>Georgiev: Izveštaj Agencije za borbu protiv korupcije o Branku Stefanoviću očekivan</h1>
      <address><time datetime="2019-12-09T09:50:23+00:00">09 Dec 2019, 09:50</time> by <a rel="author">Beta</a></address>
      <p>
        <b>Novinar BIRN-a Slobodan Georgiev izjavio je danas da je očekivan izveštaj Agencije za borbu protiv korupcije kojim je utvrđeno da Branko Stefanović, otac ministra unutrašnjih poslova Nebojše Stefanovića, nije ni vlasnik niti zaposlen u GIM-u.</b>
      </p>
      <p>On je za Betu rekao da agencija nije utvrdila da je Branko Stefanović bio u formalno pravnom odnosu sa GIM-om, da iz toga sledi da ministar i njegov otac nemaju veze za tim što radi GIM, te je onda<a href="https://www.danas.rs/politika/agencija-za-borbu-protiv-korupcije-branko-stefanovic-nije-ni-vlasnik-niti-je-zaposlen-u-gim-u/"> takav izveštaj očekivan.</a></p>
      <p>„Oni su utvrđivali da li postoji sukob interesa u slučaju Nebojše Stefanovića i rekli su da nema jer Branko Stefanović nije bio sa tom firmom u nekom formalno pravnom odnosu. Nije imao funkciju koja je nama poznata, nema nikakav ugovor, to im je poslužilo da tako kažu“, rekao je Georgiev.</p>
      <p>On je rekao i da čeka da vidi celo rešenje agencije o tom slučaju.</p>
      <p>Agencija za borbu protiv korupcije saopštila je ranije danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom osnovu u privrednom društvu GIM, kao i da nije bio angažovan u tom preduzeću na bilo koji način od njegovog osnivanja.</p>
      <p>Nakon izvršene provere, zaključeno je i da kupovina naoružanja Кrušika od strane privrednog društva GIM ne predstavlja sukob interesa ministra Nebojše Stefanovića.</p>
      <p>
        <b>Ćulibrk: Saopštenje Agencije za borbu protiv korupcije cinizam, ponavljaju reči Vućića</b>
      </p>
      <p>Glavni urednik nedeljnika NIN Milan Ćurlibrk izjavio je da je neverovatno šta je Agencija za borbu protiv korupcije saopštila, jer je pre sedam dana crno na belo dokazano da je Branko Stefanović, otac ministra policije Nebojše Stefanovića, bio angažovan kao pravni savetnik GIM-a.</p>
      <p>Ćulibrk je još naveo da je „vrhunac cinizma“ da Agencija nije istraživala cene po kojima je GIM kupovao i prodavao oružje jer je to suština korupcije.</p>
      <p>On je u izjavi agenciji Beta rekao da je Agencija proveravala ono što nikad niko nije tvrdio – da Branko Stefanović nije ni vlasnik, ni osnivač GIM-a, ali nije ispitala poslovne kombinacije između vlanika GIM Gorana Todorovića i Branka Stefanovića, a „njih ima i bilo ih je i u vezi sa trgovinom oružjem i van toga“.</p>
      <p>Prema rečima Ćulibrka, neverovatno je da Agencija gubi vreme i proverava u Fondu PIO da li je Branko Stefanović prijavljen ili ne, a on je formalno penzioner.</p>
      <p>Ćulibrk navodi da je „Branko Stefanović radio u Telekomu Srbija formalno i da je u to vreme išao u Abu Dabi i Krušik, u Valjevu“.</p>
      <p>„Vrhunac cinizma je kad Agencija kaže da nije ni istraživala po kojim je cenama GIM kupovao oružje i po kojma je prodavao oružje. Pa to je suština korupcije. Ako to nisu radili ne znam šta su radili, oni su samo pokušavali da zamajavaju javnost i da ponove Vučićeve reči iz prethodnog perioda – pa šta ako je bio, pa šta ako je odlazio u Krušik i Abu Dabi“, rekao je Ćulibrk.</p>
      <p>On je rekao da je znao da će, na žalost, tako biti, napominjući da je to dokaz zašto je Aleksandar Obradović morao da se obrati medijima a ne institucijama, jer da se njima obratio „možda bi prošao još gore nego što je sad u kućnom pritvoru“.</p>
      <p>„Ovo saopštenje je potpuno u skladu sa preporukama premijerke Ane Brnabić svojim ministrima – šta god vas pitali vi odgovarajte šta ste naumili. I Agencija je poslušala premijerku“, rekao je Ćulibrk.</p>
      <p>
        <b>Nova stranka: Saopštenje Agencije predstavlja rečenicu sastavljenu u kabinetu predsednika Srbije</b>
      </p>
      <p>Nova stranka navela je da današnje saopštenje Agencije za borbu protiv korupcije o tome da otac ministra policije Branko Stefanović nije ni vlasnik niti zaposlen u privrednom društvu GIM, predstavlja rečenicu sastavljenu „direktno iz kabineta predsednika Srbije Aleksandra Vučića“.</p>
      <p>Ta stranka je navela da je ova ocena agencije predstavljena kao rezultat rada te agencije, koja protiv takvih slučajeva treba da se bori, kako je istakla, svim raspoloživim sredstvima.</p>
      <p>„Vreme je da se aktivnom, doslednom borbom ovaj režim otera u političku istoriju, gde mu je i mesto, a istraga i pravda vrate u ruke pravosudnih organa kako bi svi navedeni primeri, na čelu sa duboko ukorenjenom korupcijom, zauvek ostali ružna prošlost jedne lepe zemlje kao što je Srbija“, navodi se u saopštenju.</p>
      <p>Nova stranka je istakla da je na Međunarodni dan borbe protiv korupcije, njihova dužnost da „dignu glas protiv kriminala na svim nivoima“ i, kako su naveli, odupru „sistemskom urušavanja države“.</p>
      <p>„Kako stoga apelovati na građane, na buduće generacije, da se uključe u borbu protiv korupcije, jer i ta, kao i svaka druga borba, mora krenuti od pojedinca, kada živimo pod režimom koji slične primere ne samo što ne kažnjava, već kriminalci budu nagrađeni mestom u vrhu vlasti“, upitala je Nova stranka.</p>
      <p>Ta stranka je upozorila da je svaki dinar „otet korupcijom dinar manje u ionako istanjenim novčanicama građana Srbije“.</p>
      <p>Agencija za borbu protiv korupcije saopštila je ranije danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom osnovu u privrednom društvu GIM, kao i da nije bio angažovan u tom preduzeću na bilo koji način od njegovog osnivanja.</p>
      <p>Nakon izvršene provere, zaključeno je i da kupovina naoružanja Кrušika od strane privrednog društva GIM ne predstavlja sukob interesa ministra Nebojše Stefanovića, da ne može da utiče na nepristrasno i nezavisno vršenje javne funkcije ministra, te da ne postoji odnos zavisnosti koji funkcioner mora da izbegava pri vršenju javne funkcije, navodi se u saopštenju agencije.</p>
      <h3>Povezani tekstovi:</h3>
    </article>
  </body>
</html>