<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/vicepremierul-raluca-turcan-trece-la-atac-romanii-puteau-trai-ca-afara-daca-dezvoltarea-tarii-nu-e-infranata-de-coruptie-18659835"/>
    <meta property="og:site_name" content="Ziarul Financiar"/>
    <meta property="article:published_time" content="2019-12-09T09:55:00+00:00"/>
    <meta property="og:title" content="Vicepremierul, Raluca Turcan, trece la atac: Românii puteau trăi ca „afară” dacă dezvoltarea ţării nu e înfrânată de corupţie"/>
    <meta property="og:description" content="Raluca Turcan a declarat că românii ar fi putut trăi ca „afară” dacă dezvoltarea ţării nu ar fi fost frânată de corupţei şi de grupările de interese care se învârteau în jurul puterii politice. Vicepremierul a precizat că Guvernul îşi ia un angajament ferm pentru sprijinirea luptei cu acest flagel."/>
  </head>
  <body>
    <article>
      <h1>Vicepremierul, Raluca Turcan, trece la atac: Românii puteau trăi ca „afară” dacă dezvoltarea ţării nu e înfrânată de corupţie</h1>
      <address><time datetime="2019-12-09T09:55:00+00:00">09 Dec 2019, 09:55</time> by <a rel="author">Ana Petrescu, Mediafax</a></address>
      <p>Raluca Turcan a declarat că românii ar fi putut trăi ca „afară” dacă dezvoltarea ţării nu ar fi fost frânată de corupţei şi de grupările de interese care se învârteau în jurul puterii politice. Vicepremierul a precizat că Guvernul îşi ia un angajament ferm pentru sprijinirea luptei cu acest flagel.</p>
      <p>„Românii puteau trăi ca «afară», dacă dezvoltarea ţării nu era frânată de corupţie şi grupările de interese care se roteau în jurul puterii politice! Corupţia din ultimii 30 de ani a făcut ca românii să emigreze în masă nu doar în căutarea unui nivel de trai mai bun, ci şi a unei societăţi fără corupţie – unde cetăţeanul să fie pus pe primul loc. Milioane de părinţi şi copii au fost goniţi din România de efectele corupţiei şi au fost nevoiţi să îşi facă un viitor departe de ţară”, a scris Raluca Turcan, luni pe Facebook, cu prilejul Zilei Internaţionale anticorupţie.</p>
      <p>Ea a mai spus că Executivul Orban se angajaează ferm în lupta împotriva corupţiei şi stoparea acestui flagel în politici, administraţie, şcoli, spitale sau vămi.</p>
      <p>„Vom stopa mica şi marea corupţie, din politică, din administraţie, din şcoli, din spitale sau din vămi. Vom creşte calitatea serviciilor publice pentru fiecare român, vom da încredere oamenilor că se poate trăi bine şi la noi în ţară. Astăzi (luni - n.r.), de Ziua Internaţională împotriva corupţiei, Guvernul României îşi ia un angajament ferm în susţinerea tuturor instituţiilor în lupta cu acest flagel!”, a conchis Turcan.</p>
    </article>
  </body>
</html>