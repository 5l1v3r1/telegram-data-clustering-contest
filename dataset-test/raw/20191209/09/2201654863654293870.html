<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_gazdasag/nagy_kormanyellenes_tuntetes_szervezodik.696499.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T09:16:00+00:00"/>
    <meta property="og:title" content="Nagy kormányellenes tüntetés szerveződik"/>
    <meta property="og:description" content="A Független Előadó-művészek Szövetsége folytatja tiltakozását az ellen, hogy a kormány ellenőrzése alá vonja a színházak vezetőinek kinevezését."/>
  </head>
  <body>
    <article>
      <h1>Nagy kormányellenes tüntetés szerveződik</h1>
      <h2>A Független Előadó-művészek Szövetsége folytatja tiltakozását az ellen, hogy a kormány ellenőrzése alá vonja a színházak vezetőinek kinevezését.</h2>
      <address><time datetime="2019-12-09T09:16:00+00:00">09 Dec 2019, 09:16</time> by <a rel="author" href="https://www.napi.hu/szerzo/Kom%C3%B3csin%20S%C3%A1ndor" target="_blank">Komócsin Sándor</a></address>
      <p>Ma nyújthatják be annak a salátatörvénynek tervezetét a parlamentben, amely felszámolná a Nemzeti Kulturális Alap (NKA) rendszerét - <a href="https://nepszava.hu/3059801_a-tet-a-szellemi-onrendelkezes--a-kultura-fuggetlensegeert-tuntetnek-este-a-madach-teren">emlékeztetett</a> a Népszava. A tervezet szerint az NKA 11 milliárd forintjáról a jövőben az úgynevezett Nemzeti Kulturális Tanács döntene. Az emberi erőforrások minisztere egyetértési jogot kapna a nemzeti és a kiemelt előadó-művészeti szervezetek vezetőinek kinevezésében és menesztésében</p>
      <p>Más szóval a taót pótló állami támogatásokért cserébe a tárca mindenkori minisztere beleszólhatna az önkormányzati fenntartású színházak működésébe. A tervezet úgy fogalmaz, hogy az előadó-művészeti struktúrát a "közpolitikai elvárásokhoz" igazítaná, azaz a kormány politikai akarata alá rendelné.</p>
      <p>A legkevesebb, amit számon kérnek a kormányon a színészek, köztük MASZK Országos Színészegyesület, hogy a változtatásról szóló javaslatot nem előzte meg a széles körű szakmai egyeztetés. A Független Előadó-művészek Szövetsége (FESZ) kezdeményezésére péntek este óta az előadások után számos színházban fejezték ki tiltakozásukat társulatok a <a href="https://www.napi.hu/magyar_gazdasag/verzio-filmfesztival-dij.695236.html">közönséggel</a> együtt. Vasárnap délutánig több mint harmincezren írták alá az aHang oldalán a FESZ petícióját, amely a kulturális élet szétverése ellen tiltakozik.</p>
      <p>A FESZ, az Örkény Színház, a Radnóti Színház és a Katona József Színház pedig hétfő este hat órára tüntetést szervezett a szabad színházakért, a kultúra függetlenségéért. A nagy érdeklődés miatt a helyszín a Városháza tér helyett a Madách tér lesz.</p>
      <p>Vidnyánszkyék szerint a törvénnyel jobb lehet a helyzet<br/>A Vidnyánszky Attila - jelenleg a Nemzeti Színház igazgatója - által elnökölt, 2008-ban alapított Magyar Teátrumi Társaság szerint "az elmúlt évek színházépület felújításai, a magyar kultúrára fordított, egyre növekvő források, a tao-rendszer visszaéléseinek megszüntetése arra a reményekre jogosít bennünket, hogy a készülő jogszabály-módosítás jobb helyzetbe hozza a magyar kultúra intézményeit" - idézte a Teátrumi Társaság közleményét az <a href="https://index.hu/kultur/2019/12/08/magyar_teatrumi_tarsasag_kozlemeny_szinhaz_kulturalis_finanszirozas/">Index.</a></p>
    </article>
  </body>
</html>