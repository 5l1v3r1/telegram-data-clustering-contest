<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/12/178932/"/>
    <meta property="og:site_name" content="Doctors Only"/>
    <meta property="article:published_time" content="2019-12-09T09:17:00+00:00"/>
    <meta property="og:title" content="ארגוני החולים קוראים לממשלה להציל את תקציב סל התרופות"/>
    <meta property="og:description" content="עד כה אין בידי ועדת הסל התחייבות מצד משרדי האוצר והבריאות למסגרת תקציב עבור תיעדוף תרופות | ארגוני החולים נערכים לכינוס חירום השבוע בכנסת בנושא"/>
  </head>
  <body>
    <article>
      <h1>ארגוני החולים קוראים לממשלה להציל את תקציב סל התרופות</h1>
      <h2>עד כה אין בידי ועדת הסל התחייבות מצד משרדי האוצר והבריאות למסגרת תקציב עבור תיעדוף תרופות | ארגוני החולים נערכים לכינוס חירום השבוע בכנסת בנושא</h2>
      <address><time datetime="2019-12-09T09:17:00+00:00">09 Dec 2019, 09:17</time> by <a rel="author">מערכת דוקטורס אונלי</a></address>
      <p>נציגים של ארגוני החולים ועמותות המייצגות חולים ישתתפו ביום רביעי בכינוס חירום שיתקיים בכנסת ובו ישמיעו את קולם על אי תקצוב סל התרופות. היוזמה לכינוס היא של ח"כ איציק שמולי (העבודה-גשר). ח"כ אורלי לוי-אבקסיס (גשר) אמרה לקראת האירוע: "בהיעדר יד מכוונת, המצב הנוכחי ימשיך להידרדר וחולים ימשיכו לסבול מסכת עינויים. הגיע הזמן להפסיק את העבודה בעיניים ולהתחיל לטפל באופן מעשי בבעיות הקשות של מערכת הבריאות כדי שמצב חמור כמו זה לא יחזור על עצמו".</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/12/178807/">הח"כים דורשים: כינוס חירום של ועדת הכספים להעברת תקציב לסל התרופות</a>
        </li>
        <li>
          <a href="https://doctorsonly.co.il/2019/12/178663/">יו"ר ועדת סל התרופות מזהיר: חולים ישלמו בחייהם בגלל קשיים ביורוקרטיים</a>
        </li>
        <li>
          <a href="https://doctorsonly.co.il/2019/12/178654/">זעם במערכת הבריאות: האוצר הורה לבטל תורנויות אחה"צ של המומחים הצעירים</a>
        </li>
      </ul>
      <p>ההתכנסות היא גם מנוף לחץ ציבורי על האוצר ומשרד הבריאות לסיים את המו"מ ביניהם על תקציב בסך חצי מיליארד שקל הנדרש כמינימום מובטח לשם התייחסות לרכיב המחיר של רשימת התרופות שוועדת הסל אמורה להמליץ עליהן ויתווספו לסל התרופות החל מינואר 2020. שלב הדיונים בנושא הזה בוועדה אמור להתחיל בשבוע הבא. זה השלב המכריע בדיוניה. עד כה אין בידי הוועדה ולו מסמך מחייב אחד מצד האוצר ומשרד הבריאות על מסגרת התקציב לצורך התייחסות לרכיב המחיר של התרופות שמקבלות תיעדוף.</p>
      <p>הבוקר (ב') דיווח "ידיעות אחרונות" כי בין ארגוני החולים שהחלו להתאגד כדי לקרוא לממשלה להציל את תקציב סל התרופות נמצאים: האגודה לזכויות החולה, העמותה הישראלית לסרטן ריאה, ארגון בעלי הסטומה באגודה למלחמה בסרטן, אגודת הפסוריאזיס, הועדה למלחמה באיידס, עמותת צעדים קטנים לתמיכה בחולים ובמשפחות של חולי ניוון שרירים, מחלות דושן ובקר, עמותת מחלת ה-ITP – מחלת הדם האוטואימונית הפוגעת בקרישיות הדם, עמותת אחת מתשע המעניקה ליווי לחולות סרטן שד ועמותת ה-SMA, העמותה הישראלית לאטופיק דרמטיטיס. עמותות וארגוני חולים נוספים הביעו רצונם להצטרף למיזם ההתאגדות למטרה זאת.</p>
    </article>
  </body>
</html>