<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/222384_malta-aktibistes-mpikan-sto-ktirio-toy-prothypoyrgikoy-grafeioy"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T09:20:00+00:00"/>
    <meta property="og:title" content="Μάλτα: Ακτιβιστές μπήκαν στο κτίριο του πρωθυπουργικού γραφείου"/>
    <meta property="og:description" content="Διαδηλωτές μπήκαν νωρίς το πρωί στο κτίριο όπου βρίσκεται το γραφείο του πρωθυπουργού της Μάλτας στη Βαλέτα για να ζητήσουν την παραίτηση του Τζόζεφ Μουσκάτ εξαιτίας του πολύκροτου σκανδάλου για τη δολοφονία της δημοσιογράφου Ντάφνι Καρουάνα Γκαλιζία το 2017. Σύμφωνα με το Reuters, περίπου 40 ακτιβιστές κατάφεραν να περάσουν από τους αστυνομικούς και τους στρατιώτες που φυλούν το κτίριο από μία πλαϊνή είσοδο την οποία εμπόδιζαν."/>
  </head>
  <body>
    <article>
      <h1>Μάλτα: Ακτιβιστές μπήκαν στο κτίριο του πρωθυπουργικού γραφείου</h1>
      <address><time datetime="2019-12-09T09:20:00+00:00">09 Dec 2019, 09:20</time> by <a rel="author">efsyn.gr</a></address>
      <p>Διαδηλωτές μπήκαν νωρίς το πρωί στο κτίριο όπου βρίσκεται το γραφείο του πρωθυπουργού της Μάλτας στη Βαλέτα για να ζητήσουν την παραίτηση του Τζόζεφ Μουσκάτ εξαιτίας του πολύκροτου σκανδάλου για τη δολοφονία της δημοσιογράφου Ντάφνι Καρουάνα Γκαλιζία το 2017.</p>
      <p>Σύμφωνα με το Reuters, περίπου 40 ακτιβιστές κατάφεραν να περάσουν από τους αστυνομικούς και τους στρατιώτες που φυλούν το κτίριο από μία πλαϊνή είσοδο την οποία εμπόδιζαν.</p>
      <p>Οι διαδηλωτές δεν προσπάθησαν να ανέβουν στους ορόφους όπου στεγάζονται κυβερνητικά κτίρια, αλλά πραγματοποίησαν καθιστική διαμαρτυρία, κρατώντας τύμπανα, σφυρίχτρες, σημαίες και ντουντούκες, ενώ ορισμένοι φορούσαν χάρτινες μάσκες γουρουνιών.</p>
      <p>«Η Μάλτα έχει πιάσει πάτο. Δεν πρόκειται απλώς για μια υπόθεση διαφθοράς, αλλά για μια πολιτική δολοφονία», φώναξαν και ζήτησαν τη διενέργεια ενδελεχούς έρευνας για τη δολοφονία και όχι τη «συγκάλυψή» της.</p>
      <p>Ο Μουσκάτ, που δεν βρισκόταν στο γραφείο του την ώρα της κινητοποίησης, υποσχέθηκε ότι θα παραιτηθεί στα μέσα Ιανουαρίου μετά την εκλογή νέου επικεφαλής του Εργατικού Κόμματος, αφού ο μεσάζων του φόνου, ο οποίος φέρεται να συνελήφθη από σπόντα στο πλαίσιο ξεχωριστής έρευνας για άλλα αδικήματα, συνέδεσε πρόσωπα από τον κύκλο του με απόπειρες συγκάλυψης της δολοφονίας. Ο προσωπάρχης του πρωθυπουργού, Κιθ Σέμπρι, παραιτήθηκε πριν μερικές μέρες και τελεί υπό έρευνα αφού ήταν ενήμερος για το σχέδιο του φόνου.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/221807_mono-enan-katonomase-os-egkefalo-o-mesazon-sti-dolofonia-tis-gkalizia"/>
        <a href="https://www.efsyn.gr/kosmos/eyropi/221245_i-ekdikisi-tis-ntafni-gkalizia-apo-ton-tafo"/>
        <a href="https://www.efsyn.gr/kosmos/eyropi/221559_paraitisi-moyskat-zita-kai-i-epikefalis-apostolis-tis-ee"/>
        <a href="https://www.efsyn.gr/kosmos/eyropi/220725_o-anamartitos-protos-ton-lithon-baleta"/>
        <a href="https://www.efsyn.gr/kosmos/eyropi/219696_o-tzozef-moyskat-dinei-hari-sto-bathy-laryggi-tis-ypothesis-ntafni-karoyana"/>
        <a href="https://www.efsyn.gr/kosmos/eyropi/219843_apokalypseis-me-aroma-siemens"/>
      </related>
    </article>
  </body>
</html>