<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2418477,Minister-rolnictwa-chcemy-ustalic-skad-ASF-wzial-sie-w-zachodniej-Polsce"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T09:29:00+00:00"/>
    <meta property="og:title" content="Minister rolnictwa: chcemy ustalić, skąd ASF wziął się w zachodniej Polsce"/>
    <meta property="og:description" content="- Przeczesujemy lasy, wybijamy dziki, szukamy padliny. Chcemy za wszelką cenę ustalić, skąd ten wirus wziął się u nas - mówi minister rolnictwa Jan Krzysztof Ardanowski tygodnikowi &quot;Wprost&quot;, odnosząc się do odnotowania przypadków afrykańskiego pomoru świń w Lubuskiem i Wielkopolsce."/>
  </head>
  <body>
    <article>
      <h1>Minister rolnictwa: chcemy ustalić, skąd ASF wziął się w zachodniej Polsce</h1>
      <address>
        <time datetime="2019-12-09T09:29:00+00:00">09 Dec 2019, 09:29</time>
      </address>
      <p>
        <b>- Przeczesujemy lasy, wybijamy dziki, szukamy padliny. Chcemy za wszelką cenę ustalić, skąd ten wirus wziął się u nas - mówi minister rolnictwa Jan Krzysztof Ardanowski tygodnikowi "Wprost", odnosząc się do odnotowania przypadków afrykańskiego pomoru świń w Lubuskiem i Wielkopolsce.</b>
      </p>
      <p>Minister rolnictwa był pytany o rozprzestrzenianie się wirusa w Polsce, mimo podjętej na szeroką skalę akcji bioasekuracyjnej.</p>
      <p>- Już wydawało się, że sprawę mamy opanowaną, bo ognisk w gospodarstwach jest absolutnie mniej niż było. W zeszłym roku było ich około 110, a teraz jest 48 - stwierdził Jan Krzysztof Ardanowski. I "nagle pojawiają się ogniska chorych dzików w Polsce Zachodniej" - dodał.</p>
      <p>- Obecnie grodzimy te tereny. Do tej pory postawiliśmy ponad 100 kilometrów płotu - to są ogromne koszty. Przeczesujemy lasy, wybijamy dziki, szukamy padliny. Chcemy za wszelką cenę ustalić, skąd ten wirus wziął się u nas. Przecież nie mogły go przenieść zarażone dziki, które znajdują się 330 kilometrów od ogniska ASF na Wschodzie. A może choroba przyszła do nas nie przez przypadek. Nie byłoby to takie dziwne, bo do Czech ASF przyjechał w resztkach jedzenia z Ukrainy, gdzie tego wirusa nikt nie zwalcza. Dlatego mają u nas zakaz przywożenia swojego mięsa, a i tak starają się je przywieść, przyjeżdżając do pracy. Mimo wszystko bez odstrzału dzików nie poradzimy sobie z ASF - stwierdził minister.</p>
      <p>
        <b>Co dalej z unijnymi dopłatami?</b>
      </p>
      <p>Jan Krzysztof Ardanowski w rozmowie odniósł się również do pytania, czy dopłaty z UE nie są już zagrożone.</p>
      <p>- Nie, ale trzeba uprościć procedury. Okazuje się, że w działaniach przeznaczonych dla rolników czy przetwórców jest wiele szczegółowych wymagań, załączników, dodatkowych dokumentów. I nie wiadomo, czy Unia aż tyle wymaga, czy to tylko słynne polskie przeregulowanie - zauważył szef resortu rolnictwa.</p>
      <p>- Na dodatek dyrektorzy boją się odpowiedzialności i podejmowania decyzji. Na wszystko chcą mieć opinię prawników. Czy to znaczy, że nie mają kompetencji, że muszą podpierać się prawnikami? Podjąłem więc decyzję, że w wojewódzkich biurach prawników nie będzie. Pozostaną tylko w centrali - zadeklarował Jan Krzysztof Ardanowski.</p>
      <p>Więcej - w tygodniku "Wprost".</p>
      <p>PolskieRadio24.pl, Wprost, PAP, md</p>
      <related>
        <a href="https://www.polskieradio.pl/5/3/Artykul/2365338,Glowny-Lekarz-Weterynarii-ostrzega-grzybiarzy-Moga-oni-rozprzestrzeniac-ASF"/>
      </related>
      <related>
        <a href="https://www.polskieradio.pl/42/259/Artykul/2407070,Walka-z-ASF-powstanie-plot-na-granicy-Lubuskiego-i-Wielkopolski"/>
      </related>
      <related>
        <a href="https://www.polskieradio.pl/42/273/Artykul/2416452,Afrykanski-pomor-swin-dotarl-do-Wielkopolski-Jest-pierwszy-przypadek-choroby"/>
      </related>
    </article>
  </body>
</html>