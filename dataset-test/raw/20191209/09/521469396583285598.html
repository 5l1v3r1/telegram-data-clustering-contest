<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468879/%D8%A7%D8%B1%D8%A7%D8%A6%D9%87-%D9%84%D8%A7%DB%8C%D8%AD%D9%87-%D8%A7%D8%B3%D8%AA%D8%A7%D8%B1%D8%AA-%D8%A2%D9%BE%DB%8C-%D8%A8%D9%87-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%AA%D9%88%D8%B6%DB%8C%D8%AD-%D8%AD%D9%86%D8%A7%DA%86%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%AF%D8%A7%D9%85%D9%87"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T09:47:40+00:00"/>
    <meta property="og:title" content="ارائه لایحه استارت‌آپی به شورای شهر | توضیح حناچی درباره ادامه فعالیت شرکت بیدود"/>
    <meta property="og:description" content="شهردار تهران از ارائه لایحه ایجاد فضای مناسب برای استارت‌آپ‌ها به شورای شهر در آینده‌ای نزدیک خبر داد."/>
  </head>
  <body>
    <article>
      <h1>ارائه لایحه استارت‌آپی به شورای شهر | توضیح حناچی درباره ادامه فعالیت شرکت بیدود</h1>
      <h2>شهردار تهران از ارائه لایحه ایجاد فضای مناسب برای استارت‌آپ‌ها به شورای شهر در آینده‌ای نزدیک خبر داد.</h2>
      <address>
        <time datetime="2019-12-09T09:47:40+00:00">09 Dec 2019, 09:47</time>
      </address>
      <p>به گزارش همشهری آنلاین به نقل از شهرنوشت، <a href="https://www.hamshahrionline.ir/news/423961/%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%D9%BE%DB%8C%D8%B1%D9%88%D8%B2-%D8%AD%D9%86%D8%A7%DA%86%DB%8C-%DB%B1%DB%B3%DB%B4%DB%B2">پیروز حناچی</a> در مراسم افتتاح سومین همایش و نمایشگاه تهران هوشمند که در مرکز همایش‌های بین‌المللی <a href="https://www.hamshahrionline.ir/news/46685/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A8%D8%B1%D8%AC-%D9%85%DB%8C%D9%84%D8%A7%D8%AF-%D8%AA%D9%87%D8%B1%D8%A7%D9%86">برج میلاد</a> برگزار شد، با تاکید بر این‌که ما هر لحظه سرویس و خدمت جدیدی توسط استارتاپ‌ها در زمینه شهر هوشمند داریم، گفت: در دوره جدید نیز تلاش می‌کنیم تا شهرداری به عنوان یک شتاب‌دهنده اصلی فضایی را برای استارتاپ‌ها فراهم کند تا ارایه این خدمات توسط بخش خصوصی و نیروهای جوان تسهیل شود؛ این سرویس‌ها شرایط خدمت‌رسانی بهتری برای مردم ایجاد می‌کنند و از سفرهای غیرضروری شهری می‌کاهند. به زودی لایحه‌ای نیز تقدیم <a href="https://www.hamshahrionline.ir/news/78013/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%B4%D9%87%D8%B1-%D8%AA%D9%87%D8%B1%D8%A7%D9%86-%D8%B1%DB%8C-%D9%88-%D8%AA%D8%AC%D8%B1%DB%8C%D8%B4">شورای‌ شهر</a> می‌شود تا خدمت به استارتاپ‌ها تسهیل شود.</p>
      <p>وی درباره موانع به اشتراک‌گذاری بیگ‌دیتا (اطلاعات کلان) میان سازمان‌ها و شرکت‌های مختلف نیز عنوان کرد: انتقال داده‌ها در همه کشورها در ابتدا با مقاومت‌هایی مواجه می‌شود؛ اما بعد که سرویس‌های مبتنی بر آن‌ها راه افتاد همگان درمی‌یابند که این امر به خدمت‌رسانی بیشتر منتهی می‌شود. در حال حاضر تمام تلاش ما بر این است که این داده‌ها را بیشتر در اختیار استارتاپ‌ها بگذاریم. مهم این است که اتفاقا در حال حاضر بسیاری از این داده‌ها از طریق همین استارتاپ‌ها و شرکت‌های خصوصی در اختیار دیگران قرار می‌گیرد.</p>
      <p>شهردار تهران گفت: به تأسی از فرهنگ و ادبیات کشورمان معتقدم باید فرزند زمانه خویشتن باشیم. در شرایطی هستیم که مزیت کشورمان جمعیت جوان و تحصیلکرده است؛ موضوع مهمی که می‌تواند یک فرصت تلقی شود، اما در فقدان برنامه‌ریزی، یک تهدید است. از این رو استفاده از این مزیت را یک ضرورت می‌دانم.</p>
      <p>وی افزود: وظیفه ما در شهرداری تهران، علاوه بر ارائه خدماتی که از طریق ایجاد زیرساخت‌ها شکل می‌گیرند، ایجاد یک محیط کسب‌وکار امن برای استارتاپ‌ها و فعالان این حوزه است. ما باید خودمان به عنوان یکی از اصلی‌ترین شتاب‌دهندگان تهران شناخته شویم. ایجاد محیط مناسب برای افرادی که سرویس بهتری به مردم ارایه می‌کنند، وظیفه ماست؛ این امر در درجه اول باید توسط خود شهرداری و در مرحله بعد توسط بخش خصوصی صورت گیرد. لایحه‌ای را نیز به زودی به شورای‌ شهر خواهیم برد که در قالب آن فضای مناسبی را برای شرکت‌های نوپا فراهم می‌کنیم.</p>
      <p>شهردار تهران با تقدیر از همکاران خود که در عرصه هوشمندسازی پایتخت فعالیت می‌کنند، گفت: یکی از مهمترین تحولات سه دهه اخیر، در حال حاضر در مجلس در حال رقم خوردن است و امیدواریم به نتیجه نیز برسد؛ لایحه منابع مالی پایدار برای شهرداری‌ها و دهیاری‌های کشور که به آخرین بندهای تصویبی‌ خود نزدیک شده است و یک نقطه عطف خواهد بود.</p>
      <p>وی اظهار کرد: در شهرداری برنامه مفصلی پیش‌بینی کردیم تا در جهت هوشمندسازی حرکت کنیم. یکی اصلی‌ترین اقدامات این حوزه، تشکیل شورای راهبردی تهران هوشمند است که از اشخاص حقیقی و حقوقی تاثیرگذار در این زمینه تشکیل شده و برنامه‌های مهمی در آن تصویب می‌شود.</p>
      <p>حناچی با اشاره به اینکه در همایش اسمارت‌سیتی ٢٠١٩، شهرداری تهران یکی از کاندیداهای شش‌گانه بخش جایزه شهرها شد، گفت: البته جایزه اول را دریافت نکردیم اما جزو ۶ شهر نهایی مورد تقدیر قرار گرفتیم. باید تلاش کنیم تا در عرصه‌های بین‌المللی اتفاقات خوب شهرمان را به درستی منعکس کنیم تا در رنکینگ‌های مناسب قرار بگیریم.</p>
      <p>حناچی گفت: فعال‌سازی پویش‌های مردمی برای ارایه ایده‌ها، مشارکت در نظرسنجی‌های الکترونیکی و پایش این نظرسنجی‌ها را در دستور کار داریم؛ البته هفته پیش در برخی میادین مردم با خدماتی که در این حوزه ارایه می‌شود آشنا شدند.</p>
      <p>وی تصریح کرد: بحث بهره‌برداری باز و اشتراکی از داده‌های شهری موضوع بسیار مهمی به شمار می‌رود که در ابتدا همیشه با مقاومت‌هایی مواجه است، اما با به وجود آمدن این فضای استثنایی که در قالب آن بردارهای تمام سطوح حاکمیت هم‌جهت شده‌اند، باید از حداکثر فرصت و ظرفیت استفاده کنیم تا فضا به یک فضای کسب‌وکار فعال تبدیل شود و فرصتی نیز برای کشور به وجود آید. این کار هم امکان‌پذیر و هم کاملا عملی است.</p>
      <p>شهردار تهران در پایان اظهارات خود در این همایش خاطرنشان کرد: در حوزه‌هایی که چالش‌های اصلی شهر محسوب می‌شوند مثل مدیریت پسماند هم از ظرفیت‌های شهر هوشمند حداکثر استفاده را کرده‌ایم و این مسیر با پیشبرد طرح مدیریت پسماند و طرح کاپ (کاهش پسماندهای شهری) پیگیری خواهد شد. در ادامه سیاست‌های کاهش پسماند، بیش از ٧ هزار تن زباله که به آرادکوه حمل می‌شد به ۶ هزار تن در این دوره کاهش یافته است که این امر موفقیت بزرگی به شمار می‌رود.</p>
      <p>بر طبق این گزارش، پیروز حناچی همچنین در حاشیه این همایش با حضور در جمع خبرنگاران در پاسخ به سوالی درباره احتمال قطع همکاری شهرداری با شرکت بیدود، تاکید کرد: هیچ قطع همکاری‌ با شرکت بیدود اتفاق نیفتاده است. این شرکت گزارش‌هایی تهیه کرد که بر اساس آن‌ها مشخص شد به نسبت سرمایه‌گذاری‌ این شرکت، چرخ اقتصادی‌اش نمی‌چرخد. بیدود یک شرکت خصوصی است که باید سودده باشد؛ تلاش می‌کنیم تا با انجام مذاکرات این شرکت را به عرصه سرویس‌رسانی برگردانیم.</p>
      <p>پیروز حناچی در پایان خاطرنشان کرد: این عرصه، عرصه رقابت است و یکی از تبعات عرصه رقابتی نیز ارزان‌تر شدن سرویس‌هاست. اگر مردم ارزش خدمات را حس کنند، شرایط هم برای این سرویس‌ها بهتر می‌شود. ما خودمان این سرویس‌ها را به وجود نیاوردیم، اما بستر فعالیت را برایشان فراهم کردیم.</p>
    </article>
  </body>
</html>