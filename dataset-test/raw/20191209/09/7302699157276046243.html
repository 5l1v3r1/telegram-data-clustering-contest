<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000117624"/>
    <meta property="og:site_name" content="MGR Online"/>
    <meta property="article:published_time" content="2019-12-09T09:05:00+00:00"/>
    <meta property="og:title" content="ด้วยเหตุเพราะอิสราเอลไม่มี “งูเห่ากินกล้วย”"/>
    <meta property="og:description" content="ไหนๆ ก็เปิดฉากสัปดาห์นี้...ด้วยการย้อนกลับไปสำรวจตรวจสอบ “แนวรบในตะวันออกกลาง” วันนี้ก็น่าจะเลยไปดู “จอมป่วน” แห่งตะวันออกกลาง อย่างคุณปู่อิสราเอลเขาซะหน่อย ว่าขณะที่ต้องเจอภาวะ “Deadlock” ของการเมืองภายในประเทศ ไม่ว่าจะเลือ"/>
  </head>
  <body>
    <article>
      <h1>ด้วยเหตุเพราะอิสราเอลไม่มี “งูเห่ากินกล้วย”</h1>
      <address><time datetime="2019-12-09T09:05:00+00:00">09 Dec 2019, 09:05</time> by <a rel="author">ทับทิม พญาไท</a></address>
      <figure>
        <img src="https://mpics.mgronline.com/pics/Images/562000012163301.JPEG"/>
        <figcaption>นายกรัฐมนตรีเบนจามิน เนทันยาฮู แห่งอิสราเอล (ซ้าย) และเบนนี แกนตซ์ หัวหน้ากลุ่มพรรคพันธมิตรฟ้า-ขาว</figcaption>
      </figure>
      <p>ไหนๆ ก็เปิดฉากสัปดาห์นี้...ด้วยการย้อนกลับไปสำรวจตรวจสอบ <b>“แนวรบในตะวันออกกลาง” </b>วันนี้ก็น่าจะเลยไปดู <b>“จอมป่วน” </b>แห่งตะวันออกกลาง อย่างคุณปู่อิสราเอลเขาซะหน่อย ว่าขณะที่ต้องเจอภาวะ <b>“Deadlock” </b>ของการเมืองภายในประเทศ ไม่ว่าจะเลือกตั้งมาแล้วถึง 2 ครั้ง 2 ครา ในปีนี้ แต่ก็ยังดัน<b> “จัดตั้งรัฐบาล” </b>ขึ้นมาไม่ได้ซะที ด้วยสภาวะเช่นนี้จะยังคงเหลือแรงป่วนอยู่อีกมากหรือน้อยขนาดไหน???<br/><br/>เห็นว่า...ประมาณวัน-สองวันนี้ หรือไม่น่าจะเกินวันพุธที่ 11 ธันวาคมนี่แหละ ที่อาจพอได้รู้ๆ ว่าจะต้องมีการ <b>“เลือกตั้งครั้งที่ 3” </b>ในอิสราเอลกันอีกหรือไม่ อย่างไร? หลังการเลือกตั้งเดือนเมษาฯ และเดือนพฤศจิกาฯ ที่ผ่านมาไม่ว่าฝ่าย <b>“เอาบิ๊กตู่” </b>หรือ <b>“ไม่เอาบิ๊กตู่” </b>(ประทานโทษ) <b>“ฝ่ายเอาเนทันยาฮู” </b>หรือ <b>“ฝ่ายไม่เอาเนทันยาฮู” </b>ต่างก็ไม่สามารถรวบรวมเสียงข้างมากในสภา <b>“Knesset” </b>ให้พอ <b>“พ้นน้ำ” </b>หรือให้เกินกว่าจำนวน 61 เสียงได้ด้วยกันทั้งสองฝ่ายซึ่งการรวบรวมเสียงให้เกิน 61 เสียง หรือให้<b> “พ้นน้ำ” </b>ของอิสราเอลนั้น...ออกจะยากกว่าบ้านเราประมาณ 8 เท่า หรือ 10 เท่าเป็นอย่างน้อย จะด้วยเหตุเพราะเป็นดินแดนที่เต็มไปด้วยทะเลทราย ไม่ค่อยมี <b>“งูเห่า” </b>โดยเฉพาะงูเห่าพันธุ์พิเศษ ที่ออกไปทาง <b>“กินกล้วย” </b>ซะอีกด้วย หรือไม่ อย่างไร ก็มิอาจทราบได้ แถมตัวนายกรัฐมนตรีอิสราเอลปัจจุบัน อย่าง <b>“นายเบนจามิน เนทันยาฮู” </b>ดันถูกอัยการสูงสุดอิสราเอลฟ้องร้องเอาผิดข้อหาร้ายแรงเอามากๆ คือทั้งโกง ทั้งรับสินบน ระดับน่าจะคิด<b> “ลาออก” </b>ไปตั้งนานแล้ว แต่นอกจากนายกฯ อิสราเอลรายนี้ไม่ได้คิดลาออกโดยเด็ดขาด ยังออกอาการดิ้นรน กระวนกระวายเพื่อหวังจะ <b>“สืบทอดอำนาจ” </b>ต่อไปให้จงได้...<br/><br/>แม้ว่าประธานาธิบดีอิสราเอล <b>“นายReuven Rivlin” </b>ที่พยายามหาทาง<b> “ปรองดอง” </b>พยายามเกลี้ยกล่อม โน้มน้าวให้ฝ่ายเอาหรือไม่เอา <b>“เนทันยาฮู” </b>ไม่ว่าพรรค <b>“Likud” </b>หรือพรรคคู่แข่งอย่าง <b>“Blue and White” </b>ของนายพล <b>“เบนนี แกนตซ์” </b>ร่วมกันหาทางออก เพื่อจัดตั้งรัฐบาลแห่งชาติ หรือรัฐบาลสมานฉันท์อะไรก็แล้วแต่ ขึ้นมาให้ได้ แต่ไม่ว่าจะทอดเวลาออกไปยาวนานขนาดไหน หรือไม่ว่าจะจับเข่า จับหัวเหน่าเจรจากันสักกี่ครั้ง กี่หน ทุกสิ่งทุกอย่างก็ยัง <b>“เป็ง-ปาย-ม่าย-ล่าย” </b>อยู่เช่นเดิมจนตัวประธานาธิบดีเอง อดไม่ได้ที่จะต้องระบาย ด้วยการตั้งคำถามต่อหน้าบรรดาข้าราชการอิสราเอลทั้งหลาย ในช่วงงานฉลองครบรอบ 46 ปี ถึงขั้นว่า... <i>“พวกผู้นำ(พรรคการเมือง)ทั้งหลายในอิสราเอล ต่างก็...บ้าไปแล้ว!!! แต่เหตุไฉนพวกคุณถึงต้องลากประเทศทั้งประเทศให้ต้องบ้าไปกับคุณด้วย???” </i>อะไรประมาณนั้น...<br/><br/>การที่ทุกสิ่งทุกอย่าง...ยังคงต้องพบ<b> “ทางตัน” </b>อยู่เช่นเดิม ถ้าว่ากันตามมุมมองของคู่แข่งรายสำคัญของ <b>“เนทันยาฮู” </b>คือนายพล <b>“เบนนี แกนตซ์” </b>นั้น ก็น่าจะเป็นเพราะนายกรัฐมนตรีอิสราเอลคนปัจจุบัน นอกจากไม่คิดลาออกทั้งๆ ที่ถูกดำเนินในคดีในข้อหาร้ายแรงเอามากๆ ยังคิดตั้งป้อมสู้ หรือคิดอาศัยความได้เปรียบจากสถานะความเป็นนายกรัฐมนตรี ลากประเทศทั้งประเทศให้ต้องไปสู่ <b>“การเลือกตั้งครั้งที่ 3” </b>ให้จงได้ โดยเฉพาะการหันไปใช้บริการคุณพ่ออเมริกา มาเป็นตัวเพิ่มคะแนนเสียง คะแนนนิยม ตลอดช่วงการเลือกตั้งแต่ละครั้งที่ผ่านมา ไม่ว่าการหยิบเอากรณีรัฐบาลอเมริกันของ <b>“ทรัมป์บ้า” </b>รับรองกรุงเยรูซาเล็มให้เมืองหลวงของอิสราเอล การผนวกที่ราบสูงโกลันของซีเรีย ให้เป็นส่วนหนึ่งของอิสราเอล โดยครั้งนี้...ถึงกับประกาศว่า ถ้ายังอยู่ในตำแหน่งนายกรัฐมนตรีอิสราเอลต่อไปอีกสักแค่ 6 เดือนเท่านั้นเอง ก็จะผนวก <b>“หุบเขาจอร์แดน” </b>ทั้งแผง ให้กลายมาเป็นดินแดนของอิสราเอลให้จงได้ โดยได้พูดจาหารือ เรื่องราวเหล่านี้กับรัฐมนตรีต่างประเทศอเมริกา <b>“นายไมค์ ปอมเปโอ” </b>เรียบร้อยแล้วขณะที่เจอกัน ณ กรุงลิสบอน ประเทศโปรตุเกส เมื่อไม่นานมานี้...<br/><br/>แม้ว่าระดับ <b>“ข้าราชการ” </b>อย่างผู้ช่วยเลขานุการกระทรวงการต่างประเทศอเมริกาฝ่ายตะวันออกใกล้ <b>“นายDavid Schenker” </b>จะออกมาปฏิเสธว่าไม่ได้มีการเสนอแผนผนวกหุบเขาจอร์แดน ไม่ว่าบางส่วนหรือทั้งหมด ให้กับรัฐมนตรีต่างประเทศอเมริกาเอาเลยแม้แต่น้อย แต่ระดับผู้กุมนโยบายสูงสุด อย่างประธานาธิบดีอเมริกา ระหว่างไปปราศรัยหาเสียง กล่าวสุนทรพจน์ต่อบรรดาชาวยิวในอเมริกา ณ เวที <b>“Israeli American Council summit” </b>ของ <b>“นายSheldon Adelson” </b>ผู้บริจาคเงินสนับสนุนเลือกตั้งรายใหญ่ให้กับ <b>“ทรัมป์บ้า” </b>มาตั้งแต่ต้น เมื่อช่วงวันอาทิตย์ (8 ธ.ค.) ที่ผ่านมา ผู้นำอเมริการายนี้ ก็ยังคงประกาศตัวว่าเป็น<b> “เพื่อนที่ดีสุดของอิสราเอล” </b>แถมยังยุให้ชาวอเมริกันเชื้อสายยิว หันไปรักประเทศอิสราเอลให้มากๆ เข้าไว้ หรือยังคงแสดงอาการ <b>“ถือหาง” “นายเนทันยาฮู” </b>อย่างที่เคยถือๆ มาแล้วนั่นเอง...<br/><br/>การอยู่-การไป ของ <b>“นายเนทันยาฮู” </b>หรือการหาทางออก ทางไป ของการเมืองในประเทศอิสราเอล จึงกลายเป็นสิ่งที่เกี่ยวพัน โยงใยกับฉากสถานการณ์ในภูมิภาคตะวันออกกลางภายในอนาคตอันใกล้ อย่างมิอาจแยกออกจากกันได้โดยเด็ดขาด เพราะแม้แต่การเสนอแผนสันติภาพระหว่างอิสราเอลและปาเลสไตน์ ที่เรียกๆ กันว่า<b> “ข้อตกลงแห่งศตวรรษ” </b>หรือ <b>“Deal of the century” </b>ที่ลูกเขยชาวยิวของ <b>“ทรัมป์บ้า” “นายจาเร็ด คุชเนอร์” </b>ผู้มีความใกล้ชิดสนิทสนมเอามากๆ กับ <b>“นายเนทันยาฮู” </b>ได้ประดิษฐ์คิดค้นไว้ตั้งแต่แรก แต่ยังคงประกาศออกมาไม่ได้สักกะที ด้วยเหตุเพราะต้องรอให้การเลือกตั้งในอิสราเอลผ่านพ้นไปแบบสามารถหาทางออก ทางไปได้อย่างเบ็ดเสร็จเด็ดขาดไปแล้วนั่นเอง...<br/><br/>แต่ในเมื่อเลือกครั้งที่ 1 ก็แล้ว ครั้งที่ 2 ก็แล้ว...ก็ยังหาข้อสรุป ข้อยุติกันไม่ได้ ถ้าหากต้องเลือกครั้งที่ 3 ขึ้นมาจริงๆ เมื่อดูจากผลโพลล์ หรือผลสำรวจความคิดเห็นของชาวอิสราเอลต่อการเลือกตั้งครั้งที่ 3 ที่สถาบัน <b>“Midgam Institute” </b>และองค์กร <b>“iPanel” </b>เขาได้ออกมาเปิดเผยผ่านสถานีโทรทัศน์ช่อง 12 ของอิสราเอล เมื่อช่วงวันที่ 6 ธันวาคมที่ผ่านมา ทุกสิ่งทุกอย่างก็ดูจะออกไปทาง <b>“เหมียนเดิม” </b>อีกนั่นแหละ คือไม่ว่าจะลากเอา <b>“ทรัมป์บ้า” </b>ลากคุณพ่ออเมริกา มาเป็นตัวช่วยหาเสียง หาคะแนนนิยม ถึงขั้นคิดจะยึดโน่น ยึดนี่ ให้เป็นของอิสราเอลไปด้วยกันทั้งหมด หรือถึงขั้นหยิบเอาใบหน้าของประธานาธิบดีอเมริกัน ไปวางเคียงคู่กับอดีตจักรพรรดิเปอร์เซีย ผู้เคยอนุมัติ อนุญาต ให้บรรพบุรุษชาวอิสราเอล กลับมาสร้าง <b>“วิหารแห่งพระเจ้า” </b>ขึ้นมาจนได้แต่โดยผลโพลล์ที่ว่า ก็ยังคงสรุปว่า <b>“ฝ่ายไม่เอาเนทันยาฮู” </b>น่าจะรวบรวมจำนวนเก้าอี้ในสภา ได้ประมาณ 57 ที่นั่ง ขณะที่ <b>“ฝ่ายเอาเนทันยาฮู” </b>น่าจะได้แค่ 55 ที่นั่ง โดยที่พรรคของอดีตรัฐมนตรีกลาโหม<b> “เอวิกดอร์ ลีเบอร์แมน” </b>ก็ยังคงมีเก้าอี้ไม่ต่ำกว่า 8 ที่นั่ง หรือยังคงเป็น <b>“ฝ่ายค้านอิสระ” </b>หรือ <b>“ฝ่ายรัฐบาลอิสระ” </b>ได้ด้วยกันทั้งนั้น...<br/><br/>การที่ประเทศอิสราเอลปราศจาก <b>“งูเห่า” </b>ประเภท <b>“กินกล้วย” </b>ทั้งหลาย...มันก็เลยออกไปทางดีอย่าง-เสียอย่าง ดีในแง่ที่ว่าการหาทางออก ทางไปไม่เจอของการเมืองภายในประเทศอิสราเอล ย่อมช่วยให้ช่วงเวลาแห่งสันติภาพในภูมิภาคตะวันออกกลาง พอยืดๆ ออกไปได้บ้าง ไม่ต้องเกิดรายการ <b>“จุดไฟนรกสุดขอบฟ้า” </b>ขึ้นมาก่อนกำหนดการ ส่วนในแง่ที่เสียนั้น...ก็คือย่อมส่งผลให้ประเทศอิสราเอลทั้งประเทศ คงหนีไม่พ้นต้องถูกลากไป-ลากมา ตาม <b>“ความบ้า” </b>ของบรรดาหัวหน้าพรรคการเมืองทั้งหลาย ดังที่ประธานาธิบดีอิสราเอลว่าไว้ ไปอีกตราบนานเท่านาน หรือตราบเท่าที่ <b>“เนทันยาฮู” </b>ยังคงไม่ได้เข้าไปนอนอยู่ในคุกนั่นเอง...</p>
    </article>
  </body>
</html>