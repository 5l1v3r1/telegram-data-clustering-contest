<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/dikaiomata/222350_na-mi-meinoyn-alloi-prosfyges-horis-perithalpsi"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T09:13:50+00:00"/>
    <meta property="og:title" content="Να μη μείνουν άλλοι πρόσφυγες χωρίς περίθαλψη"/>
    <meta property="og:description" content="Να βρει λύση στο «σοβαρό κενό υγειονομικής περίθαλψης των αιτούντων άσυλο που έχει δημιουργηθεί» ζητά από την κυβέρνηση ο Συνήγορος του Πολίτη."/>
  </head>
  <body>
    <article>
      <h1>Να μη μείνουν άλλοι πρόσφυγες χωρίς περίθαλψη</h1>
      <address><time datetime="2019-12-09T09:13:50+00:00">09 Dec 2019, 09:13</time> by <a rel="author">Δημήτρης Αγγελίδης</a></address>
      <p>Να βρει λύση στο «σοβαρό κενό υγειονομικής περίθαλψης των αιτούντων άσυλο που έχει δημιουργηθεί» ζητά από την κυβέρνηση ο Συνήγορος του Πολίτη, παρεμβαίνοντας στην υπόθεση του 22χρονου καρκινοπαθούς Πακιστανού, ο οποίος δεν μπορούσε να κάνει τις επείγουσες εξετάσεις και να ξεκινήσει χημειοθεραπείες, λόγω των γνωστών εγκυκλίων που καταργούσαν την παροχή ΑΜΚΑ σε όσους ζητούν άσυλο και της μεγάλης καθυστέρησης των συναρμόδιων υπουργών να ρυθμίσουν το νομικό κενό, που βάζει σε σοβαρό κίνδυνο την υγεία και τη ζωή πολλών.</p>
      <p>Η παρέμβαση της ανεξάρτητης αρχής έγινε στις 6 Δεκεμβρίου, ύστερα από αίτημα της οργάνωσης Ελληνικό Συμβούλιο για τους Πρόσφυγες, που έχει αναλάβει τόσο τη νομική υποστήριξη του 22χρονου σε ό,τι αφορά την εξέλιξη του αιτήματός του για άσυλο όσο και την κοινωνική υποστήριξή του σε ό,τι αφορά το ζήτημα της θεραπείας του.</p>
      <p>Οπως έγραφε η «Εφ.Συν.» (<b><u><a href="https://www.efsyn.gr/ellada/ygeia/221707_laiko-yiothetise-ton-22hrono-karkinopathi-pakistano">«Το Λαϊκό “υιοθέτησε” τον 22χρονο καρκινοπαθή Πακιστανό»</a></u></b>, 4 Δεκεμβρίου 2019), μετά τη δημοσιοποίηση της εξαιρετικά σοβαρής υπόθεσης από την εφημερίδα μας, η διοίκηση του Λαϊκού Νοσοκομείου πήρε την πρωτοβουλία να γίνουν άμεσα οι εξετάσεις και να ξεκινήσει η θεραπεία του 22χρονου χωρίς να επιβαρυνθεί οικονομικά ο ίδιος, προκειμένου να μην τεθεί περαιτέρω σε κίνδυνο η υγεία του.</p>
      <p>Σύμφωνα με πληροφορίες της «Εφ.Συν.», την τελευταία εβδομάδα έχουν ήδη γίνει από ιατρικής πλευράς τα βήματα που απαιτούνταν ένα μήνα πριν, μετά την εγχείριση στην οποία υποβλήθηκε ο ασθενής, όταν επισκέφτηκε το νοσοκομείο με αφόρητους πόνους.</p>
      <h3>Η επιστολή</h3>
      <p>Με επιστολή του στον υφυπουργό Κοινωνικών Υποθέσεων Νότη Μηταράκη, που κοινοποιείται στους υπουργούς Εργασίας Γιάννη Βρούτση, Προστασίας του Πολίτη Μιχάλη Χρυσοχοΐδη και Υγείας Βασίλη Κικίλια, ο Συνήγορος του Πολίτη επισημαίνει ότι «παραμένει [...] το άμεσο ζήτημα της κάλυψης δαπάνης της συνεχιζόμενης αναγκαίας νοσηλείας και θεραπείας του [22χρονου]», καθώς «δεν μπορεί […] το κενό εφαρμογής του ισχύοντος νόμου να επιβαρύνει τον αιτούντα άσυλο που αντιμετωπίζει άμεσο κίνδυνο ζωής».</p>
      <p>Το Ελληνικό Συμβούλιο για τους Πρόσφυγες «χαιρετίζει την πρωτοβουλία της διοίκησης του Λαϊκού, όπως και την απόφαση της Ομοσπονδίας Ενώσεων Νοσοκομειακών Γιατρών Ελλάδος να συνεχίσουν να προσφέρουν τις υπηρεσίες τους σε όσους έχουν ανάγκη είτε έχουν ΑΜΚΑ και ΚΥΠΑ είτε όχι».</p>
      <p>Η οργάνωση ζητά επίσης την «άμεση επίλυση του ζητήματος για τις χιλιάδες ανθρώπων, μεταξύ των οποίων και παιδιά, που εξακολουθούν να στερούνται το θεμελιώδες δικαίωμα στην υγεία».</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiomata/221850_antidrasi-oenge-tha-synehisoyme-na-boithame-toys-xerizomenoys-me-i-horis"/>
        <a href="https://www.efsyn.gr/ellada/dikaiomata/220998_peftei-se-nomiko-keno-i-elpida-gia-karkinopathi-prosfyga"/>
        <a href="https://www.efsyn.gr/ellada/dikaiomata/85746_dikaiomata-se-opisthohorisi"/>
        <a href="https://www.efsyn.gr/ellada/dikaiomata/21566_kalyteri-men-fylaki-de-i-amygdaleza"/>
        <a href="https://www.efsyn.gr/ellada/dikaiomata/222113_parembasi-synigoroy-toy-politi-gia-ton-karkinopathi-apo-pakistan"/>
        <a href="https://www.efsyn.gr/ellada/ygeia/221707_laiko-yiothetise-ton-22hrono-karkinopathi-pakistano"/>
      </related>
    </article>
  </body>
</html>