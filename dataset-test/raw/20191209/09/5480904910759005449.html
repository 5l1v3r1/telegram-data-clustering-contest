<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stavby-a-prumysl-v-rijnu-oslabily-zahranicnimu-obchodu-se-darilo/1830268?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T09:13:00+00:00"/>
    <meta property="og:title" content="Stavby a průmysl v říjnu oslabily, zahraničnímu obchodu se dařilo"/>
    <meta property="og:description" content="Praha - Český průmysl a stavebnictví v říjnu po předchozím růstu meziročně oslabily, naproti tomu zahraničnímu obchodu se dařilo, když se podle Českého statistického úřadu (ČSÚ) přehoupl z loňského schodku 645 milionů do přebytku 7,2 miliardy korun. Pokles stavební výroby o 1,7 procenta analytici připisují vysoké srovnávaní základně. Ta je podle nich spolu s nepříznivým vývojem v zahraničí i důvodem poklesu českého průmyslu o tři procenta."/>
  </head>
  <body>
    <article>
      <h1>Stavby a průmysl v říjnu oslabily, zahraničnímu obchodu se dařilo</h1>
      <address><time datetime="2019-12-09T09:13:00+00:00">09 Dec 2019, 09:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Český průmysl a stavebnictví v říjnu po předchozím růstu meziročně oslabily, naproti tomu zahraničnímu obchodu se dařilo, když se podle Českého statistického úřadu (ČSÚ) přehoupl z loňského schodku 645 milionů do přebytku 7,2 miliardy korun. Pokles stavební výroby o 1,7 procenta analytici připisují vysoké srovnávaní základně. Ta je podle nich spolu s nepříznivým vývojem v zahraničí i důvodem poklesu českého průmyslu o tři procenta.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1575887629_33-prumysl.png"/>
        </figure>
        <figure>
          <img src="https://i3.cn.cz/6/1575887700_34-stavby.png"/>
        </figure>
        <figure>
          <img src="https://i3.cn.cz/6/1575887772_35-zahrobchod.png"/>
        </figure>
      </slideshow>
      <p>Letošní říjen měl o jeden pracovní den méně než loňský, po očištění tak byla průmyslová produkce meziročně nižší o 0,4 procenta a stavební o 0,3 procenta nižší.</p>
      <p>Analytici, které oslovila ČTK, se shodli, že na český průmysl dolehl nepříznivý vývoj v zahraničí zejména v automobilovém průmyslu. V kontextu vývoje v německém automobilovém průmyslu, který letos klesá dvouciferným tempem, přesto podle nich domácí průmysl vykázal velmi příznivý výsledek.</p>
      <p>Průmyslová výroba ale slábne od května a vývoj německého průmyslu a pokles indikátorů aktivity v českém průmyslu neukazuje na brzký obrat, upozornil analytik Komerční banky Michal Brožka.</p>
      <figure>
        <img src="https://i3.cn.cz/3/1575887700_34-stavby.png"/>
      </figure>
      <p>Stavebnictví podle analytiků následuje zbytek ekonomiky se zpožděním, letos tak očekávají růst o tři a čtyři procenta. Vyššímu růstu bude bránit především nedostatek vhodné pracovní síly. Říjnový pokles stavebnictví po zářijovém revidovaném růstu o 2,4 procenta odůvodnili analytici poměrně vysokou srovnávací základnou z loňského roku. "Loni v říjnu se navyšoval celkový boom v oboru. Ten způsobil, že stavebnictví relativně záhy narazilo na svoje limity. Právě s tím se nyní vypořádává," uvedl analytik Czech Fund Lukáš Kovanda.</p>
      <figure>
        <img src="https://i3.cn.cz/3/1575887772_35-zahrobchod.png"/>
      </figure>
      <p>Naproti tomu na výsledcích zahraničního obchodu se podle analytika Raiffeisenbank Luboše Růžičky zahraniční ekonomické ochlazení a stagnace německé ekonomiky zatím příliš neprojevují a bilance obchodu v posledních měsících pozitivně překvapuje. Za celý letošní rok se podle jeho odhadu bude zahraniční obchod pohybovat kolem rekordní úrovně z let 2016 a 2017, tedy kolem 160 miliard korun.</p>
      <p>Ke zlepšení bilance zahraničního obchodu v říjnu podle ČSÚ přispěl zejména pokles dovozu o 5,5 procenta, dovezlo se méně ropy, zemního plynu, kovů a strojů. Vývoz sice také klesl, ale pomaleji než dovoz. Nepříznivě se na obchodu podepsalo prohloubení deficitu v obchodu s počítači a elektronikou a snížil se také přebytek v obchodu s auty.</p>
    </article>
  </body>
</html>