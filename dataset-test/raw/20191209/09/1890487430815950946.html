<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523024-cesky-trh-prace-vykazuje-odolnost-vuci-zpomalovani-prumyslu-pristi-rok-ale-bude-hur/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T09:53:07+00:00"/>
    <meta property="og:title" content="Český trh práce vykazuje odolnost vůči zpomalování průmyslu, příští rok ale bude hůř"/>
    <meta property="og:description" content="Český trh práce vykazuje odolnost vůči zpomalování průmyslu, příští rok ale bude hůř. Míra nezaměstnanosti v listopadu setrvala na samém dně probíhajícího národohospodářského cyklu. Vykázala úroveň 2,6 procenta, stejně jako v říjnu a předtím i v květnu a červnu. Nachází se tak na svém minimu za období posledních více než dvaceti let. Zvláště v oblasti průmyslu, například automobilového, jsou ale patrné znaky jistého ochlazování přehřátého trhu práce. V listopadu ale obecně trval silný zájem zaměstnavatelů o nové zaměstnance, což se projevilo i nárůstem počtu evidovaných volných pracovních míst, a to o více než 1200 pozic. Opět se ovšem jedná z drtivé většiny o pozice vyžadující jen velmi nízkou úroveň kvalifikace, což svědčí o tom, že trh práce se zatím neposouvá ve směrem k vyššímu podílu pozic s vyžadujících vyšší kvalifikaci, a tedy otevírajících prostor vyšším maržím a konečně i vyšším mzdám. Mzdový růst v Česku tak do určité míry stále musí pohánět růst mzdy minimální a v souvislosti s tím mezd zaručených…"/>
  </head>
  <body>
    <article>
      <h1>Český trh práce vykazuje odolnost vůči zpomalování průmyslu, příští rok ale bude hůř</h1>
      <address><time datetime="2019-12-09T09:53:07+00:00">09 Dec 2019, 09:53</time> by <a rel="author">Vladimír Urbánek</a></address>
      <p>Český <a href="https://www.kurzy.cz/cnb/ekonomika/prace-a-mzdy/">trh práce</a> vykazuje odolnost vůči zpomalování <a href="https://www.kurzy.cz/makroekonomika/prumysl/">průmyslu</a>, příští rok ale bude hůř. <a href="https://www.kurzy.cz/makroekonomika/nezamestnanost/">Míra nezaměstnanosti</a> v listopadu setrvala na samém dně probíhajícího národohospodářského cyklu. Vykázala úroveň 2,6 procenta, stejně jako v říjnu a předtím i v květnu a červnu. Nachází se tak na svém minimu za období posledních více než dvaceti let. Zvláště v oblasti <a href="https://www.kurzy.cz/makroekonomika/prumysl/">průmyslu</a>, například automobilového, jsou ale patrné znaky jistého ochlazování přehřátého trhu <a href="https://www.kurzy.cz/prace/">práce</a>.<br/><br/>V listopadu ale obecně trval silný zájem zaměstnavatelů o nové zaměstnance, což se projevilo i nárůstem počtu evidovaných <a href="https://prace.kurzy.cz/urad-prace/volna-mista/">volných pracovních míst</a>, a to o více než 1200 pozic. Opět se ovšem jedná z drtivé většiny o pozice vyžadující jen velmi nízkou úroveň kvalifikace, což svědčí o tom, že <a href="https://www.kurzy.cz/cnb/ekonomika/prace-a-mzdy/">trh práce</a> se zatím neposouvá ve směrem k vyššímu podílu pozic s vyžadujících vyšší kvalifikaci, a tedy otevírajících prostor vyšším maržím a konečně i vyšším <a href="https://www.kurzy.cz/mzdy/">mzdám</a>. Mzdový růst v Česku tak do určité míry stále musí pohánět růst <a href="https://www.kurzy.cz/kalkulacka/minimalni-mzda">mzdy minimální</a> a v souvislosti s tím <a href="https://www.kurzy.cz/mzdy/">mezd</a> zaručených, k němuž dojde i v <a href="https://www.kurzy.cz/finance/2020/">roce 2020</a>.<br/><br/>Sezonní <a href="https://www.kurzy.cz/prace/">práce</a> v listopadu ještě neustaly, tak se pravidelně děje až v prosinci, kvůli nástupu mrazivého <a href="https://meteobox.cz/">počasí</a>. Zaměstnavatelé měli v listopadu největší zájem tradičně o dělníky na stavbu budov, pomocníky ve výrobě, montážní dělníky, uklízeče, řidiče kamionů, skladníky, svářeče nebo pomocné kuchaře. Tradičně velká poptávka je také po technických profesích napříč všemi obory.<br/><br/>Na přelomu roku dojde jako obvykle k růstu <a href="https://www.kurzy.cz/makroekonomika/nezamestnanost/">míry nezaměstnanosti</a> kvůli nástupu zimy a ukončování sezonních <a href="https://www.kurzy.cz/prace/">prací</a>. Půjde však pouze o sezonní pohyby, které nemá smysl přeceňovat. Faktem je, že <a href="https://www.kurzy.cz/makroekonomika/nezamestnanost/">nezaměstnanost</a> už v podstatě nemá kam dál klesat. Je zhruba třetinová v porovnání s průměrem EU.<br/><br/>Podle aktuálních mezinárodně srovnatelných dat má ČR stále nejnižší míru <a href="https://www.kurzy.cz/makroekonomika/nezamestnanost/">nezaměstnanosti</a> nejen mezi zeměmi <a href="https://www.kurzy.cz/tema/evropa/">Evropské unie</a>, ale také v rámci zemí organizace OECD. Z těchto zemí vykazují srovnatelnou, byť o něco vyšší míru <a href="https://www.kurzy.cz/makroekonomika/nezamestnanost/">nezaměstnanosti</a>, už jen Japonsko a Island.<br/><br/>Za celý letošní rok vykáže <a href="https://www.kurzy.cz/makroekonomika/nezamestnanost/">míra nezaměstnanosti</a> úroveň 2,8 procenta, v roce <a href="https://www.kurzy.cz/finance/2020/">2020</a> ale už stoupne na 3,1 procenta. Důvodem bude ochlazování pracovního trhu zejména v průmyslových segmentech, které jsou vysoce závislé na mezinárodní situaci, jako je ocelářský nebo automobilový <a href="https://www.kurzy.cz/makroekonomika/prumysl/">průmysl</a>.  </p>
      <p>
        <b>Lukáš Kovanda, Ph.D.</b>
      </p>
      <p>Hlavní ekonom, <a href="https://czech-fund.cz/">CZECH FUND</a></p>
      <related>
        <h4>Příbuzné stránky</h4>
        <a href="https://prace.kurzy.cz/urad-prace/volna-mista/schopnost-prace-pod-tlakem-odolnost-vuci-stresu-zamereni-na-vysledky"/>
        <a href="https://www.kurzy.cz/zpravy/514994-nejen-cesky-trh-prace-musi-zareagovat-na-tyto-globalni-trendy-upozornuje-ekonom-video/"/>
        <a href="https://www.kurzy.cz/tema/986698.html"/>
        <a href="https://www.kurzy.cz/zpravy/492094-30-04-2019-postaveni-ceskeho-trhu-prace-v-ramci-eu-4-ctvrtleti-2018/"/>
        <a href="https://www.kurzy.cz/tema/5406612.html"/>
        <a href="https://www.kurzy.cz/zpravy/481439-postaveni-ceskeho-trhu-prace-v-ramci-eu-3-ctvrtleti-2018/"/>
        <a href="https://www.kurzy.cz/tema/5420271.html"/>
        <a href="https://www.kurzy.cz/tema/5234510.html"/>
        <a href="https://rejstrik-firem.kurzy.cz/27508391/cesky-trh-prace-sro/statisticky-urad/"/>
        <a href="https://www.kurzy.cz/zpravy/nazory/A-V-T-34247/"/>
        <a href="https://www.kurzy.cz/tema/5420374.html"/>
        <a href="https://www.kurzy.cz/tema/5508065.html"/>
      </related>
    </article>
  </body>
</html>