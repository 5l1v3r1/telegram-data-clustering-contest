<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/SkodaXanthi/ksanthh-anelave-kai-epishma-o-parasxos.5653279.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T09:01:00+00:00"/>
    <meta property="og:title" content="Ξάνθη: Ανέλαβε και επίσημα ο Παράσχος"/>
    <meta property="og:description" content="Η τρίτη θητεία του Γιώργου Παράσχου στην Ξάνθη ξεκίνησε με τον έμπειρο Έλληνα τεχνικό να προπονεί για πρώτη φορά τους παίκτες του."/>
  </head>
  <body>
    <article>
      <h1>Ξάνθη: Ανέλαβε και επίσημα ο Παράσχος</h1>
      <h2>Η τρίτη θητεία του Γιώργου Παράσχου στην Ξάνθη ξεκίνησε με τον έμπειρο Έλληνα τεχνικό να προπονεί για πρώτη φορά τους παίκτες του.</h2>
      <address><time datetime="2019-12-09T09:01:00+00:00">09 Dec 2019, 09:01</time> by <a rel="author">Sport24.gr</a></address>
      <p>Η επιστροφή του Γιώργου Παράσχου στην Ξάνθη είναι πλέον και επίσημη με τον Έλληνα τεχνικό να ανακοινώνεται από τους Ακρίτες, να προπονεί τους παίκτες του και να ετοιμάζεται για το... τρίτο ντεμπούτο του στον πάγκο της ομάδας της Θράκης το Σάββατο κόντρα στην ΑΕΚ.</p>
      <p>Η σχετική ανακοίνωση ανέφερε:</p>
      <p>
        <i>"Ο ΑΟ ΞΑΝΘΗ ΠΑΕ ανακοινώνει την έναρξη της συνεργασίας του με τον προπονητή Γιώργο Παράσχο. Γεννημένος στις 23 Αυγούστου 1952 στη Θεσσαλονίκη, ως ποδοσφαιριστής ξεκίνησε από τον ΠΑΟΚ για να συνεχίσει σε Απόλλωνα Καλαμαριάς και Καστοριά με την οποία κατάκτησε το Κύπελλο Ελλάδας ενώ αγωνίστηκε τέσσερις φορές με την Εθνική ομάδα.</i>
      </p>
      <p>
        <i>Εργάστηκε ως προπονητής για πρώτη φορά το 1994 στον ΑΟ Τρικάλων και μέχρι σήμερα έχει βρεθεί στους πάγκους αρκετών ελληνικών συλλόγων και επί σειρά ετών είναι στην κορυφαία κατηγορία του ελληνικού ποδοσφαίρου. Στην Ξάνθη επιστρέφει μετά από 9 χρόνια.</i>
      </p>
      <p>
        <i>Άμεσος συνεργάτης του θα είναι ο Παναγιώτης Γκουτσίδης".</i>
      </p>
      <p>Όπως γράψαμε αυτή είναι η τρίτη φορά που θα επιστρέψει στον πάγκο καθώς εργάστηκε ξανά το 2008-2009 και το 2010-2011.</p>
      <p>Ο πολύπειρος προπονητής δούλεψε τελευταία φορά το 2018-2019 στον Αστέρα Τρίπολης. Παλαιότερα έχει κοουτσάρει τους Πλατανιά, Απόλλωνα Σμύρνης, Ατρόμητο, Λεβαδειακό, Ηρακλή, Πανιώνιο, ΟΦΗ, Γιάννινα, ΟΦΗ, ΠΑΟΚ, Ολυμπιακό Βόλου, Πανηλειακό, Καβάλα, Άρη και Αναγέννηση Καρδίτσας.</p>
    </article>
  </body>
</html>