<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553214.html/%d8%a2%d9%82%d8%a7%db%8c-%d8%b4%da%a9%d9%88%d8%b1%db%8c-%d8%b1%d8%a7%d8%af-%d8%a7%d8%af%d8%a7%db%8c-%d8%a7%d9%be%d9%88%d8%b2%db%8c%d8%b3%db%8c%d9%88%d9%86-%d8%af%d8%b1%d9%86%db%8c%d8%a7%d8%b1%db%8c%d8%af-%d9%88-%d8%ad%d8%b3%d8%a7%d8%a8-%d9%be%d8%b3-%d8%af%d9%87%db%8c%d8%af--%d9%86%d8%a7%da%a9%d8%a7%d8%b1%d8%a2%d9%85%d8%af%db%8c-%d9%87%d8%a7-%d9%88-%d8%a8%db%8c-%d8%a8%d8%b1%d9%86%d8%a7%d9%85%da%af%db%8c-%d9%87%d8%a7%db%8c-%d9%81%d8%b9%d9%84%db%8c-%d9%85%d8%ad%d8%b5%d9%88%d9%84-%d8%aa%d9%81%da%a9%d8%b1-%d8%b4%d9%85%d8%a7%d8%b3%d8%aa"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:35:00+00:00"/>
    <meta property="og:title" content="آقای شکوری راد ادای اپوزیسیون درنیارید و حساب پس دهید/ ناکارآمدی ها و بی برنامگی های فعلی محصول تفکر شماست"/>
    <meta property="og:description" content="اظهارات علی شکوری راد عنصر وابسته به جریان اصلاح طلب و دبیر کل حزب اتحاد ملت ایران در زمان ثبت نام برای نمایندگی مجلس باعث انتقاد بسیاری از سیاسون اصولگرا و اصلاح طلب شده و این افراد سخنان وی را فریب، سطحی و ناصادقی عنوان کردند."/>
  </head>
  <body>
    <article>
      <h1>آقای شکوری راد ادای اپوزیسیون درنیارید و حساب پس دهید/ ناکارآمدی ها و بی برنامگی های فعلی محصول تفکر شماست</h1>
      <h2>یادداشت؛</h2>
      <address>
        <time datetime="2019-12-09T09:35:00+00:00">09 Dec 2019, 09:35</time>
      </address>
      <p>اظهارات علی شکوری راد عنصر وابسته به جریان اصلاح طلب و دبیر کل حزب اتحاد ملت ایران در زمان ثبت نام برای نمایندگی مجلس باعث انتقاد بسیاری از سیاسون اصولگرا و اصلاح طلب شده و این افراد سخنان وی را فریب، سطحی و ناصادقی عنوان کردند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/36193">عصر همدان</a>؛ روز جمعه ۱۵ آذرماه یعنی یک روز مانده به آخرین مهلت ثبت نام انتخابات یازدهمین دوره مجلس شورای اسلامی اظهارات علی شکوری راد عنصر سیاسی اصلاح طلب و از عناصر اصلی جریان پر حاشیه مجلس ششم در حین ثبت نام برای نمایندگی مردم در مجلس نه تنها موجب اعتراض و انتقاد اصولگرایان و افراد انقلابی و مومن به انقلاب شد بلکه این صحبت های شکوری راد چنان شاذ و خلاف منطق و قانون بود که از اردوگاه اصلاح طلب نیز افرادی به آن اعتراض و واکنش نشان دادند.</p>
      <p>شکوری راد دبیرکل حزب اتحاد ملت در پاسخ به سوال خبرنگار روزنامه اعتماد در خصوص اعتراضات اخیر در کشور گفت که: «اعتراضات اخیرموجب ریزش رای اصلاح طلب ها نشده و اگر شده خیلی کمتر از میزانی هست که از رای اصولگرا ها ریزش کرده است»</p>
      <p>وی در ادامه می گوید:اعتراضات معمولا در حواشی شهرهای بزرگ و در مناطقی که مردم از برخورداری مالی کمتری بهره مند هستند اتفاق افتاده است و «اینجاها بطور سنتی جاهایی بوده که مردم مناسکی رای می دادند؛ یعنی همانطور که نماز می خوانند و روزه می گیرند می آمدند هم رای می دادند. اینها الان آسیب دیدند و متالم هستند، بنابراین برخلاف دوره های قبل که کاهش مشارکت بیشتر به ضرر اصلاح طلب ها بود بعد از این اعتراضات اخیر کاهش رای بیشتر در اردوگاه اصولگرایان اتفاق افتاده است.»</p>
      <p>شکوری راد که در سال های قبل به دلایل امنیتی بازداشت شده است و در سال ۸۸ از طرفداران پر و پا قرص میرحسین موسوی بود در سال ۹۴ به دبیر کلی حزب اتحاد ملت ایران اسلامی رسید که در همان زمان تاسیس و تشکیل، بسیاری از سیاسون و فعالان حزبی آن را بدلی از حزب منحله مشارکت که اعضای اصلی آن غائله های سال ۸۸ را ایجاد کردند دانستند.</p>
      <p>شکل گیری حزبی که زاییده تفکر افراطی طیف اصلاح طلب بود و از بقایای مشارکتی های امنیتی و سابقه دار در توهین به نظام، قانون و مردم و زبانزد در حرکات سیاسی ساختار شکنانه تشکیل شده بود نشان می داد که یکی از چالش برانگیزترین و پر حاشیه ترین حزب به تبعیت از حزب منحله مشارکت تولد یافته است.</p>
      <p>تحلیل صحبت های این عنصر اصلاح طلب سابقه دار در خصوص کیفیت اثرگذاری اعتراضات بر انتخابات جای تامل دارد. شکوری راد مدعی می شود که اعتراضات موجب ریزش آرا اصلاح طلب ها نشده است و اگر هم شده نسبت به ریزش آرا اصولگرایان ناچیز است و ریزش رای بیشتر در اردوگاه اصولگرا ها اتفاق افتاده است!</p>
      <p>این اظهارات در حالی بیان می شود که اصلاح طلب ها و اعتدالیون قریب به ۶ سال و اندی در اکثر استان ها و شهر ها مهمترین مراکز سیاسی و فرهنگی و اجتماعی و نها های تصمصم گیر و تصمیم ساز را در دست دارند و تمامی تصمیمات سیاسی، فرهنگی، اجتماعی و اقتصادی اصلاح طلبان و دولت تدبیر و امید که بدون تکیه و پشتوانه اصلاح طلبان نمی توانست به قدرت برسد، بر زندگی مردم بطور مستقیم اثر گذاشته است.</p>
      <p>اعتراض مردم به گرانی بنزین ناشی از تصمیم غیرکارشناسی، نحوه اجرا و بدون توجه به زمان اجرا بود که دولت تدبیر و امید که علی شکوری راد از طرفداران آن است از مهمترین موثران، تصمیم گیران و در اصل مجری آن بود بنابراین اگر اعتراضات مردم را به عملکرد دولت در چند سال اخیر نسبت ندهیم و باعث و بانی این اعتراضات را دولت ندانیم بی شک یا خواب رفته ایم یا خود را به خواب زده ایم.</p>
      <p>وی در بخش دیگری از صحبت هایش می گوید که اعتراضات معمولا در حواشی شهرهای بزرگ و در مناطقی که مردم از برخورداری مالی کمتری بهره مند هستند اتفاق افتاده است و اینجاها بطور سنتی جاهایی بوده که مردم مناسکی رای می دادند؛ یعنی همانطور که نماز می خوانند و روزه می گیرند می آمدند هم رای می دادند.</p>
      <p>اظهارات غیر واقعی و انحرافی این عنصر سابقه دار که خود را برای نمایندگی مردم آماده می کند ضمن اینکه اعتراف به فاصله گیری اصلاح طلبان از مردم کم برخوردار و نگاه بالا به پایین این جریان سیاسی به مردم است فرار به جلو برای عدم پاسخگویی از عملکرد دولتی که اصلاح طلب ها با ترفند های جنگ روانی و فریب افکار عمومی آن را بر سر کار آوردند و به قدرت رساندند است همچنین توهین به مردمی است که شکوری راد نماز خواندن و روزه گرفتن آنها را ناشی از سنت و به صورت تلویحی کنش سیاسی مردم را نیز برخاسته از تفکرات سنتی و بدون تامل می داند.</p>
      <p>هرچند در بین این جریان افرادی از اعضای ارشد حزب کارگزاران و از نزدیکان خانواده هاشمی‌رفسنجانی بعد از انتخابات ریاست جمهوری دست به مقایسه بین تهرانی ها و شهرستانی زد و به خاطر عدم اعتماد مردم شهرستان ها و استان ها به نماینده اصلاح طلب، مردم شهرستان‌ها را عقب‌مانده سیاسی دانست و کسانی که به لیست مجلس ائتلاف هاشمی رأی داده بودند را در حوزه سیاسی توسعه‌یافته قلمداد کرد!</p>
      <p>در بخش دیگر صحبت های عنصر فعال فتنه و ستاد میر حسین موسوی با اشاره به مردم کم برخوردار می گوید: اینها الان آسیب دیدند و متالم هستند، بنابراین برخلاف دوره های قبل که کاهش مشارکت بیشتر به ضرر اصلاح طلب ها بود بعد از این اعتراضات اخیر کاهش رای بیشتر در اردوگاه اصولگرایان اتفاق افتاده است.</p>
      <p>چین صحبت های فرافکنانه و انحرافی از کسی که در طول این چند سال از دولتی که خود را حلال مشکلات مردم می دانست و قسم جلاله می خورد که اگر مشکلات اقتصادی راه حل نداشت پا به میدان انتخابات نمی گذاشت، حمایت کرده  بسیار جای تامل و البته تاسف دارد!</p>
      <p>جای تامل دارد که چه کسانی از کاهش مشارکت مردم در انتخابات سود می برند و آیا برای کاهش مشارکت مردم در لایه های زیرین و نهان خانه ها تدابیری اتخاذ شدهاست؟</p>
      <p>باید پرسید آقای شکوری راد! چه کسی و با چه سیاستی به مردم آسیب زده است ؟</p>
      <p>مگر اکثر مراکز اقتصادی و اجتماعی در کشور در دستان دولت مورد حمایت شما و اعوان و انصارتان نیست ؟</p>
      <p>مگر استانداری ها، فرمانداری ها، شورای شهر و مجلس شورای اسلامی در سیطره و چنبره هم حزبی ها و اصلاح طلبان نیست؟</p>
      <p>آیا درست است که قدرت، ثروت، نفوذ، اثرگذاری در دست اطلاح طلبان باشد اما اصولگرایان جواب ندانم کاری ها، ناکارآمدی ها و بی برنامگی های شما را بدهند؟</p>
      <p>مگر شما در ستاد میرحسن موسوی نبودید و حامی این دولت نیستید؟ آیا غیر از این است که مشکلات اقتصادی و اجتماعی و فرهیگی فعلی ماحصل شما و دوستان اصلاح طلبتان است. حال این دولت ۱۰ سال قبل به دست میر حسین می خواست اداره شود چه اینک که توسط رئیس جمهورمان اداره می شود. این همان دولتی که شما ارزوی آن را داشتید و در ستاد آن هم فعالیت می کردید است پس مسئولیت اعمالتان را بپذیرید چرا که شرایط فعلی کشور محصول تفکر شما است! و کسی غیر از این تفکر سازش، رانتی، فسادزا و … بر مردم مشکلات اقتصادی را تحمیل نکرده است.</p>
      <p>مگر شما در گفتگو با رسانه ها نگفتید که مشکل ما اصلاح طلبان این است که مردم به عنوان پشتوانه و سرمایه اجتماعی ما دچار سرخوردگی و انفعال هستند آنها دستشان بر گوششان است و پیام‌های ما را نمی‌شنوند. باید پیامی متفاوت و نه تکراری و بی حاصل به مردم بدهیم و برای جلب اعتماد مردم و تمکین طرف مقابل به مطالبات مردم باید رویکرد تهاجمی داشته باشیم و نه انفعالی. حال چه شده است که مقصر مشکلات را اصولگرایان می دانید، آیا صحبت های روز ثبت نام برای شروع رویکرد تهاجمی مورد اشاره بود؟</p>
      <p>شما می خواهید با رسیدن به قدرت و در راس قرار گرفتن چه چیزی را و کدام مشکل را حل کنید که در این چند سال نتوانسته اید انجام دهید؟ شما الان در راس قدرت هستید، جای پرسش گر و پاسخ دهنده را عوض نکنید، شما در مقام اپوزیسیون ننشینید و انتقاد نکنید، باید حساب پس دهید!</p>
      <p>شما که به پیروی از رییس دولت اصلاحات برای هم حزبی های خود «تکرار» کرده اید که در انتخابات آتی ثبت نام کنند آیا با خود اندیشیده اید که برخی از افراد داوطلب به دلایل سیاسی و امنیتی و سابقه دار بودن هیچگاه از فیلتر نهاد های نظارتی رد نخواهند شد؟</p>
      <p>پس با چه نیتی افراد مسئله دار وارد گود انتخابات می شوند آیا برنامه ای در سر دارند یا فشار به نهاد های نظارتی در صورت عدم احراز صلاحیتشان را در دستور کار دارند؟</p>
      <p>در استان ها کسانی در لیست ثبت نامی ها هستند که سابقه امضای نامه جام ذهر را برای رهبر انقلاب نوشتند و کسانی هستند که در تحصن مجلس ششم و فتنه ۸۸ حضور داشتند آیا توقع این است که افراد حاشیه ساز مسئله دار امنیتی تایید شوند و نهاد های نظارتی بدون توجه به این موارد آنها را تایید کند؟</p>
      <p>صحبت های شما بعضا چنان شاذ و خلاف قانون اساسی است که حتی آستانه صبر هم حزبی هایتان نیز لبریز می شود و در مواجهه با اظهارات هنجارشکنانه ای که در خصوص شورای نگهبان و نهاد های نظامی و انتظامی دارید مجبور به موضع گیری و انتقاد نسبت به شما می شوند.</p>
      <p>در همین خصوص محمد علی وکیلی عضو فراکسیون امید در واکنش به اظهارات شما گفت: نمی شود کسی که وارد انتخابات می شود بگوید برخی ساختارهای کشور را قبول ندارم.</p>
      <p>وی همچین ادامه داد: همه ما در ساختار جمهوری اسلامی ایران هستیم و اگر کسی هم می آید و ثبت نام می کند برای کشور جمهوری اسلامی ایران می آید و نه برای کشور سوئد. پس یعنی که ساختار و قوانین موجود کشور را قبول دارد و می داند فیلتری بنام شورای نگهبان و هیئت های اجرایی وجود داشته و می داند دامنه اختیارات مجلس چقدر است و در ساختار قدرت، رهبری وجود دارد.</p>
      <p>این نماینده اصلاح طلب مجلس خاطر نشان کرد: اگر کسی گفت می آیم ولی این بخش از ساختار را قبول ندارم، به نظر من فریب است. اگر کسی وارد می شود باید ساختار را قبول داشته باشد و اگر آمد و بعد به زیر میز زد، این ناصادقی کردن با مردم است.</p>
      <p>بنابراین و با توجه به شروع عملیات فریب و تهاجمی برخی از عناصر اصلاح طلب در بحبوحه انتخابات برای حمله به نهاد های قانونی کشور لازم است که نها های نظارتی، اجرایی و مردم با نگاه نافذ و چشمان تیزبین هر گونه تحرکات، اظهارات خلاف ساختار قانونی، و کارنامه های سیاه افراد را به دقت زیر نظر داشته باشند تا انتخاباتی فارغ از جنجال و حاشیه برگزار شود و نمایندگانی توسط مردم انتخاب شوند که وکیل واقعی مردم باشند نه وکیل دولت!</p>
      <p>امیر حسین حسینی</p>
      <p>انتهای پیام/</p>
    </article>
  </body>
</html>