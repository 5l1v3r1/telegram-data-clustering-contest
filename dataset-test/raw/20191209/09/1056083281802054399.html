<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813294/%D8%B3%DB%8C%D8%A7%D8%B3%D8%AA-%D8%B2%D8%AF%DA%AF%DB%8C-%D9%88-%D8%B9%D9%88%D8%A7%D9%85-%DA%AF%D8%B1%D8%A7%DB%8C%DB%8C-%D8%A7%D8%B2-%D8%A2%D8%B3%DB%8C%D8%A8-%D9%87%D8%A7%DB%8C-%D8%AC%D9%86%D8%A8%D8%B4-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:32:10+00:00"/>
    <meta property="og:title" content="سیاست‌زدگی و عوام گرایی از آسیب‌های جنبش دانشجویی است"/>
    <meta property="og:description" content="ایسنا/ایلام معاون فرهنگی و دانشجویی دانشگاه علوم پزشکی ایلام سیاست‌زدگی و عوام گرایی و عدم خود ارزیابی را از آسیب‌های جنبش دانشجویی عنوان کرد."/>
  </head>
  <body>
    <article>
      <h6 class="kicker">معاون فرهنگی و دانشجویی دانشگاه علوم پزشکی ایلام:</h6>
      <h1>سیاست‌زدگی و عوام گرایی از آسیب‌های جنبش دانشجویی است</h1>
      <address>
        <time datetime="2019-12-09T09:32:10+00:00">09 Dec 2019, 09:32</time>
      </address>
      <p>ایسنا/ایلام معاون فرهنگی و دانشجویی دانشگاه علوم پزشکی ایلام سیاست‌زدگی و عوام گرایی و عدم خود ارزیابی را از آسیب‌های جنبش دانشجویی عنوان کرد.</p>
      <p>دکتر «اسد میرزایی» در حاشیه مراسم روز دانشجو اظهار کرد: قدمت جنبش دانشجویی عمری به درازای دانشگاه دارد و دانشجو چشم بیدار و آگاه جامعه است که اگرچه قدمت زیادی دارد اما همیشه دچار فراز و نشیب بوده است اما کماکان روح زنده و کمال‌گرای دانشگاه بوده و خواهد بود.</p>
      <p>وی در مورد آسیب‌های جنبش دانشجویی گفت: جنبش دانشجویی دو آسیب دارد که یکی سیاست‌زدگی و عوام‌گرایی است چون اگر دانشجو سیاست‌زده شود در نهایت منجر به سیاست‌زدایی خواهد شد.</p>
      <p>وی ادامه داد: آسیب دوم این جنبش، عدم قضاوت خود است، چون جنبش دانشجویی باید خودارزیابی هم داشته باشد و باید علاوه بر رصد دانشگاه و جامعه، خود را نیز ارزیابی، قضاوت و بازبینی کند.</p>
      <p>اسد میرزائی با بیان اینکه ۱۶ آذر نماد استبداد و استکبارستیزی است، تصریح کرد: سه دانشجوی اهورایی و شهید آسمانی یعنی مصطفی بزرگ‌نیا، احمد قندچی و آذر شریعت‌رضوی در ۱۶ آذر سال ۱۳۳۲ با اهدای خون خود، جنبش دانشجویی را تا ابد بیمه و در تاریخ ماندگار کردند.</p>
      <p>معاون فرهنگی و دانشجویی دانشگاه علوم پزشکی ایلام در مورد ویژگی‌های دانشجوی فعال و آگاه، گفت: یکی از مواردی که باید دانشجویان بر روی آن تأکید فراوان داشته باشند بحث مطالبه‌گری است زیرا مطالبه‌گری نشانه دانشجوی آگاه و متعهد است و در کنار این ویژگی عدالت‌طلبی هم وجود دارد که اگر مورد توجه قشر فهیم و فرهیخته دانشجو قرار بگیرد می‌تواند آثار مثبت و خوبی در جامعه داشته باشد.</p>
      <p>میرزائی حضور دانشجویان در صحنه‌های مختلف سیاسی و اجتماعی جامعه را لازم دانست و تصریح کرد: اگر در مسأله‌ای دانشجویان ورود داشته باشند دیگر آحاد جامعه نیز به تبعیت از آنها وارد صحنه خواهند شد و آن هنگام است که می‌توانیم نتایج خوب آن را ببینیم چون مسیری را که دانشجو با فکر و اندیشه انتخاب می‌کند به عنوان چراغ راه دیگر آحاد جامعه شناخته می‌شود.</p>
      <p>انتهای پیام</p>
    </article>
  </body>
</html>