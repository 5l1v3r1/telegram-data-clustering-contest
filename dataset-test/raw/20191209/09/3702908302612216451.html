<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fcnn.com/?p=10058"/>
    <meta property="og:site_name" content="اف سی ان ان"/>
    <meta property="article:published_time" content="2019-12-09T09:34:08+00:00"/>
    <meta property="og:title" content="افزایش دوباره عوارض خروج از کشور در لایحه بودجه سال ۹۹؛ مسافران زمینی «اربعین» باز هم از پرداخت عوارض معاف شدند - اف سی ان ان"/>
    <meta property="og:description" content="عوارض خروج از کشور در حالی بار دیگر در لایحه بودجه سال ۹۹ افزایش یافته است که همچنان مسافران زمینی به عراق در زمان « اربعین» از پرداخت عوارض معاف هستند."/>
  </head>
  <body>
    <article>
      <h1>افزایش دوباره عوارض خروج از کشور در لایحه بودجه سال ۹۹؛ مسافران زمینی «اربعین» باز هم از پرداخت عوارض معاف شدند - اف سی ان ان</h1>
      <address>
        <time datetime="2019-12-09T09:34:08+00:00">09 Dec 2019, 09:34</time>
      </address>
      <p>عوارض خروج از کشور در حالی بار دیگر در لایحه بودجه سال ۹۹ افزایش یافته است که همچنان مسافران زمینی به عراق در زمان « اربعین» از پرداخت عوارض معاف هستند.</p>
      <p>براساس لایحه بودجه سال ۹۹ که روز یکشنبه ۱۷ آذرماه به مجلس ارائه شده است، عوارض خروج از کشور در سال آینده ۲۶۴ هزار تومان تعیین شده که این رقم در مقایسه با سال جاری ۴۰ هزار تومان افزایش را نشان می دهد.</p>
      <p>در حال حاضر عوارض خروج از کشور برای هر نفر ۲۲۰ هزار تومان است که این رقم برای بار دوم تا ۵۰ درصد و برای بار سوم تا ۱۰۰ درصد افزایش می یابد. افزایش سه برابری نرخ عوارض خروج از کشور در سال ۹۸ در زمان ارائه لایحه بودجه امسال به شدت خبرساز شد و انتقادات بسیاری به دنبال داشت.</p>
      <p>این افزایش عوارض خروج از کشور اما برای سفر به حج تمتع و عمره ۱۳۲ هزار تومان تعیین شده است. همچنین عوارض خروج هوایی «زائران اربعین» ۴۵ هزار تومان و برای خروج زمینی و دریایی آنها ۱۵ هزار تومان است.</p>
      <p>در لایحه بودجه سال ۹۹ آمده است افرادی که از تاریخ ۱۴ شهریور ۹۹ تا دوم آبان‌ماه همان سال (زمان برگزاری مراسم اربعین) از مرزهای زمینی به مقصد کشور عراق از ایران خارج شوند، از پرداخت عوارض خروج معاف می شوند.</p>
      <p>پیشتر نیز جمهوری اسلامی برخلاف سایر سفرهای خارجی برای سفرهای زیارتی تسهیلاتی را فراهم کرده بود. از جمله در زمان افزایش قیمت نرخ دلار در ایران، زائران اربعین با نرخی پایین تر از بازار، ارز دریافت کردند که این موضوع انتقادهای فراوانی را از سوی جامعه به همراه داشت.</p>
      <p>ایالات متحده از زمان خروج از توافق هسته‌ای ایران، تحریم‌ها علیه جمهوری اسلامی را بازگردانده است. آمریکا می‌گوید جمهوری اسلامی بزرگترین دولت حامی تروریسم است و به جای صرف ثروت کشور برای مردم خود، آن را هزینه برای حمایت از گروه های تروریستی منطقه مثل حزب الله و حماس می‌کند.</p>
      <p> </p>
      <p>منبع: صدای آمریکا</p>
    </article>
  </body>
</html>