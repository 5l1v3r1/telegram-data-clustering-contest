<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/galati/cine-cei-mai-bogati-oameni-afaceri-galati-doua-firme-locale-primele-20-romania-1_5dee0bbc5163ec4271d6302b/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T09:21:17+00:00"/>
    <meta property="og:title" content="Cine sunt cei mai bogaţi oameni de afaceri din Galaţi. Două firme locale sunt în primele 20 din România"/>
    <meta property="og:description" content="Ediţia 2019 a prestigiosul Top Forbes România, deşi nu consemnează mişcări spectaculoase de capital, arată că în vreme ce unele afaceri s-au dezvoltat faţă de anii trecuţi, altele s-au micşorat. La Galaţi, nouă firme au intrat în top 500."/>
  </head>
  <body>
    <article>
      <h1>Cine sunt cei mai bogaţi oameni de afaceri din Galaţi. Două firme locale sunt în primele 20 din România</h1>
      <address><time datetime="2019-12-09T09:21:17+00:00">09 Dec 2019, 09:21</time> by <a rel="author">Costel Crangan</a></address>
      <h4>Ediţia 2019 a prestigiosul Top Forbes România, deşi nu consemnează mişcări spectaculoase de capital, arată că în vreme ce unele afaceri s-au dezvoltat faţă de anii trecuţi, altele s-au micşorat. La Galaţi, nouă firme au intrat în top 500.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/afaceri/doi-giganti-energie-isi-vand-afacerile-romania-vrea-cumpere-1_5dece8eb5163ec4271ce8f9d/index.html"/>
        <a href="https://adevarul.ro/locale/galati/concernul-siderurgic-liberty-steel-proprietarul-combinatului-galati-isi-revolutioneaza-productia-otel-1_5db800965163ec42717cf3a4/index.html"/>
        <a href="https://adevarul.ro/economie/afaceri/lectii-razboiul-afacerilor--episodul-2-faci-partenerul-business-insala-1_5dea4e495163ec4271bf8a68/index.html"/>
      </related>
      <p>Noua ediţie a topului Forbes România, deşi nu conţine surprize de proporţii, scoate în evidenţă succesul tot mai mare a două firme din Galaţi, care au reuşit, prin extinderea lor la nivel naţional şi chiar internaţional să intre în top 20, ceea ce înseamnă că au o importanţă strategică pentru economia românească.</p>
      <p>Din capul locului trebuie spus că topul nu include două afaceri foarte mari din Galaţi - combinatul siderurgic Liberty şi şantierul naval Damen - afaceri considerate transnaţionale, drept urmare lăsate deoparte la întocmirea clasamentului naţional.</p>
      <p>Cea mai bună poziţie în topul naţional – a 18-a - este ocupată, dintre cele 9 firme gălăţene  care au reuşit să ajungă în primele 500, de Arabesque SRL (producător şi retailer de materiale de construcţie cu o cifră de afaceri de 1,7 miliarde de lei în anul 2018, conform datelor din bilanţ).</p>
      <p>Afacerea Arabesque este veche de mai bine de un sfert de secol şi are deja răspândire internaţională, acoperind opt ţări din sud estul României. Este controlată de fraţii Cezar şi Mircea Rapotan, iar povestea ei este foarte interesantă. A început cu un modest depozit de materiale de construcţie, după ce, în 1994, Cezar Rapotan şi-a dat demisia de la firma de construcţii unde lucra ca inginer şi a decis să încerce propria afacere.</p>
      <p>Iniţial, a fost asociat cu fosta lui soţie, Angelica (au divorţat în 2018), apoi a cumpărat cea mai mare parte a acţiunilor de la aceasta, ajungând la o participare de 95% în capitalul social. Fraţii Rapotan mai deţin şi brandurile Mathaus şi Fierctc Siebel.</p>
      <p>Locul 20 în topul Forbes România 2019 este ocupat de Mairon SRL Galaţi, companie integrată în producerea şi comercializarea de componente metalice (tablă, profile, sârmă samd), cu o cifră de afaceri de 1,28 miliarde de lei. Firma este deţinută de omul de afaceri Costel Miron, care în primul deceniu de activitate a lucrat în proporţie covârşitoare cu produse ale combinatului siderurgic de la Galaţi.</p>
      <p>Locul 89 în top este ocupat de cunoscuta firmă de construcţii Arcada Company SA, deţinută de oamenii de afaceri Mihai Humă şi Spiru Mantu. Aceasta este specializată în construcţii de poduri şi de infrastructură CFR şi a raportat o cifră de afaceri de 105,5 milioane de lei.</p>
      <p>Transportatorul naval Navrom SA, controlat de Mircea Mihăilescu şi Ion Stanciu, este pe locul 107, cu o cifră de afaceri de 233 de milioane de lei. Navrom SA face parte dintr-un grup mai extins de firme, care include şi un şantier naval.</p>
      <p>În top 400 mai figurează încă patru afaceri gălăţene, respectiv: Metaltrade International SRL (firmă de comerţ şi transport controlată de familia Găvăneanu, locul 111), Tancrad SRL (afacere de construcţii deţinută de familia Stăncic, locul 188), Staer International SA (fabrică de mobilă şi lanţ de magazine, controlat de familia Ştefan, locul 307), Prutul SA (fabrică de ulei alimentar, proprietar Marian Andreev, locul 345).</p>
      <p>Ultima dintre cele nouă firme din Galaţi menţionate în topul Forbes 2019 este o surpriză care arată că se pot face bani din orice în România: Neidan SRL. Este specializată în jocuri de noroc, este controlată de Dan-Cristian Neicu şi este pe poziţia 458.</p>
      <p>Din toată regiunea Moldova, doar 70 de companii intră în topul 500 (circa 14% din total), deşi regiunea însumează 24% din numărul de judeţe al ţării şi 26% din populaţia României. Judeţul Iaşi conduce în regiune, cu 17 companii prezente în top, 16 sunt din judeţul Bacău, Galaţiul şi Neamţul sunt reprezentate de câte nouă companii, restul de 19 fiind din Botoşani, Suceava, Vaslui şi Vrancea.</p>
      <hr/>
    </article>
  </body>
</html>