<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_lego_kocka_mesterseges_intelligencia_raspberry_pi_daniel_west_video"/>
    <meta property="og:site_name" content="HVG.hu"/>
    <meta property="article:published_time" content="2019-12-09T09:03:00+00:00"/>
    <meta property="og:title" content="Videó: 30 kocka/perc sebességgel dolgozik a legóválogató gép, amit mesterséges intelligencia hajt"/>
    <meta property="og:description" content="A YouTube-videós Daniel West elővette a mérnöki énjét, feláldozott két évet az életéből, és végre sikerült megépítenie a mesterséges intelligencia által működtetett építőkocka-válogató gépét."/>
  </head>
  <body>
    <article>
      <h1>Videó: 30 kocka/perc sebességgel dolgozik a legóválogató gép, amit mesterséges intelligencia hajt</h1>
      <address><time datetime="2019-12-09T09:03:00+00:00">09 Dec 2019, 09:03</time> by <a rel="author">hvg.hu</a></address>
      <p>
        <b>A YouTube-videós Daniel West elővette a mérnöki énjét, feláldozott két évet az életéből, és végre sikerült megépítenie a mesterséges intelligencia által működtetett építőkocka-válogató gépét.</b>
      </p>
      <p>Bár a legózásra sokan mint gyerekjátékra gondolnak, vannak olyan szettek, melyek kifejezetten bonyolultak – elég csak <a href="https://hvg.hu/cegauto/20180902_kockazatos_teszteltuk_a_katapultuleses_aston_martin_kemautot_lego_jatek_james_bond_007_ugynok">az Aston Martin kémautóra</a> vagy <a href="https://hvg.hu/cegauto/20180601_lego_bugatti_chiron_hipersportkocsi_jatekauto_epitokocka_kicsinyitett_modell_replika_w16_motor_dugattyu">a Bugatti Chironra gondolni</a>. És minél bonyolultabb, minél több darabból áll egy szett, annál valószínűbb, hogy a tulajdonosa először is valamilyen rendszer alapján megpróbálja szortírozni a darabjait, nehogy egy is elvesszen. Ezt a feladatot megkönnyítendő állt elő a YouTube-videókat gyártó Daniel West egy ötlettel.</p>
      <p>A Lego-kockákat válogató gépe – amely természetesen Legóból készült – a mesterséges intelligencia segítségével végzi el a rábízott feladatot. A mérnök egész pontosan egy neurális hálózatot használt arra, hogy azonosítsa, válogassa és rendezze a darabkákat – jóval gyorsabban és hatékonyabban, mint ahogy arra az ember képes.</p>
      <figure>
        <iframe src="https://www.youtube.com/embed/04JkdHEX3Yk" width="640" height="360" data-service="Youtube" scrolling="no"/>
      </figure>
      <p>West szerint a 10 ezer darabból álló gépet két éven át tervezte és építgette. Egyik legontosabb részét egy Raspberry Pi jelenti: a miniatűr számítógép dolgozza fel a kamera által látottakat, majd adja át az eredményt annak a gépnek, ahol a válogató algoritmus fut.</p>
      <p>A program West szerint az összes kockafajtát képes felismerni, mert előzetesen 3D-szkenneléssel olvasott be minden egyes darabot. A rendszer a látottakat hasonlítja össze ezzel az adatbázissal. Ha megvan az eredmény, azt visszaküldi a Raspberry Pinek, amely eldönti, hogy a 18 tároló közül melyikbe kell betenni az adott darabot. Egyetlen ilyen kör két másodpercbe telik, vagyis egy perc alatt 30 kockát szortíroz szét a gép.</p>
      <p>A feltaláló szerint a gép több mint játék: az objektumfelismerő és -rendszerező technológia alkalmazható lenne például a webáruházak raktáraiban, ahol fontos, hogy minden egyes tárgy/termék a helyére kerüljön.</p>
      <p><a href="https://www.facebook.com/hvg.tech">a HVG Tech rovatának Facebook-oldalát</a>.</p>
    </article>
  </body>
</html>