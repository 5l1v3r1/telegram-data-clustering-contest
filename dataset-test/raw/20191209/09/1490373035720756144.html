<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/nezamestnanost-listopad-2019-cesko-ceska-republika_1912090915_ako"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T09:49:00+00:00"/>
    <meta property="og:title" content="Listopadová nezaměstnanost v Česku zůstala na 2,6 procenta. Bez práce je téměř 200 tisíc lidí"/>
    <meta property="og:description" content="Nezaměstnanost bude v příštích měsících podle generální ředitelky úřadu Kateřiny Sadílkové stagnovat, případně mírně růst. Loni v listopadu byla míra nezaměstnanosti 2,8 procenta."/>
  </head>
  <body>
    <article>
      <h1>Listopadová nezaměstnanost v Česku zůstala na 2,6 procenta. Bez práce je téměř 200 tisíc lidí</h1>
      <address><time datetime="2019-12-09T09:49:00+00:00">09 Dec 2019, 09:49</time> by <a rel="author">ČTK</a></address>
      <p>
        <b>Nezaměstnanost v Česku v listopadu zůstala na říjnových 2,6 procenta. Počet lidí bez práce od října stoupl o 771 na 197 289, což je zároveň nejnižší listopadová hodnota od roku 1996. Zaměstnavatelé nabízeli téměř 339 tisíc volných pracovních míst, proti říjnu se nabídka zhruba o tisícovku pozic rozšířila. Oznámil to v podle Úřad práce ČR.</b>
      </p>
      <p>Nezaměstnanost bude v příštích měsících podle generální ředitelky úřadu Kateřiny Sadílkové stagnovat, případně mírně růst. Loni v listopadu byla míra nezaměstnanosti 2,8 procenta.</p>
      <related>
        <h4>Číst článek</h4>
        <a href="https://www.irozhlas.cz/ekonomika/sokolovska-uhelna-tezba-uhli-omezeni-prace-nezamestnanost_1911221656_aur"/>
      </related>
      <p>„V nadcházejících měsících bude registrovaná nezaměstnanost, a to v souvislosti s postupným ukončováním sezonních prací a pracovních úvazků na dobu určitou, pravděpodobně stagnovat, případně mírně vzroste,“ uvedla Sadílková.</p>
      <p>Situaci na trhu práce podle úřadu práce nadále ovlivňuje příznivý stav české ekonomiky a odpovídá také klimatickým podmínkám. Do evidence úřadů se začali hlásit první pracovníci ze zemědělství a stavebnictví, včetně osob samostatně výdělečně činných.</p>
      <p>Ze strany zaměstnavatelů přetrvává zájem o nové zaměstnance, převážně v technických profesích na dělnických, ale i vyšších pozicích.</p>
      <p>Během listopadu se do evidence nezaměstnaných přihlásilo 37 886 lidí, což bylo nepatrně méně než v říjnu. Z evidence naopak odešlo 37 115 uchazečů, z nich novou práci získalo 23 230 lidí. Téměř 7000 lidí úřady z evidence vyřadily, protože při zprostředkování zaměstnání nespolupracovali.</p>
      <p>V evidenci byli nejčastěji klienti s nízkou kvalifikací, se základním, nedokončeným a středním odborným vzděláním, s výučním listem či středním vzděláním s maturitou. Průměrný věk nezaměstnaných činil v listopadu 42,7 roku. Lidí nad 50 let bylo mezi evidovanými 71 250.</p>
      <h3>Nabídky práce</h3>
      <p>Nabídka volných míst se rozrostla proti říjnu o 1217 pozic na 338 670. Nejvíce míst nabízejí zaměstnavatelé v Praze (74 722), kde nezaměstnanost v listopadu stagnovala na 1,9 procenta a je spolu s Jihočeským krajem druhá nejnižší, v Pardubickém kraji je ještě o desetinu bodu nižší.</p>
      <related>
        <h4>Číst článek</h4>
        <a href="https://www.irozhlas.cz/ekonomika/podnikatelky-oceneni-ceskych-podnikatelek-ekonomika-materska-dovolena-firma_1911070821_gak"/>
      </related>
      <p>Nabídky předvánočních brigád se v evidenci úřadů objevují v menší míře a jejich počty výrazně nerostou.</p>
      <p>Zaměstnavatelé totiž tento problém řeší primárně prostřednictvím pracovních portálů, přes agentury práce, vlastními silami nebo přijímají zaměstnance, kteří se osvědčili v minulosti.</p>
      <p>Zájem mají například o prodejce pro stánkový prodej, o pomocné prodavače na doplňování regálů, pomocné pracovníky v úklidu a pro vykládku kamionů, skladníky a různé profese v pohostinství či hotelovém provozu.</p>
      <related>
        <h4>Související články</h4>
        <a href="https://www.irozhlas.cz/zpravy-domov/nezamestnanost-absolventi-vysoke-skoly-ministerstvo-skolstvi-data-prace_1910101357_nkr"/>
        <a href="https://www.irozhlas.cz/ekonomika/nezamestnanost-ekonomika-urad-prace-cesko-praha-kvalifikace-vzdelani-trh-prace_1911080913_gak"/>
      </related>
    </article>
  </body>
</html>