<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pcguru.hu/hirek/tga-2019-egy-ujabb-crash-bandicoot-jatekot-is-bemutathatnak/51998"/>
    <meta property="og:site_name" content="PC Guru"/>
    <meta property="article:published_time" content="2019-12-09T09:44:00+00:00"/>
    <meta property="og:title" content="[TGA 2019] Egy újabb Crash Bandicoot játékot is bemutathatnak?"/>
    <meta property="og:description" content="A The Game Awards kapcsán szárnyaló pletykáknak se vége se hossza, most itt egy újabb a halomra: új Crash Bandicoot játékot is kapunk?"/>
  </head>
  <body>
    <article>
      <h1>[TGA 2019] Egy újabb Crash Bandicoot játékot is bemutathatnak?</h1>
      <address><time datetime="2019-12-09T09:44:00+00:00">09 Dec 2019, 09:44</time> by <a rel="author">bodak</a></address>
      <p>
        <b>A The Game Awards kapcsán szárnyaló pletykáknak se vége se hossza, most itt egy újabb a halomra: új Crash Bandicoot játékot is kapunk?</b>
      </p>
      <ul>
        <li>Újabb pletykák szólnak egy Crash Bandicoot játékról</li>
        <li>Állítólag a TGA 2019-en mutatkozik be a Crash Bandicoot Worlds</li>
      </ul>
      <p>Egy esetleges új Crash Bandicoot játékról már <a href="https://www.pcguru.hu/hirek/egyre-tobb-jel-utal-az-uj-crash-bandicoot-jatekra/51729">korábban is hallottunk</a>, most azonban - ahogy az nagyobb játékkonferenciák és showműsorok előtt lenni szokott - a The Game Awards 2019 közeledése kapcsán újra felszínre kerültek. A szóbeszéd szerint, melyet mellesleg az Activision <a href="https://www.pcguru.hu/hirek/meg-tobb-remastert-szallit-majd-az-activision/50335">nyár közepi üzleti jelentése</a> is alátámaszt, az indiai erszényes borz egy vadonatúj kalandjára számíthatunk, mely a már említett TGA 2019 során kerül leleplezésre.</p>
      <p>Újabban egy sor influenszer kapott eddig még nem látott Crash Bandicoot játékokat csak úgy, a “semmiből”, ez pedig egyesek szerint egy új epizód bemutatásának előszele lehet. Elsőre kicsit azért messzemenőnek tűnik ez a következtetés, az elképzelést azonban arra alapozzák, hogy tavaly ilyentájt hasonló ajándékosztásba kezdett az Activision, melyet aztán a Crash Team Racing Nitro-Fueled TGA 2018-as leleplezése követett.</p>
      <figure>
        <img src="https://www.pcguru.hu/uploads/editors/crash-bandicoot-boo-yah.jpg"/>
      </figure>
      <p>Persze ez még nem jelenti azt, hogy ahol minta látszik kirajzolódni, ott tényleg van is - bár az eddigi pletykákkal összeadva nem tűnik olyan elképzelhetetlennek az állítólagos Crash Bandicoot Worlds létezése.</p>
    </article>
  </body>
</html>