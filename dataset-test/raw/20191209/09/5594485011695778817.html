<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/shche-se-stroi-li-grad-na-kmping-gradina_news713938.html"/>
    <meta property="og:site_name" content="Blitz.bg"/>
    <meta property="article:published_time" content="2019-12-09T09:52:00+00:00"/>
    <meta property="og:title" content="Ще се строи ли град на къмпинг &quot;Градина&quot;?"/>
    <meta property="og:description" content="Около пясъчните дюни на площ от над 5 декара ще бъдат построени ресторант, бар, магазин и паркинг"/>
  </head>
  <body>
    <article>
      <h1>Ще се строи ли град на къмпинг "Градина"?</h1>
      <h2>Около пясъчните дюни на площ от над 5 декара ще бъдат построени ресторант, бар, магазин и паркинг</h2>
      <address>
        <time datetime="2019-12-09T09:52:00+00:00">09 Dec 2019, 09:52</time>
      </address>
      <p>https://blitz.bg/obshtestvo/regioni/shche-se-stroi-li-grad-na-kmping-gradina_news713938.html Blitz.bg</p>
      <figure>
        <img src="https://static.blitz.bg/documents/thumbnails/730/201912/1575878212-kamm.jpg"/>
      </figure>
      <p><b>Нови строежи по Южното Черноморие. На къмпинг "Градина" може да започне строеж на няколко обекта, след като беше получено разрешително за изграждането им.</b><br/> <br/>Плажът е в защитена зона „Бакърлъка”. Около пясъчните дюни на площ от над 5 декара ще бъдат построени ресторант, бар, магазин и паркинг.<br/> <br/>В началото на годината инвеститорът започна да копае, но заради общественото недоволство и последвалите проверки се отказа с обяснението, че са излезли много подпочвени води, съобщава bTV.<br/> <br/>Няколко месеца по-късно внесе преработен доклад в екоинспекцията. След първоначалния отказ заради липса на становище от експерт дали строежите ще унищожат дюните, докладът за въздействието върху околната среда е преработен и одобрен.<br/> <br/>От екоинспекцията обясниха, че докладът е разгледан и приет. Въз основа на направените в него заключения за липса на значително отрицателно въздействие върху защитените зони е издадено решение, с което е съгласуван инвестиционният проект.<br/> <br/>Също така не са постъпили възражения от заинтересованите страни.<br/> <br/>Местните обаче питат защо въпреки законите продължава да се строи на плажа „Градина”. Хората не искат плаж „Градина” да се превърне в град Градина или нов „Слънчев бряг”.<br/> <br/>Представител на инвеститора обясни, че няма нужда от 10 м буферна зона около дюните, както е по закон, защото вече имало специализирани карти за тях.<br/> <br/>„Позицията на общината е да се спазват законите. Гарантирам, че каквото зависи от Община Созопол, ще бъде извършено. Към настоящия момент при нас няма входирано инвестиционно намерение, на базата на което да се издават разрешителни за строеж”, обясни Тихомир Янакиев, кмет на Община Созопол.<br/> </p>
    </article>
  </body>
</html>