<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813280/%D8%B1%D9%88%D8%A7%DB%8C%D8%AA-%D8%BA%D8%B1%D9%88%D8%B1%D8%A2%D9%85%DB%8C%D8%B2-%D8%A7%D8%B2-%D8%A7%D9%81%D8%AA%D8%AE%D8%A7%D8%B1%D8%A2%D9%81%D8%B1%DB%8C%D9%86%DB%8C-%D8%AA%DB%8C%D9%85%DB%8C-%DA%A9%D9%87-%DA%A9%D9%85%D8%AA%D8%B1-%D9%86%D8%A7%D9%85%D8%B4-%D8%B1%D8%A7-%D8%B4%D9%86%DB%8C%D8%AF%D9%87-%D8%A7%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:23:41+00:00"/>
    <meta property="og:title" content="روایت غرورآمیز از افتخارآفرینی تیمی که کمتر نامش را شنیده‌ایم"/>
    <meta property="og:description" content="مستند «پرچمدار» در جدیدترین قسمت از برنامه «به اضافه مستند» رونمایی و بررسی خواهد شد. این مستند روایت افتخارآمیز از نایب قهرمان پارالمپیک است."/>
  </head>
  <body>
    <article>
      <h1>روایت غرورآمیز از افتخارآفرینی تیمی که کمتر نامش را شنیده‌ایم</h1>
      <address>
        <time datetime="2019-12-09T09:23:41+00:00">09 Dec 2019, 09:23</time>
      </address>
      <p>مستند «پرچمدار» در جدیدترین قسمت از برنامه «به اضافه مستند» رونمایی و بررسی خواهد شد. این مستند روایت افتخارآمیز از نایب قهرمان پارالمپیک است.</p>
      <p>به گزارش ایسنا به نقل از روابط عمومی شبکه مستند، جدیدترین قسمت از فصل سوم برنامه تلویزیونی «به اضافه مستند»، با پخش و بررسی مستند «پرچمدار» به کارگردانی حسین همایونفر از شبکه مستند پخش خواهد شد.</p>
      <p>در این قسمت و پس از پخش مستند میز کارشناسی برنامه برگزار خواهد شد و موضوع اصلی این مستند مورد بحث و بررسی قرار خواهد گرفت. علاوه بر این، محمدتقی فهیم و سعید قطبی‌زاده به نقد و بررسی فرمی این مستند خواهند پرداخت.</p>
      <p>مستند «پرچمدار» به ماجرای سفر تیم فوتسال نابینایان و کم‌بینایان ایران به رقابت‌های پارالمپیک ریو و اتفاقاتی که قبل و در حین این رقابت‌های برای اعضای تیم افتاد، می‌پردازد. تیم یکدست و خوبی که در پارالمپیک ریو، نایب قهرمان شد و فقط بازی فینال را با اختلاف یک گل به برزیل باخت. این مستند روایتی غرورآمیز از افتخارآفرینی تیمی است که کمتر نام آن را شنیده‌ایم.</p>
      <p>نابینایان و کم‌بینایان در کشور ما با برخی مشکلات روبرو هستند؛ مثل عدم بهسازی معابر شهری و یا عدم وجود تعداد مناسبی از ورزشگاه‌ها برای حضور این افراد. با این حال و با وجود همه این مشکلات بسیاری از نابینایان و کم‌بینایان کشورمان به فعالیت‌های اجتماعی و ورزشی می‌پردازند و حتی در برخی حوزه‌ها از افراد عادی هم جلوتر هستند.</p>
      <p>مستند «پرچمدار» ضمن به تصویر کشیدن زحمات تیم فوتسال کشورمان مشکلات ورزش کردن برای نابینایان را از زبان خودشان مطرح کرده است. این قسمت از برنامه روز سه‌شنبه، ۱۹ آذر ساعت ۲۰:۳۰ از شبکه مستند پخش خواهد شد و بازپخش آن روزهای چهارشنبه ۲۰ آذر ساعت ۹ و جمعه ۲۲ آذر ساعت ۱۳:۳۰ است.</p>
      <p>«به اضافه مستند»، مجموعه برنامه تلویزیونی شبکه مستند است که به پخش مستندهای دیده نشده در تلویزیون و بحث کارشناسی پیرامون موضوع مستند می‌پردازد. این برنامه با اجرای سیدمحمدعلی صدری‌نیا و کارگردانی محمدرضا رضاییان با دکوری جدید و آیتم‌هایی متنوع سه‌شنبه‌های هر هفته ساعت ۲۰:۳۰ به روی آنتن شبکه مستند می‌رود.</p>
      <p>انتهای پیام</p>
    </article>
  </body>
</html>