<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553132.html/%d8%a8%d8%b1%da%af%d8%b2%d8%a7%d8%b1%db%8c------%d8%a8%d8%b1%d9%86%d8%a7%d9%85%d9%87-%d9%81%d8%b1%d9%87%d9%86%da%af%db%8c-%d8%a7%d8%ac%d8%aa%d9%85%d8%a7%d8%b9%db%8c-%d8%af%d8%b1-%d8%af%d8%a7%d9%86%d8%b4%da%af%d8%a7%d9%87-%d8%a8%d9%88%d8%b9%d9%84%db%8c-%d8%b3%db%8c%d9%86%d8%a7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:35:00+00:00"/>
    <meta property="og:title" content="برگزاری ۱۰۰۰ برنامه فرهنگی اجتماعی در دانشگاه بوعلی سینا"/>
    <meta property="og:description" content="معاون فرهنگی اجتماعی دانشگاه بوعلی سینا همدان گفت: یک هزار برنامه فرهنگی اجتماعی در طول یک سال در دانشگاه بوعلی برگزار می‌شود."/>
  </head>
  <body>
    <article>
      <h1>برگزاری ۱۰۰۰ برنامه فرهنگی اجتماعی در دانشگاه بوعلی سینا</h1>
      <h2>معاون فرهنگی اجتماعی دانشگاه بوعلی سینا همدان مطرح کرد؛</h2>
      <address>
        <time datetime="2019-12-09T09:35:00+00:00">09 Dec 2019, 09:35</time>
      </address>
      <p>معاون فرهنگی اجتماعی دانشگاه بوعلی سینا همدان گفت: یک هزار برنامه فرهنگی اجتماعی در طول یک سال در دانشگاه بوعلی برگزار می‌شود.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ اکبر عروتی موفق در گفت‌وگو با خبرنگار <a href="http://asrehamedan.ir/36162">عصر همدان</a>؛ ضمن گرامیداشت روز و هفته دانشجو اظهار کرد: برنامه‌های روز دانشجو متمرکز به یک روز نیست و در هفته دانشجو این برنامه‌ها به صورت روزانه برگزار می‌شود.</p>
      <p>وی در خصوص برنامه‌های شاخص روز دانشجو افزود: این برنامه‌ها از روز پنجشنبه هفته گذشته با دیدار جمعی از فعالان فضای فرهنگی دانشگاه با نماینده ولی فقیه در استان آغاز شده است.</p>
      <p>معاون فرهنگی اجتماعی دانشگاه بوعلی سینا همدان ادامه داد: روز گذشته تریبون آزاد دانشجویی با عنوان جنبش دانشجویی در دانشگاه برگزار شد.</p>
      <p>عروتی موفق با اشاره به اینکه امروز نیز از ساعت ۱۰ تا ۱۲ جلسه رسمی بزرگداشت روز دانشجو و تقدیر از دانشجویان مدال‌آور در دانشگاه برگزار می‌شود، گفت: این مراسم با موضوع جنبش دانشجویی و فراز و فرود آن است.</p>
      <p>وی با بیان اینکه فردا نیز نشست نقد دانشگاه با محوریت تشکل‌های دانشجویی برگزار می‌شود، خاطرنشان کرد: آخرین برنامه شاخص روز دانشجو پرسش و پاسخ دانشجویی است.</p>
      <p>عروتی‌موفق در خصوص برگزاری برنامه‌های فرهنگی اجتماعی در دانشگاه بوعلی نیز بیان کرد: به طور متوسط یک‌هزار برنامه در طول سال در دانشگاه برگزار می‌شود.</p>
      <p>معاون فرهنگی اجتماعی دانشگاه بوعلی سینا همدان درباره برگزاری برنامه‌های اجتماعی و فرهنگی برای دانشجویان مستقر در خوابگاه‌ها یادآور شد: برگزاری برنامه همدان‌گردی، اردوهای درون و برون استانی، اکران فیلم و جشن اعیاد امامان معصوم(ع) از جمله این برنامه‌هاست.</p>
      <p>وی با اشاره به فعالیت مشاوره دانشگاه در کاهش آسیب‌های اجتماعی در خوابگاه‌ها نیز تصریح کرد: ده‌ها کارگاه در مقابله با آسیب‌های اجتماعی به صورت مستمر در طول سال در خوابگاه‌ها و فضای آموزشی برگزار می‌شود.</p>
      <p>عروتی موفق اضافه کرد: این کارگاه‌ها در ارتباط با موضوعاتی همچون سبک زندگی، ازدواج، مشاوره پیش از ازدواج و دانشگاه عاری از دخانیات است.</p>
      <p>وی با تاکید بر اینکه در بخش اجتماعی و فرهنگی فعالیت‌های خوبی در دانشگاه بوعلی شده اما این خدمات کافی نیست، افزود: یکی از دغدغه‌های دانشگاه کمبود اعتبار و منابع کافی است که نیاز به پیگیری دارد.</p>
      <p>انتهای پیام/</p>
    </article>
  </body>
</html>