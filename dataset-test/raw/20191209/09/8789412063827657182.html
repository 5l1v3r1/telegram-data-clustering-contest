<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/iphone-12-ma-mit-vetsi-baterii/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-12-09T09:39:51+00:00"/>
    <meta property="og:title" content="iPhone 12 má nabídnout větší baterii díky nové součástce"/>
    <meta property="og:description" content="Letošní iPhone 11 Pro Max má ze všech doposud představených iPhonů největší baterii (3 969 mAh). Nadcházející modely, které Apple představí v příštím roce, by si ale měly z hlediska kapacity baterie ještě polepšit. Důvodem je podle korejského webu The Elec výrazně menší a tenčí obvod, který řídí nabíjení a spotřebu."/>
  </head>
  <body>
    <article>
      <h1>iPhone 12 má nabídnout větší baterii díky nové součástce</h1>
      <address><time datetime="2019-12-09T09:39:51+00:00">09 Dec 2019, 09:39</time> by <a rel="author">Dan Pražák</a></address>
      <p>Letošní iPhone 11 Pro Max má ze všech doposud představených iPhonů největší baterii (3 969 mAh). Nadcházející modely, které Apple představí v příštím roce, by si ale měly z hlediska kapacity baterie ještě polepšit. Důvodem je podle korejského webu <a href="http://en.thelec.kr/news/articleView.html?idxno=632">The Elec</a> výrazně menší a tenčí obvod, který řídí nabíjení a spotřebu.</p>
      <p>Nový typ řídící jednotky baterie pro příští iPhony bude dodávat korejská společnost ITM Semiconductor. Té se před nedávnem podařilo vyvinout nový modul, který je téměř o 50 % menší než jednotka v současných iPhonech, protože kombinuje polem řízený tranzistor MOSFET a PCB, tudíž eliminuje potřebu dalších součástek. Nový typ obvodu je konkrétně o 24 mm kratší a 0,8 mm nižší. Stejnou součástku dodává ITM Semiconductor také pro Samsung a jeho chystaný Galaxy S11, který jihokorejská společnost představí už zkraje příštího roku.</p>
      <figure>
        <a href="https://jablickar.cz/iphone-12-ma-mit-vetsi-baterii/battery-protection-module-800x229/">
          <img src="https://jablickar.cz/wp-content/uploads/2019/12/battery-protection-module-800x229.jpg"/>
        </a>
      </figure>
      <p>Řídící jednotka baterie je neodmyslitelnou součástí dnešních chytrých telefonů. Stará se o ochranu baterie hned v několika směrech – především aby se nepřebíjela nebo nepodbíjela. Řídí také, jaký proud a napětí bude do baterie pouštěn během nabíjení a hlídá spotřebu například při vyšším zatížení procesoru.</p>
      <p>Použitím menšího modulu od ITM Semiconductor se uvolní značná část prostoru uvnitř iPhonu, kde se hledí na každý milimetr. Apple by údajně měl získané místo využít pro větší baterii a iPhony 12 by tak mohly nabídnout ještě delší výdrž. Už u letošních modelů se inženýrům z Applu podařilo citelně zlepšit spotřebu a díky tomu iPhone 11 Pro Max vydrží na jedno nabití o pět hodin více než předchozí iPhone XS Max.</p>
      <figure>
        <a href="https://jablickar.cz/iphone-12-ma-mit-vetsi-baterii/iphone-12-pro-no-notch-concept-fb/">
          <img src="https://jablickar.cz/wp-content/uploads/2019/12/iPhone-12-Pro-no-notch-concept-FB.jpg"/>
        </a>
      </figure>
      <p>Zdroj: <a href="https://www.macrumors.com/2019/12/08/2020-iphones-smaller-battery-protection-module/">Macrumors</a></p>
    </article>
  </body>
</html>