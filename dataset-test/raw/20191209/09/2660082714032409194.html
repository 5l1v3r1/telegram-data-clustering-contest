<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://virgool.io/@ShoraSenfi_Qom/%D8%A8%DB%8C%D8%A7%D9%86%DB%8C%D9%87-%D9%85%D9%87%D9%85-%D8%B4%D9%88%D8%B1%D8%A7%DB%8C-%D8%B5%D9%86%D9%81%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D9%82%D9%85-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D8%B1%D9%88%D8%B2-%D8%AF%D8%A7%D9%86%D8%B4%D8%AC%D9%88-heegkv8eitby"/>
    <meta property="og:site_name" content="ویرگول"/>
    <meta property="article:published_time" content="2019-12-09T09:53:47+00:00"/>
    <meta property="og:title" content="بیانیه مهم شورای صنفی دانشگاه قم به مناسبت روز دانشجو"/>
    <meta property="og:description" content="بسمه تعالی إِنَّ اللَّهَ لَا يُغَيِّرُ مَا بِقَوْمٍ حَتَّىٰ يُغَيِّرُوا مَا بِأَنْفُسِهِمْ سوره رعد، آیه ۱۱روز دانشجو یکی از روزهای افتخ…"/>
  </head>
  <body>
    <article>
      <h1>بیانیه مهم شورای صنفی دانشگاه قم به مناسبت روز دانشجو</h1>
      <address><time datetime="2019-12-09T09:53:47+00:00">09 Dec 2019, 09:53</time> by <a rel="author" href="https://virgool.io/@ShoraSenfi_Qom" target="_blank">شورای صنفی دانشگاه قم</a></address>
      <p>بسمه تعالی</p>
      <p>إِنَّ اللَّهَ لَا يُغَيِّرُ مَا بِقَوْمٍ حَتَّىٰ يُغَيِّرُوا مَا بِأَنْفُسِهِمْ (سوره رعد، آیه ۱۱)</p>
      <p>روز دانشجو یکی از روزهای افتخار آمیز تاریخ ایران و نماد مبارزه با استکبار و ظلم ستیزی است؛ در چنین روزی مهدی شریعت رضوی ، مصطفی بزرگ نیا و احمد قندچی در اعتراض به سفر نیکسون به کشور و اعطای دکترای افتخاری به وی اعتراض کرده و در برابر گلوله‏ های رژیم پهلوی سینه سپر کردند و برگی خونین از دفتر تاریخ مبارزات دانشجویی را رقم زدند.</p>
      <p>روز دانشجو فرصت ارزشمندی ‏است که به بهانه آن هویت جنبش‏ های دانشجویی که با شجاعت در برابر ناعدالتی ها، کمبود ها، نقص ها و تبعیض محیط پیرامون خود سکوت نکرده و در مسیر آرمان‏ خواهی خود دست از تلاش برنداشته را مرور کنیم.</p>
      <p>یک حقیقت مهم، قدرت عظیمی ‏است که به واسطه آزادگی، مطالبه‏ گری، تعهد، احساس مسئولیت، آرمان و ... در دانشجو وجود دارد و این قدرت عظیم زمانی به منصه ظهور می‏‌رسد که دانشجو خودش را باور کند، باور کند که با حریّت و تلاش می‏‌تواند منشا تغییر شود و شرایط خود و پیرامونش را اصلاح کند.</p>
      <p>به لطف خداوند و حمایت و همراهی شما دانشجویان عزیز و حضور در انتخابات، بعد از گذشت یک سال فاصله و عدم وجود شورای دانشجویان در دانشگاه، از خرداد ماه امسال نهال جوان شورای صنفی شکل گرفت.</p>
      <p>در سال‌های قبل مشکلات صنفی همیشه حس می‌شد؛ یا شورا به حد نصاب نمی رسید و یا کار شورا بر عهده ی یک نفر بود که عملاً عموم دانشجویان شاهد بودند که در بسیاری از موارد کارها پیش نمی‌رفت.</p>
      <p>حال قریب به ۶ ماه از آغاز فعالیت شورا می‌گذرد و در این مدت تلاش‏ های زیادی صورت گرفته و مشکلات متعددی که سال ها مورد غفلت و بی توجهی قرار گرفته بودند حل شدند؛ اما همچنان مسائلی باقی است که تلاش بیشتری می‌طلبد و باعث شرمندگی مجموعه ی شورای صنفی است و ما را مصمم‏ تر خواهد ساخت تا در ادامه مسیر مجدانه پیگیر مطالبات باقی مانده شما عزیزان باشیم.</p>
      <p>اکنون با حمایت بی دریغ شما این نهال قوت گرفته و وقت مطالبه گری جدی از مسئولین است.</p>
      <p>مگر نه اینکه باید حم و غم مسئولین در دانشگاهی که به اصطلاح ایدئولوژی اسلامی و مدیریت اسلامی دارد حل مشکلات دانشجویان و فراهم کردن بستر مناسب آموزشی و رفاهی باشد؟</p>
      <p>پس چرا اینگونه نیست و بستر آن فراهم نشده؟ تا کی باید دغدغه صنفی و رفاهی دانشجویان فرش خوابگاه، میز و صندلی، کیفیت غذا، وضعیت حمل و نقل و … باشد؟</p>
      <p>آیا سیستم آموزشی، پژوهشی، اداری، عمرانی و... در خدمت دانشجو است؟</p>
      <p>اینکه هر ترم این مشکلات وجود داشته باشد و هر دفعه باید وقت و انرژی مجموعه های مختلف دانشگاه صرف رفع این بی تدبیری ها شود نشانه ی چیست؟</p>
      <p>چرا در بین مسئولین دانشگاه قم صلابت و نشاط کاری وجود ندارد؟ مگر نه اینکه نشاط در کار یعنی تحرک، یعنی اینکه دل انسان آماده باشد برای حرکت؛ ملول و افسرده نباشد.</p>
      <p>توصیه ما به شما این است که خستگی ، بی حوصلگی و ناامیدی را از خود دور کنید چرا که اگر مسئولین یک مجموعه ناامید باشند تمامی سطوح آن مجموعه اینگونه می‌شوند.</p>
      <p>یکی از آفاتی که شما دچار آن شده‏ اید سیاست زدگی و سیاست بازی است؛ به جای استفاده ی مناسب و کافی از ظرفیت های دانشگاه، بهانه ی همسو نبودن با جریان فکری دولت را می‌آورید! آقایان، محیط دانشگاهی را از حاشیه سازی برکنار نگه دارید.</p>
      <p>هیچ مشکل غیر قابل حلی در دانشگاه وجود ندارد و کلید حل تمام مشکلات در دست شما و به کمک دانشجویان دانشگاه قم است؛ با تلاش و همت و یاری دانشجویان خلاق از هر چه بیرون دانشگاه است خود را بی نیاز کنید.</p>
      <p>وَ شاوِرْهُمْ فِي الْأَمْرِ فَإِذا عَزَمْتَ فَتَوَکَّلْ عَلَي اللَّه (سوره آل‌عمران، آیه ۱۵۹)</p>
      <p>چرا مخالف با دستور خداوند عمل می کنید و با دانشجویان دانشگاه خود که به اصطلاح دارید به آنان خدمت می‌کنید مشورت نمی‏‌کنید؟ مگر نه اینکه حفظ یک تشکیلات بر پایه محبت و ارتباط تنگاتنگ با اعضای آن است؟</p>
      <p>آن هم دانشجویی که به گفته رهبر انقلاب یک روشنفکر تمام عیار مسلمان است.</p>
      <p>به یکباره هزینه می‌کنید و فنس می‌کشید، بدون نظرخواهی از دانشجویان گیت می‌گذارید، به یکباره بدون آماده کردن زیرساخت پارکینگ راه می‌اندازید، به یکباره بدون هیچ گونه اطلاع رسانی یا توجیهی طرح ترافیک اجرا می‌کنید، به یکباره آموزش عالی رایگان را پولی میکنید؛ چطور این حرکات در مدیریت اسلامی اتفاق می افتد ؛ خدا میداند ...</p>
      <p>ابتدا مشورت و سپس توکل راه چاره ی کارهاست، خواه به نتیجه برسیم یا نرسیم.</p>
      <p>آقایان مسئول به عنوان نمایندگان دانشجویان دانشگاه قم در شورای صنفی به شما اعلام می کنیم که دانشجویان این دانشگاه نسبت به مسائل دانشگاه بی تفاوت نبوده و برای حل مشکلات دانشگاه در مسائل مختلف برنامه طرح و ایده دارند.</p>
      <p>اما تمام این نادیده گرفتن ها به خاطر فاصله شما با دانشجویان است؛ مگر چقدر راه بین ساختمان مرکزی و مجموعه های مختلف دانشگاه است؟</p>
      <p>پس بیش از بیش در بین دانشجویان باشید و از این ظرفیت عظیم جوان در زمینه های علمی، فرهنگی، مذهبی و سیاسی بهره بگیرید.</p>
      <p>ما نمایندگان دانشجویان در شورای صنفی طبق بند ۶ و ۷ ماده ۲ آیین نامه اجرایی شوراهای صنفی، این وظیفه را بر خود می‌بینیم که دانشگاه را موظف کنیم در امور مشورتی و در مراحل برنامه ریزی و اجرای فعالیت های مرتبط با امور صنفی از ظرفیت دانشجویان استفاده کند.</p>
      <p>دوستان عزیز تمام تلاش این شورا در اهداف آتی، تعمیق اتحاد بین تمامی دانشجویان دانشگاه، فعالین حوزه های مختلف، تشکل ها، کانون ها و انجمن ها برای برخورداری از دانشگاهی پویا و همدل، حل مشکلات صنفی و رفاهی و کمک به مسئولین دانشگاه است.</p>
      <p>درخواست ما از عموم دانشجویان عزیز این است در ادامه این مسیر سخت و خطیر، مجموعه دوستان خود را در شورای صنفی یاری و حمایت نمایند.</p>
      <p>و کلام آخر:</p>
      <p>مجموعه ی شورای صنفی دانشگاه قم ذره‌ای از حقوق رفاهی، انضباطی، فرهنگی، علمی، آموزشی و پژوهشی دوستان خود کوتاه نیامده و عقب نشینی نمی‌کند و بیش از بیش برای احقاق این حقوق تلاش خواهد کرد.</p>
      <p>اَللَّهُمَّ وَ صَلِّ عَلى‏ مُحَمَّدٍ وَ الِهِ، وَلاتُسَوِّغْ لَهُ ظُلْمى، وَ اَحْسِنْ عَلَيْهِ عَوْنى، وَاعْصِمْنى مِنْ مِثْلِ اَفْعالِهِ، وَلاتَجْعَلْنى فى مِثْلِ حالِهِ</p>
      <p>[ بارخدایا بر محمد و آلش درود فرست، و ستمکار را رخصت ستم بر من مده، و مرا در برابرش نیکو یارى کن، و مرا از ارتکاب نظیر کارهاى او حفظ کن، و در حالتى مانند حالت او قرار مده. ] صحیفه سجادیه، دعای چهاردهم</p>
      <p>والسلام علیکم و رحمه الله و برکاته</p>
    </article>
  </body>
</html>