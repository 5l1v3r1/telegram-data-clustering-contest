<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/poceo-pilot-projekat-olaksanog-povracaja-pdv-putnicima/"/>
    <meta property="og:site_name" content="Krstarica"/>
    <meta property="article:published_time" content="2019-12-09T09:48:00+00:00"/>
    <meta property="og:title" content="Počeo pilot projekat olakšanog povraćaja PDV putnicima"/>
    <meta property="og:description" content="BEOGRAD - Realizacija pilot projekta &quot;Unapređenje digitalizovanog sistema povraćaja PDV putnicima&quot; počela je na Aerodromu &quot;Nikola Tesla&quot;, a od početka"/>
  </head>
  <body>
    <article>
      <h1>Počeo pilot projekat olakšanog povraćaja PDV putnicima</h1>
      <address><time datetime="2019-12-09T09:48:00+00:00">09 Dec 2019, 09:48</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524158-750x430.jpg"/>
        <figcaption>Foto: Tanjug/Tanjug / Ministarstvo finansija</figcaption>
      </figure>
      <p>BEOGRAD – Realizacija pilot projekta „Unapređenje digitalizovanog sistema povraćaja PDV putnicima“ počela je na Aerodromu „Nikola Tesla“, a od početka naredne godine očekuje se primena tog digitalizovanog sistema u većem obimu, saopštilo je Ministarstvo finansija.</p>
      <p>Kako objašnjavaju, ovaj sistem će putnicima znatno olakšati proceduru povraćaja PDV.</p>
      <p>Putnici kojima je obrazac za povraćaj PDV popunio operator kojeg je prodavac ovlastio za to, moći će da obave elektronsku proceduru povraćaja PDV za robu koju iznose u inostranstvo.</p>
      <p>Paralelno će i dalje biti u opticaju papirni obrasci za povraćaj PDV puticima, koje će popunjavati prodavci koji nemaju zaključene ugovore sa operatorima.</p>
      <p>Trenutno su na Aerodromu „Nikola Tesla“ postavljena dva kioska za validaciju ličnih dokumenata kompanije Global Blue.</p>
      <p>Kada putnik očita pasoš na validacionom kiosku, objašnjavaju, digitalnim putem će se proveriti podudarnost podataka iz ličnog dokumenta sa računima iz obavljenih kupovina i popuniti obrazac za povraćaj PDV.</p>
      <p>Carinski službenici će kao i do sada proveravati ispunjenost uslova za povraćaj PDV, pri čemu će detaljan pregled sprovoditi samo ukoliko za to postoji indikacija prema parametrima analize rizika, a ukoliko detaljan pregled nije potreban, odobravaće obrazac za povraćaj PDV u elektronskoj formi.</p>
      <p>Putnik će potom sam odlučivati da li želi da mu novac od PDV bude uplaćen na karticu ili da mu u tranzitnoj zoni bude isplaćen u gotovini.</p>
      <p>Reč je, kažu, o potpuno digitalizovanom sistemu koji funkcioniše zahvaljujući dobroj povezanosti Poreske uprave, Uprave carina i maloprodajnih objekata koji se uključuju u ovaj sistem da bi se povraćaj PDV maksimalno ubrzao.</p>
      <p>Prioritet svih državnih organa Republike Srbije je da se promet olakša i ubrza, a zemlja učini još atraktivnijom za strane turiste kojih je iz godine u godinu sve više, pa digitalizovani povraćaj PDV, predstavlja značajan korak ka tom cilju, zakljkučuje se u saopštenju.</p>
      <p>(Tanjug)</p>
    </article>
  </body>
</html>