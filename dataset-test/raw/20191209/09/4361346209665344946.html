<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/siman-verte-joshua-a-kover-ruizt/188198"/>
    <meta property="og:site_name" content="www.borsonline.hu"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Simán verte Joshua a kövér Ruizt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Simán verte Joshua a kövér Ruizt</mark>
      </h1>
      <address><time datetime="2019-12-09T09:15:00+00:00">09 Dec 2019, 09:15</time> by <a rel="author">Bors</a></address>
      <p>A brit Anthony Joshua egyhangú pontozással legyőzte az amerikai Andy Ruiz Jr.-t, így visszanyerte a nyáron elveszített négy nehézsúlyú boksz-világbajnoki övet (WBA, IBF, WBO, IBO).</p>
      <p>Fél évvel ezelőtt Jo­shua átruccant az Egyesült Államokba megmutatni magát, aminek az lett a vége, hogy a nehéz­súlyú ökölvívás történetének egyik legmeglepőbb vereségét szenvedte el a Madison Square Gardenben. Négyszer is a padlón vé­gezte egy-egy hatalmas ütés után, mígnem a hetedik menetben a bíró véget vetett a Ruiz elleni ki­látástalan küzdelmének.</p>
      <figure>
        <img src="http://media.borsonline.hu/cikk/20/193855/big-lead/650x360/2045740_anthony-joshua-ruiz-afp.jpg"/>
        <figcaption>Anthony Joshua ezúttal nem hagyta, hogy meglepje ellenfele © AFP</figcaption>
      </figure>
      <p>A visszavágónak szánt 12 me­netes vb-címmeccsen, amelyet Rijádban egy vadonatúj, 15 ezer férőhelyes sportcsarnokban rendeztek, ezúttal végig a kihívó Joshua irányított, aki az első találkozójukkal ellentétben sokkal felkészültebb és taktikusabb volt. Az ellenfelénél lényegesen zömökebb, egyesek szerint túl kövér Ruiz többnyire tanácstalanul és eredménytelenül küzdött a kötelek között. Joshua közben fegyelmezetten kivonta magát a közelharcból, csak időnként vállalt felesleges rizikót, tartva attól, hogy a mexikói-amerikai ismét lesújt egy óvatlan pillanatban.</p>
      <p>Ruiz azonban nem találta a fogást ellenfelén, így az utolsó két menetben már csak abban bízhatott, hogy valahogy sikerül kiütnie a britet. A záró menetet meg is nyomta, de Joshua tökéletesen védekezett, így egyhangú pontozással (119-109, 118-110, 118-110) visszavette a világbajnoknak járó öveket. Joshua mérlege ezzel: 23 mérkőzés 21 KO/TKO és 1 vereség.</p>
    </article>
  </body>
</html>