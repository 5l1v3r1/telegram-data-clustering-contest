<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.europafm.ro/magistratii-tribunalului-bucuresti-au-amanat-pronuntarea-in-dosarul-colectiv-pentru-16-decembrie/"/>
    <meta property="og:site_name" content="Europa FM"/>
    <meta property="article:published_time" content="2019-12-09T09:02:26+00:00"/>
    <meta property="og:title" content="Magistrații Tribunalului București au amânat pronunțarea în dosarul Colectiv pentru 16 decembrie"/>
    <meta property="og:description" content="Magistrații Tribunalului București au amânat, pentru luni, 16 decembrie, pronunțarea în dosarul Colectiv, informează Mediafax."/>
  </head>
  <body>
    <article>
      <h1>Magistrații Tribunalului București au amânat pronunțarea în dosarul Colectiv pentru 16 decembrie</h1>
      <address>
        <time datetime="2019-12-09T09:02:26+00:00">09 Dec 2019, 09:02</time>
      </address>
      <p>Magistrații Tribunalului București au amânat, pentru luni, 16 decembrie, pronunțarea în dosarul Colectiv, informează <a href="http://mediafax.ro/">Mediafax</a>.</p>
      <p>Decizia nu va fi definitivă. Procurorii au cerut, la ultimul termen, închisoare cu executare pentru inculpații din dosar.</p>
      <p>Procurorii au cerut pedeapsă cu închisoarea orientată spre maxim pentru Antonina Radu şi Petrică George Matei, angajaţii ISU care ar fi ignorat, la verificări, neregulile din clubul Colectiv. Pedeapsa pentru faptele de care sunt acuzaţi (abuz în serviciu, uzurpare de calităţi oficiale şi exercitare necorespunzătoare a sarcinilor de serviciu) poate ajunge la 14 ani închisoare.</p>
      <p>Pedeapsă cu executarea au cerut procurorii şi pentru fostul primar Cristian Piedone (15 ani) şi pentru cei trei patroni ai Clubului Colectiv (peste 10 ani pentru fiecare).</p>
      <p>În ultimul cuvânt, cei doi angajaţi ISU, inculpaţi în dosarul Colectiv, Antonina Radu şi Petrică George Matei, au cerut instanţei achitarea.</p>
      <p>La rândul lor, victimele și rudele tinerilor morți în incendiu au cerut daune uriașe, sumele solicitate fiind de milioane de euro.</p>
      <p>În 30 octombrie 2019, s-au împlinit 4 ani de la tragedia din clubul bucureştean Colectiv. În urma incendiului, au murit la faţa locului 26 de persoane, iar apoi mulţi dintre răniţii internaţi, numărul victimelor ajungând atunci la 64. Printre cei care şi-au pierdut viaţa în urma tragediei erau artişti, fotografi, jurnalişti, olimpici şi studenţi. Ulterior, la un şi 9 luni după tragedie, un alt tânăr a murit, ridicând bilanţul total la 65.</p>
      <p>De asemenea, zeci de persoane încă se află sub tratament pentru a-şi îngriji rănile.</p>
    </article>
  </body>
</html>