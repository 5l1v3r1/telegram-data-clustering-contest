<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trud.bg/%d0%be%d0%be%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%81%d1%80%d0%b5%d0%b4-%d1%81%d1%82%d1%80%d0%b0%d0%bd%d0%b8%d1%82%d0%b5-%d1%81-%d0%bc%d0%bd%d0%be%d0%b3%d0%be-%d0%b2%d0%b8/"/>
    <meta property="og:site_name" content="Труд"/>
    <meta property="article:published_time" content="2019-12-09T09:28:41+00:00"/>
    <meta property="og:title" content="ООН: България е сред страните с много високо ниво на човешко развитие"/>
    <meta property="og:description" content="България е сред страните с много високо ниво на човешко развитие. Страната ни заема 52 място с резултат 0,812 в списъка от 189 държави по Индекс на човешко развитие (Human Development Index) се посочва в Доклада за развитие на човечеството..."/>
  </head>
  <body>
    <article>
      <h1>ООН: България е сред страните с много високо ниво на човешко развитие</h1>
      <address><time datetime="2019-12-09T09:28:41+00:00">09 Dec 2019, 09:28</time> by <a rel="author">Труд онлайн</a></address>
      <p>България е сред страните с много високо ниво на човешко развитие.</p>
      <p>Страната ни заема 52 място с резултат 0,812 в списъка от 189 държави по Индекс на човешко развитие (Human Development Index) се посочва в Доклада за развитие на човечеството за 2019 г., изготвен от Програмата за развитие на ООН (ПРООН), предаде <a href="https://bgnesagency.com/bulgaria/%d0%be%d0%be%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%81%d1%82%d1%80%d0%b0%d0%bd%d0%b0-%d1%81-%d0%bc%d0%bd%d0%be%d0%b3%d0%be-%d0%b2%d0%b8%d1%81%d0%be%d0%ba%d0%be-%d0%bd%d0%b8/">БГНЕС</a>.</p>
      <p>Индексът взема под внимание продължителността на живота, образование и доходи на глава от населението.</p>
      <p>По този показател България е сред водещите балкански държави. Преди нас са само Словения (24 място), Кипър (31 място), Гърция (32 място) и Хърватия (46 място). Веднага след нас са Черна гора и Румъния, а Турция е 59. Тези три държави също влизат в групата с много високо ниво на човешко развитие.</p>
      <p>Сърбия оглави групата на втората категория държави по човешко развитие. Тя е на 63 място с показател 0,799.</p>
      <p>Докладът за развитие на човечеството е независим отчет на Програмата за развитие на ООН, изготвен от водещи световни учени и експерти в областта на развитието и сътрудничеството.</p>
      <p>С най-висок индекс на човешко развитие през 2019 г., както и през миналата, е Норвегия (0,954), следвана от Швейцария (0,946), Ирландия (0,943), Германия и Хонконг (по 0,939).</p>
    </article>
  </body>
</html>