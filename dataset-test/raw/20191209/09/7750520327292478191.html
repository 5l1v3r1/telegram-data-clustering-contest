<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/24-deputaty-ne-initsiyuvaly-zhodnogo-zakonoproektu-u-verhovnij-radi.html"/>
    <meta property="og:site_name" content="1NEWS"/>
    <meta property="article:published_time" content="2019-12-09T09:14:19+00:00"/>
    <meta property="og:title" content="24 депутати не ініціювали жодного законопроекту у Верховній Раді"/>
    <meta property="og:description" content="24 депутати не ініціювали жодного законопроекту у Верховній Раді"/>
  </head>
  <body>
    <article>
      <h1>24 депутати не ініціювали жодного законопроекту у Верховній Раді</h1>
      <address>
        <time datetime="2019-12-09T09:14:19+00:00">09 Dec 2019, 09:14</time>
      </address>
      <p>Комітет виборців України проаналізував показники законодавчої роботи народних депутатів України за перші 100 днів роботи парламенту. Всього за період із 28 серпня по 6 грудня народні депутати зареєстрували 797 проектів законів, що є високим показником, повідомила <a href="http://www.1news.com.ua/">1News</a> прес-служба організації.</p>
      <figure>
        <img src="https://1news.com.ua/wp-content/uploads/2019/12/bdb3e5a9b38f8b1817848592e22a6996.jpeg"/>
      </figure>
      <p>Попри це, низка політиків поки що не ініціювали жодного проекту закону. Загалом у парламенті є 24 таких депутати.</p>
      <p>Більшість із них, 13 осіб (М. Ананченко, А. Драбовський, М. Заремський, О. Колєв, О. Копиленко, О. Лис, В. Мокан, Д. Нальотов, М. Пашковський, О. Руденко, О. Саладуха, А. Стріхарський, Л. Шпак), є членами фракції «Слуга Народу», ще 9 осіб представляють ОПЗЖ (В. Борт, О. Волошин, В. Гнатенко, І. Кісільов, Р. Кузьмін, Ю. Льовочкіна, В. Столар, Г. Суркіс, Ф. Христенко).</p>
      <p>Натомість у Верховній Раді є народні депутати, які вже стали авторами десятків проектів законів. Рекордсменом за кількістю зареєстрованих документів є Дмитро Шпенов (позафракційний), який став автором 70 проектів законів.</p>
      <p>Також у п’ятірці найбільш «продуктивних» – М. Цимбалюк із ВО «Батьківщина» (54 проекти законів), А. Пузійчук, ВО «Батьківщина» (47 проектів), Н. Королевська, ОПЗЖ (47 проектів), Д. Гетманцев, «Слуга Народу» та Ю. Солод, ОПЗЖ – по 45 проектів.</p>
      <p>«<i>Якісна підготовка законопроекту займає досить багато часу, що частково пояснює низьку продуктивність окремих депутатів. Однак що більш складно пояснити – так це реєстрацію десятків проектів законів одним депутатом впродовж місяця. Так, Д. Шпенов за 100 днів роботи став автором 70 проектів законів, тобто, реєстрував майже по закону в день. При цьому тематика документів абсолютно різна: від питань енергетики і податків до питань транспорту та інформаційної політики. Частково це можна пояснити тим, що низка з вказаних депутатів ВР працювали в Раді попереднього скликання і перереєстрували свої непідтримані ініціативи в новому скликання</i>», – пояснив голова КВУ Олексій Кошель.</p>
      <p>КВУ зауважує, що до уваги бралися лише проекти законів, проекти постанов не враховувалися.</p>
    </article>
  </body>
</html>