<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/tennis/kris-gro-e-noviyat-trenyor-na-grigor-dimitrov.html"/>
    <meta property="og:site_name" content="Topsport.bg"/>
    <meta property="article:published_time" content="2019-12-09T09:42:51+00:00"/>
    <meta property="og:title" content="Крис Гро е новият треньор на Григор Димитров"/>
    <meta property="og:description" content="Германецът е бивш наставник на Томи Хаас"/>
  </head>
  <body>
    <article>
      <h1>Крис Гро е новият треньор на Григор Димитров</h1>
      <address>
        <time datetime="2019-12-09T09:42:51+00:00">09 Dec 2019, 09:42</time>
      </address>
      <p>Най-добрият български тенисист Григор Димитров започва работа с Крис Гро, съобщава tenniskafe.com. Германецът живее в Сан Диего, който е бил треньор бе в екипа на Томи Хаас в периода 2012-2013 година и после през 2015 година. Работил е още с Михаел Берер, Тейлър Фриц и Брадли Клан.</p>
      <p>В последните четири години Гро е консултант към тенис федерацията на САЩ и се занимава с развитието на играчите.</p>
      <p>Треньорската кариера на Крис Гро започна през 2010 година. Без съмнение, най-добра досега е колаборацията му с Томи Хаас. Германският тенисист в рамките на 11 месеца се изкачи от извън Топ 200 до №11 в света, като печели титлите в Хале 2012 година, в Мюнхен 2013 година и във Виена 2013 година. Хаас записа и успехи над Новак Джокович и Роджър Федерер и спечели наградата на АТР за завръщане на годината през 2012.</p>
      <p>Гро тренира Тейлър Фриц от 15-годишен. През 2015 година представителят на "Следващото поколение" спечели US Open при младежите и игра финал на Ролан Гарос, докато германският треньор беше в екипа му. Впоследствие Фриц оглави ранглистата на ITF, а в рамките на следващите два сезона спечели и първите си титли от сериите "Чалънджър".</p>
      <p>Наставникът е роден през 1981 година, завършил е университета в Сан Диего. На сингъл като играч е влизал в Топ 1000, но от самото начало се фокусира върху треньорската си работа.</p>
      <p>В последните месеци Григор Димитров нямаше треньор. Последно в щаба на българина беше Радек Щепанек. Първата ни ракета заяви на пресконференцията си в София, че продължава да получава съвети от Андре Агаси.</p>
      <p>Най-добрите резултати на хасковлията за 2019 година дойдоха в турнири, в които той нямаше наставник - на УS Open и на "Мастърс" 1000 в Париж. Тази година по време на "Мастърс" 1000 в Мадрид, Григор официално се раздели с Дани Валверду, с когото работиха заедно в продължение на три години.</p>
      <p>
        <b>Предишни треньори на Григор Димитров:</b>
      </p>
      <p>Франко Давид -  ноември 2015 - юни 2016 година</p>
      <p>Йохан Йортеген - август 2015 - ноември 2015 година</p>
      <p>Роджър Рашийд - октомври 2013 - юли 2015 година</p>
      <p>Микел Тилстрьом  - ноември 2012 - октомври 2013 година</p>
      <p>Патрик Муратоглу - август 2011 - ноември 2012 година</p>
      <p>Питър Макнамара  - май 2010 - август 2011 година</p>
      <p>Петер Лундгрен - февруари 2009 - май 2010 година</p>
    </article>
  </body>
</html>