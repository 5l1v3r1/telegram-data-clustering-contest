<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/nba/news-nba-klay-thompson-kupil-stol-bilardowy-za-pierwsze-zarobione,nId,3378744"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T09:59:43+00:00"/>
    <meta property="og:title" content="NBA. Klay Thompson kupił stół bilardowy za pierwsze zarobione pieniądze"/>
    <meta property="og:description" content="Jeden z czołowych koszykarzy Golden State Warriors Klay Thompson, który przechodzi obecnie rehabilitację z powodu zerwaniu więzadła w kolanie, za pierwsze zarobione pieniądze w NBA kupił stół bilardowy. Przyznał, że wysokość pierwszego czeku z klubu zrobiła na nim wrażenie."/>
  </head>
  <body>
    <article>
      <h1>NBA. Klay Thompson kupił stół bilardowy za pierwsze zarobione pieniądze</h1>
      <address><time datetime="2019-12-09T09:59:43+00:00">09 Dec 2019, 09:59</time> by <a rel="author">INTERIA.PL</a></address>
      <p>
        <b>Jeden z czołowych koszykarzy Golden State Warriors Klay Thompson, który przechodzi obecnie rehabilitację z powodu zerwaniu więzadła w kolanie, za pierwsze zarobione pieniądze w NBA kupił stół bilardowy. Przyznał, że wysokość pierwszego czeku z klubu zrobiła na nim wrażenie.</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Trafił do kosza z połowy. Wygrał cenną nagrodę. Wideo INTERIA.TV</aside>
      <p>W 2011 r. wtedy 21-latni Thompson został wybrany z numerem 11 w drafcie przez Warriors. W pierwszym sezonie zarobił nieco ponad 2 mln dolarów, a wysokość pierwszego czeku opiewała na 35 tys. dol.</p>
      <p>"To było więcej pieniędzy, niż mogłem sobie wyobrazić. Od razu kupiłem stół bilardowy i mam go do dzisiaj" - powiedział obecnie 29-letni koszykarz w wywiadzie udzielonym dziennikarzowi i biznesmenowi Maverickowi Carterowi.</p>
      <p>Thompson przyznał, że na początku wydawał zarobione pieniądze na masę niepotrzebnych rzeczy, w tym zbyt dużą ilość ubrań, których obecnie nie używa. Teraz wydaje pieniądze z rozwagą, ma fundację, która pomaga dzieciom.</p>
      <p>"Bogactwo to sposób myślenia. Jeśli budujesz odpowiednie relacje, zbierasz doświadczenia, to właśnie to jest bezcenne. To lepsze niż jakikolwiek samochód lub duży dom" - dodał koszykarz, który obecnie ma z Golden State pięcioletni kontrakt o wartości 190 mln dol.</p>
      <p>Zawodnik zerwał więzadło krzyżowe przednie w lewym kolanie w połowie czerwca, w przegranym przez Golden State Warriors ostatnim meczu finału z Toronto Raptors 110:114. Nie jest pewne, czy w tym sezonie zagra na parkietach NBA.</p>
      <p>W ubiegłym sezonie ze średnią 21,5 pkt w spotkaniu był trzecim w klasyfikacji najskuteczniejszych koszykarzy Golden State, przed nim znaleźli się Stephen Curry i Kevin Durant. Z "Wojownikami" wywalczył trzy mistrzostwa NBA (2015, 2017 i 2018). Z reprezentacją USA zdobył złoto w igrzyskach w Rio de Janeiro, złoto MŚ 2014 oraz w kategorii U-19 w 2009 r.</p>
    </article>
  </body>
</html>