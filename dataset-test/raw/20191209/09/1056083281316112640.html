<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813282/%D9%82%D9%88%D8%B1%DB%8C-%D9%82%D9%84%D8%B9%D9%87-%D8%B4%DA%AF%D9%81%D8%AA%DB%8C-%D9%88-%D8%B2%DB%8C%D8%A8%D8%A7%DB%8C%DB%8C-%D8%A8%DB%8C-%D8%A7%D9%86%D8%AA%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:25:39+00:00"/>
    <meta property="og:title" content="«قوری قلعه»، شگفتی و زیبایی بی‌انتها"/>
    <meta property="og:description" content="ایسنا/خراسان رضوی کرمانشاه با طبیعتی بی‌نظیر و چشم‌نواز خود باعث شده که این منطقه هر ساله جزء مقاصد اصلی گردشگران داخلی و خارجی قرار گیرد. غار «قوری قلعه» در روانسر یکی از دلایلی است که تعداد زیادی گردشگر به کرمانشاه سفر می‌کنند."/>
  </head>
  <body>
    <article>
      <h6 class="kicker">جاذبه‌های گردشگری ایران</h6>
      <h1>«قوری قلعه»، شگفتی و زیبایی بی‌انتها</h1>
      <address><time datetime="2019-12-09T09:25:39+00:00">09 Dec 2019, 09:25</time> by <a rel="author">مهدی نعیمیان راد</a></address>
      <p>ایسنا/خراسان رضوی کرمانشاه با طبیعتی بی‌نظیر و چشم‌نواز خود باعث شده که این منطقه هر ساله جزء مقاصد اصلی گردشگران داخلی و خارجی قرار گیرد. غار «قوری قلعه» در روانسر یکی از دلایلی است که تعداد زیادی گردشگر به کرمانشاه سفر می‌کنند.</p>
      <p>غار «قوری قلعه» در فاصله 87 کیلومتری استان کرمانشاه، در 20 کیلومتری شهرستان روانسر و در دامنه کوه «شاهو» قرار گرفته است. این غار در یکی از تماشایی‌ترین دره‌های استان کرمانشاه جای گرفته است.</p>
      <p>«قوری قلعه» توسط عده‌ای از غارشناسان انگلیسی در سال 1355 کشف شد، پس از کشف غار گروه دیگری از غارنوردان فرانسوی به تحقیق در مورد این اثر پرداختند و قدمت این غار را حدود 65 میلیون سال تخمین زدند.</p>
      <p>یکی از ویژگی‌های «قوری قلعه» وسعت آن است که در بین دیگر غارهای آبی خاورمیانه در رتبه اول قرار گرفته است؛ مساحت این غار حدود سه کیلومتر، طول آن 12 کیلومتر و عمق آن نزدیک به سه هزار 140 متر است. دما درون غار «قوری قلعه» 7 تا 11 درجه و در تمام فصل‌های سال ثابت است.</p>
      <p>این غار در لیست یکی از هفت اثر طبیعی ملی ایران به ثبت رسیده است. این اثر طبیعی شامل  بخش‌های دیدنی نظیر تالار مریم، تالار مسیر برزخ، تالار بلور و تالار عروس می‌شود.</p>
      <p> تالار عروس در عمق هزار 500  متری غار قرار دارد، جنس سنگ‌های این محوطه از کریستال سفید و براق است و اگر کسی بخواهد از روی آن‌ها گذر کند جای پای او در این قسمت باقی می‌ماند که این ویژگی برای گردشگرانی که به این منطقه سفر می‌کنند یکی از جذابیت‌های قوری قلعه به حساب می‌آید.</p>
      <p>تالار مریم را قندیل‌های زیبا احاطه کرده و جلوه‌ای افسانه‌ای به آن محوطه بخشیده‌اند. قندیل‌های این قسمت هر کدام به شکل‌های مختلفی مانند نیم‌رخ شتر، کوهان شتر، مار، کرکس، شیرسنگی، کاخ سفید، قلب، کشتی، برج پیزا، بابا نوئل، مجسمه‌ی فردوسی، طوطی و ... درآمده‌ که هرکدام تداعی‌کننده تصاویر خاصی برای بازدیدکنندگان هستند. علت نام‌گذار این تالار به مریم نیز وجود قندیلی به شکل مریم مقدس است.</p>
      <p>یکی دیگر از بخش‌های این غار به تالار بلور یا بتهوون معروف که در عمق هزار متری قرار گرفته است، درون و اطراف حوضچه‌های این تالار قندیل‌هایی شکل گرفته که با لمس هر کدام از آن‌ها صدایی شبیه به یکی از نت‌های موسیقی شنیده می‌شود. این بخش به گفته گردشگران و کارشناسان یکی از زیباترین و تماشایی‌ترین بخش‌های این اثر طبیعی است.</p>
      <p>قسمت اصلی و ترسناک غار نیز به «تونل برزخ» شهرت دارد، در این بخش سقف غار به آب چسبیده است و کارشناسان ابعاد آن را برابر با 12 متر طول و هشت متر عرض عنوان کرده‌اند.</p>
      <p>عده‌ای بر این باورند که این غار نام خود را از قلعه‌ای شبیه به قوری که در نزدیکی محل غار قرار داشته، گرفته است. برخی نیز می‌گویند این غار در ابتدا به «گورا قلا» شهرت داشته چرا که در زبان کردی گورا به معنی بزرگ و قلا به معنی قلعه است. البته برای هیچ کدام از این نام‌ها سند اثبات‎ شده‌ای وجود ندارد و طبیعتا نام این غار از نام مکان که روستایی نزدیک به غار بوده گرفته شده است.</p>
      <p>هم‌چنین در این غار حدود 30 شی باستانی به جامانده از دوران ساسانیان شامل ظروف مصرفی و تزئینی، چند ظرف از جنس نقره مربوط به منطقه اورامان، چند کتیبه اطراف دهانه اصلی غار و جمجمه انسان یافت شد که نشان از اهمیت و قدمت تاریخی این منطقه و برای گردشگران علاقه‌مند به تاریخ جذاب است.</p>
      <p>منبع:<br/>جاذبه‌های گردشگری ایران</p>
      <p>انتهای پیام</p>
    </article>
  </body>
</html>