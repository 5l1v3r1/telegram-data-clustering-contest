<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/indochina/detail/9620000117657"/>
    <meta property="og:site_name" content="MGR Online"/>
    <meta property="article:published_time" content="2019-12-09T09:54:00+00:00"/>
    <meta property="og:title" content="กลุ่มสิทธิมนุษยชนเริ่มรณรงค์คว่ำบาตรตัดสัมพันธ์รัฐบาลพม่าก่อนศาลโลกพิจารณาคดี"/>
    <meta property="og:description" content="รอยเตอร์ - นักรณรงค์ด้านสิทธิมนุษยชนสนับสนุนชนกลุ่มน้อยชาวมุสลิมโรฮิงญาของพม่า ได้เรียกร้องการคว่ำบาตรในระดับโลกต่อพม่าในวันนี้ (9) ความเคลื่อนไหวที่เกิดขึ้นหนึ่งวันก่อนการพิจารณาคดีการฆ่าล้างเผ่าพันธุ์จะเริ่มขึ้นที่ศาลยุติธรรมระหว่างประเทศ (ICJ) ในกรุงเฮก"/>
  </head>
  <body>
    <article>
      <h1>กลุ่มสิทธิมนุษยชนเริ่มรณรงค์คว่ำบาตรตัดสัมพันธ์รัฐบาลพม่าก่อนศาลโลกพิจารณาคดี</h1>
      <address><time datetime="2019-12-09T09:54:00+00:00">09 Dec 2019, 09:54</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012161302.JPEG"/>
        <figcaption>ศาลยุติธรรมระหว่างประเทศ (ICJ) กรุงเฮก เนเธอร์แลนด์. -- Reuters.</figcaption>
      </figure>
      <p><b>รอยเตอร์ - นักรณรงค์ด้านสิทธิมนุษยชนสนับสนุนชนกลุ่มน้อยชาวมุสลิมโรฮิงญาของพม่า ได้เรียกร้องการคว่ำบาตรในระดับโลกต่อพม่าในวันนี้ (9) ความเคลื่อนไหวที่เกิดขึ้นหนึ่งวันก่อนการพิจารณาคดีการฆ่าล้างเผ่าพันธุ์จะเริ่มขึ้นที่ศาลยุติธรรมระหว่างประเทศ (ICJ) ในกรุงเฮก</b><br/><br/>นางอองซานซูจี ผู้นำพม่าและเจ้าของรางวัลโนเบลสาขาสันติภาพ ที่เดินทางถึงเนเธอร์แลนด์เมื่อวันอาทิตย์ (8) จะเข้าโต้แย้งเพื่อปกป้องประเทศของเธอในช่วง 3 วันของการพิจารณาคดี ซึ่งเริ่มขึ้นหลังจากแกมเบียยื่นฟ้องเมื่อเดือน พ.ย.<br/><br/>สำนักงานของซูจีได้โพสต์ภาพซูจีขณะเดินทางถึงสนามบินสคิปโฮล อัมสเตอร์ดัม ที่เธอได้รับการต้อนรับจากเอกอัครราชทูตพม่าประจำเนเธอร์แลนด์ และจากนั้นเดินทางต่อมุ่งหน้าไปยังกรุงเฮกที่ศาลโลกตั้งอยู่<br/><br/>แกมเบีย ประเทศขนาดเล็กจากแอฟริกาตะวันตก ที่ประชากรส่วนใหญ่ของประเทศเป็นชาวมุสลิม ได้ยื่นฟ้องพม่าในสิ่งที่พม่าถูกกล่าวหาเรื่องการฆ่าล้างเผ่าพันธุ์ชนกลุ่มน้อยมุสลิมโรฮิงญาของประเทศ<br/><br/>ชาวโรฮิงญามากกว่า 730,000 คน หลบหนีออกจากพม่าในปี 2560 หลังเหตุการณ์การปราบปรามอย่างรุนแรงภายใต้การนำของทหาร ซึ่งสหประชาชาติระบุว่า การปราบปรามที่เกิดขึ้นกระทำการด้วยเจตนาฆ่าล้างเผ่าพันธุ์ และยังรวมถึงการสังหารหมู่และการข่มขืน<br/><br/>ในช่วง 3 วันของการพิจารณาคดี แกมเบียจะขอให้คณะผู้พิพากษาสหประชาชาติที่ศาลยุติธรรมระหว่างประเทศกำหนด ‘มาตรการชั่วคราว’ เพื่อปกป้องชาวโรฮิงญาก่อนคดีจะถูกพิจารณาอย่างเต็มรูปแบบ<br/><br/>องค์กร Free Rohingya Coalition ระบุในคำแถลงว่า องค์กรกำลังเริ่มรณรงค์คว่ำบาตรพม่าร่วมกับ 30 องค์กรใน 10 ประเทศ และเรียกร้องให้บริษัท นักลงทุนต่างชาติ องค์กรทางอาชีพและวัฒนธรรมต่างๆ ตัดความสัมพันธ์ทางสถาบันกับพม่า<br/><br/>คำแถลงระบุว่า การคว่ำบาตรมีจุดประสงค์ที่จะทำให้เกิดแรงกดดันทางเศรษฐกิจ วัฒนธรรม การทูตและการเมือง ต่อรัฐบาลผสมของนางอองซานซูจีและกองทัพของพม่า.</p>
      <figure>
        <img src="https://mpics.mgronline.com/pics/Images/562000012161301.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/indochina/photo-gallery/9620000117657"/>
      </related>
    </article>
  </body>
</html>