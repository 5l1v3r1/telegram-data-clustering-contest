<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/noviyat-gazoprovod-mezhdu-rusiya-i-kitay-si-ima-vsichko-no-ne-i-pechalba.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T09:21:31+00:00"/>
    <meta property="og:title" content="Новият газопровод между Русия и Китай си има всичко. Но не и печалба"/>
    <meta property="og:description" content="Дали цената на проекта няма да се окаже прекалено висока за Москва и Пекин?"/>
  </head>
  <body>
    <article>
      <h1>Новият газопровод между Русия и Китай си има всичко. Но не и печалба</h1>
      <address>
        <time datetime="2019-12-09T09:21:31+00:00">09 Dec 2019, 09:21</time>
      </address>
      <p>Само преди дни новият газопровод между Русия и Китай беше официално открит като един перфектен символ на това, в което се превърна партньорството между двете държави: дългосрочна, стратегически оправдана и заздравена връзка между две държави, обединени от желанието си да се противопоставят на САЩ.</p>
      <p>За Москва съоръжението е нов източник на чуждестранни приходи и успоредно с това намалява зависимостта на страната от тези, идващи от Европа. За Пекин е нов източник на енергия, който няма как да бъде засегнат от решенията на Вашингтон.</p>
      <p>Така и за двете страни газопроводът представлява една гаранция срещу бъдещи проблеми на ключови пазари и с ключови доставчици. С толкова много предимства, кой се нужда е и да печели пари от проекта, питат от Fortune в свой анализ.</p>
      <p>Със сигурност трябва да се отбележи, че изграждането на "Силата на Сибир" е инженерен подвиг. Той трябва да осигурява доставки от отдалечената руска територия Якутия на близо 3000 километра разстояние в североизточната част на Китай.</p>
      <p>При достигане на пълен капацитет през 2025 година доставките трябва да бъдат в рамките на 38 милиарда кубични метра природен газ на година. За сравнение това е под 10% от общото потребление на суровината в ЕС за последната година.</p>
      <p>"Често обаче добре политически планираните големи проекти не означават непременно, че те са икономически оптимални, особено когато бизнесът е оставен в ръцете на две държавни дружества, спечелили си репутация на такива с проблеми в управлението им", посочват от медията.</p>
      <p>По думите на Витали Йермаков, който е анализатор в Oxford Institute for Energy Studies, единствената причина проектът все още да има положителна нетна настояща стойност (NPV - съпоставя дадена инвестиция в настоящия момент с бъдещи приходи от нея) е поевтиняването на рублата. Сривът на валутата от 2016 година означава, че бъдещите приходи в долари от продажбата на газ ще покрият огромните разходи, деноминирани в рубли, коствали осъществяването на проекта.</p>
      <p>От Forbes отбелязват, че нетният дълг на "Газпром" - компанията, която участва в газопровода от руска страна, е нараснал от 895 милиарда рубли преди старта на работата по "Силата на Сибир" до 2,47 трилиона рубли или над 38 милиарда долара към септември. Разбира се, тук трябва да се отбележи, че газопроводът до Китай не е единствената причина за това, но все пак допринася за значителна част от ръста.</p>
      <p>Анализаторите от HIS Markit Джени Янг и Анна Галцова посочват, че все още е невъзможно да се каже със сигурност дали и кога "Газпром" ще излезе на печалба от този проект. Това е така, тъй като подробностите около цените на доставките, договорени между Москва и Пекин, не са публично оповестени.</p>
      <p>Все пак специалистите смятат, че газопроводът ще бъде едва на границата на печалбата, тъй като той идеята за него е разработена към момент, в който стойността на петрола, определяща цените, предлагани от "Газпром", е била два пъти по-висока от днес.</p>
    </article>
  </body>
</html>