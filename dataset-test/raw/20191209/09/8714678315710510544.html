<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/12/espen-egil-hansen-slutter-i-aftenposten/"/>
    <meta property="og:site_name" content="Kampanje"/>
    <meta property="article:published_time" content="2019-12-09T09:48:48+00:00"/>
    <meta property="og:title" content="Espen Egil Hansen slutter: - Hodet sier dette er riktig, også for Aftenposten"/>
    <meta property="og:description" content="- Jeg har ikke lyst å bli den sjefsredaktøren som sitter litt for lenge, da er det bedre å gå et kvarter for tidlig, sier Espen Egil Hansen."/>
  </head>
  <body>
    <article>
      <h1>Espen Egil Hansen slutter: - Hodet sier dette er riktig, også for Aftenposten</h1>
      <address><time datetime="2019-12-09T09:48:48+00:00">09 Dec 2019, 09:48</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Jeg har ikke lyst å bli den sjefsredaktøren som sitter litt for lenge, da er det bedre å gå et kvarter for tidlig, sier Espen Egil Hansen.</b>
      </p>
      <p><b>Espen Egil Hansen</b> fratrer ved nyttår som sjefredaktør og administrerende direktør i Aftenposten. Samtidig går han inn i stillingen som direktør for nye mediekonsepter i Schibsted. Det skriver Schibsted i en pressemelding.</p>
      <p>- Før sommeren diskuterte jeg det med konsernledelsen med bakgrunn av at da jeg påtok meg jobben så tenkte vi tre til seks år og nå er det jo drøyd seks år. Da var det to perspektiver for meg, det ene er at Aftenposten går bra, vi har snudd skuta og det andre er at jeg er 54 år så er det et perfekt tidspunkt for å gjøre noe nytt, sier Hansen til Kampanje.</p>
      <p>- Jeg sa samtidig at jeg har lyst til å bli. Jeg sa det til mine ansatte at jeg slutter mens jeg har lyst å bli, men hodet sier dette er riktig også for Aftenposten. Jeg har ikke lyst å bli den sjefsredaktøren som sitter litt for lenge, da er det bedre å gå et kvarter for tidlig, fortsetter han. <br/><br/>- Så dette var et passende tidspunkt?</p>
      <p>-Så passende som det kan få blitt når du har lyst til å bli. Det er klart det vi har fått til nå, vi har snudd forretningsmodellen som var 70-80 prosent annonser, nå er det 80 prosent abonnenter. Vi hadde en prognose på at vi nå skulle være en 50-70 i minus akkurat nå, men nå er vi 135 pluss. Så vi har forynget Aftenposten. Så vi er jo for eksempel innenfor Schibsted-gruppen Norge og Sverige, hvis vi tar aldersgruppen 20-29, så er det vi som har den sterkeste posisjonen blant alle Schibsted-aviser. Vi har fått til en dramatisk endring av Aftenposten og det går veldig bra nå. Så da er det en god følelse å gi seg akkurat da, sier Hansen. </p>
      <p><b>- Mange er lei seg</b><br/>Når Kampanje ringer klubbleder <b>Gunnar Kagge</b> i Aftenposten, forteller han at Espen Egil Hansen har vært en populær leder for avisen.</p>
      <p>- Vi er på vei ned fra allmøtet nå, og der fikk Espen bekreftet på responsen at han har vært en veldig god leder for Aftenposten. Han fikk en veldig lang applaus etter at han var ferdig å fortelle nyheten og veldig mange gode klemmer og gode ord etterpå. Det er mange som er lei seg fordi han har vært viktig for avisen, sier han til Kampanje.</p>
      <p>- Er du overrasket over at han slutter?</p>
      <p>- Jeg fikk vite det i forrige uke, og jeg har alltid visst at ledere ikke sitter evig. Han har jobbet mye og hardt, og internt har vi snakket om: «hvor lenge blir han?». Likevel er det vanskelig å si når det er en god tid.</p>
      <p>- Er det en god tid for Aftenposten med et lederskifte?</p>
      <p>- Vi er i en veldig mye bedre situasjon nå enn vi var da han kom i 2013. Den omstillingen vi har vært gjennom, har vært formidabel. Sånn sett er det en bedre tid, men det hadde ikke gjort noe om han hadde blitt litt lenger.</p>
      <p>Espen Egil Hansen startet sin Schibsted-karriere som VG-fotograf i 1988. Fra 2000 ledet han redaksjonen i VG Nett, og han ble senere VG Multimedias sjefredaktør. Hansen har ledet Aftenposten siden 2013. </p>
      <p>- Espen har vært en toneangivende leder i Schibsteds medievirksomheter i en årrekke. Han var sentral i å bygge opp VG Nett og har stått bak den digitale transformasjonen i Aftenposten. Det har gitt ham en unik kompetanse som Schibsted ønsker å utnytte på konsernnivå. Derfor er jeg veldig glad for at Espen nå tar ansvar for å utforske og meisle ut strategien for nye mediekonsepter i Schibsted, ingen i våre rekker er bedre egnet enn ham til å lede dette arbeidet, sier konsernsjef <b>Kristin Skogen Lund</b>. </p>
      <p><b>Starter jakten på ny sjefredaktør</b><br/>Nå starter jobben med å finne hans etterfølger. Styreleder <b>Siv Juvik Tveitnes</b> sier at Hansen blir værende i stillingen som sjefredaktør og administrerende direktør frem til en erstatter er på plass. </p>
      <p>- Espen meldte allerede før sommeren at tiden snart er inne til å gå videre. Vi er dermed ikke uforberedt, og vi ser at det er sterke kandidater til å etterfølge ham både i Aftenposten og ellers i Schibsted. Vi har håp om å kunne annonsere Espens etterfølger relativt snart, sier Tveitnes.</p>
      <p>Gunnar Kagge er tydelig på hva de må ha i en ny sjef.</p>
      <p>- Vi må ha Norges beste medieleder, og det finnes interne kandidater, men jeg mener at vi også må lete eksternt og bruke den tiden som trengs, sier han til Kampanje.</p>
      <p>- Ser du noe som kan true Aftenpostens posisjon?</p>
      <p>- Ja, nå har jeg vært tillitsvalgt av og på i 12-13 år, siden mediekrisen virkelig slo inn, og jeg har lært meg at jeg ikke skal tro at ting er over bare fordi vi ser at det går bedre. Samtidig er Aftenposten i en så mye bedre situasjon nå fordi vi lever av journalistikken vår gjennom abonnement, som på mange måter er en bedre forretningsmodell for en kvalitetsavis, enn å skulle slåss om klikk i et forferdelig vanskelig annonsemarked, sier Kagge.</p>
      <p><b>- Sagt til styret er at det er flere gode kandidater internt<br/></b>Egil Hansen har et klart råd til sin etterfølger. </p>
      <p>- Pass godt på Aftenposten. Det sier jeg alltid. Pass best på Aftenposten ved å sørge for at den utvikler seg videre i takt med tiden. Og for øvrig er jeg den siste som skal mene noe om hvem som skal overta og sånn må det være.</p>
      <p>- Så du kommer ikke til å være aktiv i prossesen med å finne din etterfølger?</p>
      <p>- Det er helt riktig. Det er styret som ansetter sjefsredaktør og ikke omvendt, og sånn må det være. Jeg skal svare på spørsmål hvis jeg blir spurt. Det jeg har sagt til styret er at det er flere gode kandidater internt i Aftenposten. Det er en av de tingene jeg er veldig fornøyd med, med ledergrupper på alle nivåer hvor det er en god kjønnsbalanse, god alderssammensetning og god kompetansesamensetning. En veldig god robust bedrift og en god følelse må jeg si, avslutter Hansen.</p>
    </article>
  </body>
</html>