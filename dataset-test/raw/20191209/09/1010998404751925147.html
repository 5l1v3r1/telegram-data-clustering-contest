<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grigor-dimitrov-shte-raboti-s-trenyora-kristian-gro.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T09:52:00+00:00"/>
    <meta property="og:title" content="Григор Димитров ще работи с треньора Кристиан Гро"/>
    <meta property="og:description" content="Роденият в Германия специалист е работил с Томи Хаас и Тейлър Фриц"/>
  </head>
  <body>
    <article>
      <h1>Григор Димитров ще работи с треньора Кристиан Гро</h1>
      <h2>Роденият в Германия специалист е работил с Томи Хаас и Тейлър Фриц</h2>
      <address>
        <time datetime="2019-12-09T09:52:00+00:00">09 Dec 2019, 09:52</time>
      </address>
      <p>Григор Димитров има нов треньор - роденият в Германия Кристиан Гро. Това съобщава сайтът <a href="https://www.tenniskafe.com/atp/grigor-dimitrov/grigor-dimitrov-shte-raboti-s-trenora-na-tomi-haas-kris-gro/">Tenniskafe.com</a>.</p>
      <p>Българинът дълго време беше без наставник, като разчиташе на помощта на Радек Щепанек и Андре Агаси, но на пресконференция у нас в края на сезона обяви, че все още е в търсене на подходящ треньор. Явно в лицето на Гро световният номер 20 е видял този човек. </p>
      <p>Новият треньор на Димитров е роден през 1981 г. в Германия и има диплома от университета в Сан Диего. В последните месеци работи като консултант по развитието на младите играчи към федерацията по тенис на САЩ. </p>
      <figure>
        <img src="https://img.bg.sof.cmestatic.com/media/images/640x/Dec2019/2112044312.jpg"/>
      </figure>
      <p>Гро се дипломира като треньор през 2010 г., но още преди това работи като такъв в университета. Най-впечатляващото му постижение е възраждането на кариерата на Томи Хаас в периода 2011-2013 г. Тогава, под негово ръководство, германецът стига до топ 11 на света, изкачвайки се с близо 200 места в ранглистата. Хаас успя да спечели титлите в в Хале (2012 г.), Мюнхен (2013 г.) и Виена (2013 г.), да победи Новак Джокович и Роджър Федерер и да спечели наградата на АТР за завръщане на годината през 2012 г.</p>
      <p>Гро работи и с американеца Тайлър Фриц, откакто той е на 15. Под негово ръководство младата надежда на тениса спечели титлата при младежите на Откритото първенство на САЩ през 2015 г. и игра на финал на "Ролан Гарос".</p>
      <p>В средата на 2019 г. Димитров сложи край на сътрудничеството си с дългогодишния си треньор Дани Валверду след 3 години съвместна работа.</p>
    </article>
  </body>
</html>