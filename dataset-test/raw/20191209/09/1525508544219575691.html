<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793060/%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%AA%D8%AD%D9%85%DB%8C%D9%84-%D9%85%D8%B9%D8%A7%D9%85%D9%84%D9%87-%D9%82%D8%B1%D9%86-%D8%A8%D8%B1%D8%AE%D9%84%D8%A7%D9%81-%D8%AE%D9%88%D8%A7%D8%B3%D8%AA-%D9%85%D8%B1%D8%AF%D9%85-%D9%81%D9%84%D8%B3%D8%B7%DB%8C%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T09:18:12+00:00"/>
    <meta property="og:title" content="فعال فلسطینی در گفتگو با مهر: آمریکا در تلاش برای تحمیل معامله قرن برخلاف خواست مردم فلسطین است"/>
    <meta property="og:description" content="فعال فلسطینی عضو جنبش حماس معتقد است ترامپ تلاش دارد تا طرح سازش خود موسوم به معامله قرن را به مردم فلسطین تحمیل کند."/>
  </head>
  <body>
    <article>
      <h1>فعال فلسطینی در گفتگو با مهر: آمریکا در تلاش برای تحمیل معامله قرن برخلاف خواست مردم فلسطین است</h1>
      <address>
        <time datetime="2019-12-09T09:18:12+00:00">09 Dec 2019, 09:18</time>
      </address>
      <p><b><a href="https://www.mehrnews.com/">خبرگزاری مهر</a>-<a href="https://www.mehrnews.com/service/International">گروه بین الملل</a>:</b> ایالات متحده آمریکا به تازگی در اقدامی خصمانه شهرک سازی های رژیم صهیونیستی در کرانه باختری را قانونی شمرد تا بار دیگر نشان دهد از هیچ اقدامی در حمایت از منافع و مصالح رژیم صهیونیستی دریغ نمی کند.</p>
      <p>از سال ۱۹۷۹ که «جیمی کارتر» رییس جمهور دموکرات آمریکا شهرک‌سازی در کرانه باختری را غیرقانونی نامیده بود تا همین چند روز پیش که وزیر خارجه «مایک پمپئو» تغییر موضع آمریکا را اعلام کرد تمام رؤسای جمهور آمریکا با تفاوت‌هایی مخالف شهرک سازی‌ها بودند. ولی ترامپ این رویه چهل ساله را تغییر داد. البته این اولین ضربه ترامپ به فلسطینی ها و اولین خدمت او به نتانیاهو نبود.</p>
      <p>در سال ۲۰۱۶ و آخرین روزهای ریاست جمهوری «باراک اوباما» در آمریکا قطعنامه‌ای بر علیه اسرائیل و در محکومیت شهرک‌سازی در سرزمین‌های اشغالی کرانه باختری در سازمان ملل تصویب شد. این سیاست شهرک سازی‌ آنچنان برخلاف قوانین بین‌المللی و بر ضد صلح با فلسطینیان بود که حتی آمریکا حامی اصلی اسرائیل در سازمان ملل نیز بر خلاف همیشه از وتوی آن خودداری کرد. با این حال، در خدمتی دیگر ترامپ اشغال اراضی جولان از سوی رژیم صهیونیستی را به رسمیت شناخت. این اقدام نیز در راستای تقویت جایگاه بنیامین نتانیاهو در انتخابات صورت گرفت.</p>
      <p>در همین ارتباط <a href="https://www.mehrnews.com/">خبرگزاری مهر</a> گفتگویی با «مسلم عمران» فعال فلسطینی عضو حماس و رئیس مرکز فرهنگی فلسطین در مالزی ترتیب داده که مشروح آن از نظر می‌گذرد.</p>
      <p>
        <b>*</b>
        <b>آمریکا در جدیدترین تصمیم خود علیه فلسطین، به صورت رسمی و علنی شهرک‌سازی‌ها در کرانه باختری را به رسمیت شمارده و آن را قانونی اعلام کردند. به نظر شما هدف اصلی ایالات متحده از اتخاذ چنین تصمیمی چه بوده است؟</b>
      </p>
      <p>دولت فعلی آمریکا به ریاست «دونالد ترامپ» دارای فهم ناقصی نه تنها در مورد خاورمیانه بلکه بیشتر مناطق جهان است. این ناآگاهی نسبت به مسائل جهان با یک ذهنیت فرصت فرصت طلب آمیخته شده است. این ذهنیت روابط بین‌الملل را بازی با حاصل جمع صفر می‌بیند. این ناآگاهی و فرصت طلبی به برخی دیدگاه‌های افراطی امکان می دهد تا به نگاه غالب در سیاست خارجی این دولت تبدیل شوند.</p>
      <p>به رسمیت شناختن شهرک‌سازی غیرقانونی رژیم صهیونیستی در کرانه باختری تنها یک مورد از موارد نقض حقوق بین‌الملل توسط دولت آمریکا است. این تخلفات با بی‌توجهی به چندجانبه‌گرایی و همکاری‌های بین‌المللی آمیخته شده است. تحریم‌های غیرقانونی علیه جمهوری اسلامی ایران یا جنگ تجاری ناجوانمردانه علیه چین بخشی از این تخلفات هستند. تمام جهان از سیاست خارجی آمریکا رنج می‌برند.</p>
      <p>ما این تخلفات را تلاش آمریکا برای تحمیل «معامله قرن» بر خلاف خواسته مردم فلسطین می‌دانیم.</p>
      <p>
        <b>*</b>
        <b>همانطور که می دانید «دونالد ترامپ» رئیس جمهور ایالات متحده آمریکا پیشتر نیز چندین مرتبه سابقه اتخاذ تصمیمات خصمانه علیه فلسطین را داشته است. هدف از سلسله اقدامات ضد فلسطینی توسط واشنگتن را چه می دانید؟</b>
      </p>
      <p>متاسفانه دولت ترامپ مغرضانه با جناح راست تندرو اسرائیل همراه شده است. به این ترتیب طرح  سیاسی پیشنهادی دولت آمریکا به نام «معامله قرن» تنها در خدمت منافع گروه‌های راست تندرو در اسرائیل است.</p>
      <p>دولت ترامپ تلاش دارد با بی توجهی به مردم فلسطین و زیرپا نهادن حقوق آن‌ها، راه را برای پیاده سازی طرح ننگین معامله قرن هموار کند. برای مثال دفتر سازمان آزادیبخش فلسطین در آمریکا بسته شد یا کاخ سفید بطور غیرقانونی قدس را بعنوان پایتخت اسرائیل به رسمیت شناخت. آن‌ها حتی کمک‌ها به آژانس امدادرسانی و کاریابی سازمان ملل برای آوارگان فلسطینی  «آنروا» را با هدف نابود کردن حق بازگشت مردم فلسطین به سرزمینشان قطع کردند. تمام این اقدامات با هدف به پایان رساندن مسأله فلسطین در راستای خدمت به گروه‌های صهیونیست تندرو صورت گرفته است.</p>
      <p>شاید ترامپ برای پیروزی مجدد در انتخابات پیش‌رو بر روی حمایت لابی‌های صهیونیستی و پشتیبانی مالی و رسانه‌ای آن‌ها حساب کرده است یا شاید تیم ترامپ تحت تأثیر تندروهای متعصب مذهبی قرار دارد. هر چه هست سیاست‌های ترامپ مردم فلسطین را آزار داده و کل جهان اسلام را خشمگین کرده است.</p>
      <p>این سیاست‌ها تنها به شکاف و دشمنی میان جهان اسلام و دولت آمریکا دامن زده  است.</p>
      <p>
        <b>*</b>
        <b>پس از اعلام تصمیم قانونی شمردن شهرک سازی ها در کرانه باختری، شما بهترین واکنش به این تصمیم خصمانه را چه می دانید؟</b>
      </p>
      <p>فلسطینیان تنها یک گزینه دارند باید با تحکیم اتحادشان چهره‌ای متحد در برابر تهاجم صهیونیستی-آمریکایی به نمایش بگذارند.</p>
      <p>سیاست‌های آمریکا بر ضد ملل مسلمان باید کشورهای عضو سازمان همکاری‌های اسلامی را با یکدیگر همراه سازد. این کشورها باید از مسائل جانبی و اختلافات چشم‌پوشی کرده و یک جبهه اسلامی متحد برای حفاظت از منافع فلسطین و سایر ملل مسلمان شکل دهند.</p>
      <p>همچنین جامعه بین‌الملل باید برای جلوگیری از یکجانبه گرایی کورآمریکایی در مسائل بین‌الملل ایفای نقش کند. جهان نیاز ندارد که به دلیل سیاست‌های بی‌پروایانه بعضی تصمیم‌گیران آمریکایی و محاسبات کوته‌ نظرانه آنان شاهد جنگ سرد دیگر یا یک بحران بزرگ جدید باشد.</p>
      <p>
        <b>*</b>
        <b>به نظر شما لزوم پاسخگویی به اقدامات خصمانه ایالات متحده آمریکا و رژیم صهیونیستی و تصمیمات ظالمانه آن ها علیه ملت فلسطین برای چیست؟</b>
        <b>  </b>
      </p>
      <p>بسیار لازم است هرچه زودتر به این اقدامات خصمانه پایان داده شود. زیرا اجازه دادن به آن‌ها برای دشمنی بیشتر تمام منطقه غرب آسیا و حتی سایر جهان را با یک بحران طولانی مدت روبرو خواهد کرد. حمایت کورکورانه آمریکا از اسرائیل باید پایان یابد. ما نباید اجازه دهیم به دلیل تصمیمات نابخردانه و افراطی سیاست گذاران آمریکایی، جهان با جنگ تمدن‌ها روبرو شود.</p>
      <p>
        <b>*</b>
        <b>افزون بر مطالبی که گفته شد، اقدام ایالات متحده آمریکا در قانونی شمردن شهرک سازی‌ها در کرانه باختری با قطعنامه های بین المللی نیز در تعارض است. ارزیابی شما از این مسأله چیست؟</b>
      </p>
      <p>اسرائیل رکورددار نقض قطعنامه های سازمان ملل و سایرقوانین بین‌المللی است. رژیم صهیونیستی هرگز به هنجارهای بین المللی احترام نگذاشته و از قوانین بین المللی پیروی نکرده است.</p>
      <p>رهبران سیاسی و نظامی اسرائیل تشنه قدرت هستند. توسعه طلبی و علاقمندی آنان به هژمونی منطقه ای بیش از تمایل آنان به صلح جهانی پایدار است. این رهبران جنگ طلب جنایتکار باید  محاکمه شوند.</p>
      <p>جامعه جهانی باید نقش فعال‌تری در پایان دادن به سیاست‌های دشمنانه و غیرقانونی اسرائیل ایفا کند. سیاست‌ها و حمایت‌های نظامی کورکورانه آمریکا از اسرائیل باعث پشت گرمی نظامیان اسرائیلی شده است. به همین دلیل است که به نقض قوانین بین‌المللی ادامه می‌دهند.این تخلفات اسرائیل را به رژیمی سرکش واقعی تبدیل کرده که در منطقه رفتار خشونت آمیز دارد.</p>
      <p>شورای امنیت سازمان ملل و سایر سازمان‌های بین‌المللی باید نقش فعال‌تری در پایان دادن به رفتار تروریستی اسرائیل ایفا نمایند. ولی از آنجا که این سازمان‌ها در ایفای مسؤلیت خود ناکام هستند، مقاومت توسط فلسطینیان و متحدان آنان نظیر جمهوری اسلامی ایران باید برای دفاع در برابر اسرائیل یکپارچه شود.</p>
      <p>
        <b>*رؤسای جمهور سابق ایالات متحده آمریکا هیچگاه اقداماتی را که امروز ترامپ علیه فلسطین انجام می دهد، صورت ندادند. به نظر شما علت این تفاوت رویکرد ترامپ با دیگر رؤسای جمهور آمریکا چیست؟</b>
      </p>
      <p>به گمان من تا آنجا که به محتوای سیاست خارجی آمریکا مربوط می شود به دلیل جانبداری از اسرائیل همیشه مغرضانه بوده است. با این حال ترامپ این سیاست متعصبانه را شدت بخشیده است و از افشای سیاست ناعادلانه خود نیز ابایی ندارد. به همین دلیل است که او بیش از سایر روسای جمهور آمریکا طرفدار اسرائیل به نظر می‌آید. رؤسای جمهور سابق آمریکا میلیاردها دلار کمک مالی برای حکومت‌های اشغالگر اسرائیل فراهم کردند. آنان همینطور در مذاکرات از اسرائیل حمایت کردند و هیچگاه به دولت مستقل فلسطین اجازه شکل‌گیری و قدرت‌یابی ندادند. به همین دلیل است که ما فلسطینیان انتظار کمک خاصی از هیچ دولتی در آمریکا نداریم. با این حال حمایت‌های همه جانبه ترامپ از اسرائیل فلسطینیان را در موقعیت دشواری قرار داده است.</p>
      <p>به همین دلیل است که در حال حاضر بیشترین نیاز به حمایت کشورهای مسلمان و سایر دولت‌های دوست فلسطین احساس می‌شود.</p>
    </article>
  </body>
</html>