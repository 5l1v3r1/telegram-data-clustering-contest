<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/222387_syriza-eite-briskontai-se-syghysi-eite-apla-parakoloythoyn-tis"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T09:44:18+00:00"/>
    <meta property="og:title" content="ΣΥΡΙΖΑ: Είτε βρίσκονται σε σύγχυση είτε απλά παρακολουθούν τις εξελίξεις με Τουρκία"/>
    <meta property="og:description" content="Υπεύθυνη ενημέρωση του ελληνικού λαού για τα ελληνοτουρκικά, την ώρα που η Άγκυρα κλιμακώνει την επιθετική ρητορική, ζητά ο ΣΥΡΙΖΑ, επισημαίνοντας παράλληλα το αλαλούμ μεταξύ των υπουργείων Εξωτερικών και Άμυνας για τα ΜΟΕ."/>
  </head>
  <body>
    <article>
      <h1>ΣΥΡΙΖΑ: Είτε βρίσκονται σε σύγχυση είτε απλά παρακολουθούν τις εξελίξεις με Τουρκία</h1>
      <address><time datetime="2019-12-09T09:44:18+00:00">09 Dec 2019, 09:44</time> by <a rel="author">efsyn.gr</a></address>
      <p>Υπεύθυνη ενημέρωση του ελληνικού λαού για τα ελληνοτουρκικά, την ώρα που η Άγκυρα κλιμακώνει την επιθετική ρητορική, ζητά ο ΣΥΡΙΖΑ, επισημαίνοντας παράλληλα το αλαλούμ μεταξύ των υπουργείων Εξωτερικών και Άμυνας για τα Μέτρα Οικοδόμησης Εμπιστοσύνης (ΜΟΕ).</p>
      <p>Επίσης, ο ΣΥΡΙΖΑ καλεί τον υπουργό Εξωτερικών να απαντήσει αν σκοπεύει κατά τη σημερινή σύνοδο των ΥΠΕΞ της Ε.Ε. να ζητήσει την άμεση εφαρμογή κυρώσεων κατά προσώπων και εταιρειών που προβαίνουν σε παράνομες ενέργειες στην κυπριακή ΑΟΖ και την θέσπιση αντιστοίχων κυρώσεων για ενέργειες στο κομμάτι της ελληνικής ΑΟΖ που περιλαμβάνεται στην παράνομη Συμφωνία Τουρκίας-Λιβύης.</p>
      <table bordered="">
        <tr>
          <th align="center">
            <b>Η ανακοίνωση του ΣΥΡΙΖΑ</b>
          </th>
        </tr>
        <tr>
          <td>Τα θέματα της εξωτερικής πολιτικής, ιδιαίτερα σε κρίσιμες στιγμές, καλό είναι να κρατιούνται μακριά από την κομματική αντιπαράθεση. Όσο όμως αποτελεί ευθύνη της Αξιωματικής Αντιπολίτευσης να τηρεί αυτόν τον κανόνα, άλλο τόσο αποτελεί και υποχρέωσή της να απαιτεί από την εκάστοτε κυβέρνηση στοιχειώδη υπευθυνότητα και ενημέρωση.<br/><br/>Με λύπη μας διαπιστώνουμε ότι σε κρίσιμα θέματα, όπως οι κυρώσεις κατά της Τουρκίας, τα ΜΟΕ με τη γείτονα και οι διεθνείς συνομιλίες για τη Λιβύη, η Ελληνική Κυβέρνηση είτε εξακολουθεί να βρίσκεται σε σύγχυση είτε, στην καλύτερη των περιπτώσεων, παρακολουθεί τις εξελίξεις.<br/><br/>Μπορεί, λοιπόν, κάποιος από την κυβέρνηση να μπει στον κόπο ενημερώσει με υπευθυνότητα τον ελληνικό λαό για τα εξής κρίσιμα ζητήματα;<br/><br/>1. Χθες ο ΥΠΑΜ υπογράμμισε ότι "Δεν μπορούμε να μιλάμε για ΜΟΕ όταν υπάρχουν εμπρηστικές δηλώσεις" την ίδια μέρα που ο ΥΠ.ΕΞ. ανακοίνωσε πως κατά τη συνάντηση Μητσοτάκη-Ερντογάν "συμφωνήθηκε η συνέχεια των συζητήσεων για ΜΟΕ".<br/><br/>Δυστυχώς, λοιπόν, η έλλειψη στοιχειώδους σοβαρότητας στο ζήτημα του διάλογου ΜΟΕ με την Τουρκία συνεχίζεται. Μπορεί κάποιος να ενημερώσει τον ελληνικό λαό ποιά είναι εν τέλει η θέση της χώρας μας;<br/><br/>2. Αυτές τις μέρες πραγματοποιείται η 5η συνάντηση, της Διαδικασίας του Βερολίνου για το Λιβυκό που άρχισε τον Σεπτέμβριο και στην οποία συμμετέχουν οι ΗΠΑ, η Ρωσία, η Τουρκία, η Ε.Ε., ο Αραβικός Σύνδεσμος, ευρωπαϊκές και αραβικές χώρες. Μπορεί κάποιος να ενημερώσει τον ελληνικό λαό γιατί η Ελλάδα δεν είναι παρούσα και σε ποιες ενέργειες θα προβεί για να συμμετάσχει;<br/><br/>3. Τέλος, στο θέμα των κυρώσεων της Ε.Ε. κατά της Τουρκίας. Μπορεί κάποιος από την ελληνική κυβέρνηση να ενημερώσει τον ελληνικό λαό, αν ο ΥΠΕΞ που συμμετέχει σήμερα στο Συμβούλιο Εξωτερικών Υποθέσεων θα ζητήσει την άμεση εφαρμογή καρώσεων κατά πρόσωπων και εταιρειών που προβαίνουν σε παράνομες ενέργειες στην κυπριακή ΑΟΖ και την θέσπιση αντιστοίχων κυρώσεων για ενέργειες στο κομμάτι της ελληνικής ΑΟΖ που περιλαμβάνεται στην παράνομη Συμφωνία Τουρκίας-Λιβύης;<br/><br/>Ή αρκούν οι δηλώσεις κατά της Τουρκίας που έχουν πραγματοποιηθεί ως τώρα από την Ε.Ε. και τα κράτη-μέλη;</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/exoteriki-politiki/222381_protoboylia-dendia-gia-dieyrynsi-tis-ee-sta-dytika-balkania"/>
        <a href="https://www.efsyn.gr/politiki/exoteriki-politiki/222275_ypex-ubris-kai-diarkis-prospatheia-diastreblosis-tis-istorias"/>
        <a href="https://www.efsyn.gr/politiki/exoteriki-politiki/222273_nea-proklitiki-dilosi-apo-ton-ekprosopo-toy-toyrkikoy-ypex"/>
        <a href="https://www.efsyn.gr/politiki/exoteriki-politiki/222227_mono-poy-ehei-axia-einai-i-toyrkia-na-sebastei-diethnes-dikaio"/>
        <a href="https://www.efsyn.gr/politiki/exoteriki-politiki/222014_i-athina-apelaynei-ton-presbi-tis-libyis"/>
        <a href="https://www.efsyn.gr/node/221889"/>
      </related>
    </article>
  </body>
</html>