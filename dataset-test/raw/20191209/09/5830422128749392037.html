<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/141292/%D9%85%D9%86%D8%AA%D8%B8%D8%B1-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%88-%D9%81%D8%B1%D9%88%D8%B4-%DB%B4%DB%B0-%D9%87%D8%B2%D8%A7%D8%B1%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%AF%D8%A7%D8%B1%D8%A7%DB%8C%DB%8C-%D9%88-%D8%B3%D9%87%D8%A7%D9%85-%D8%A8%D8%A7%D8%B4%DB%8C%D8%AF-%D9%86%D9%81%D8%AA-%DB%B5%DB%B0-%D8%AF%D9%84%D8%A7%D8%B1%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-12-09T09:43:00+00:00"/>
    <meta property="og:title" content="منتظر رشد اقتصادی و فروش ۴۰ هزارمیلیاردی دارایی و سهام باشید / نفت ۵۰ دلاری"/>
    <meta property="og:description" content="رئیس سازمان برنامه و بودجه با اعلام نکاتی درباره لایحه بودجه و قیمت ۵۰ دلاری به رشد اقتصادی ۲ درصدی، یک میلیون شغل، فروش ۴۰ هزار میلیارد تومان دارایی و سهام و... وعده داد."/>
  </head>
  <body>
    <article>
      <h1>منتظر رشد اقتصادی و فروش ۴۰ هزارمیلیاردی دارایی و سهام باشید / نفت ۵۰ دلاری</h1>
      <h2>نوبخت برای سال آینده وعده های تر و تازه داد:</h2>
      <address>
        <time datetime="2019-12-09T09:43:00+00:00">09 Dec 2019, 09:43</time>
      </address>
      <p>
        <i>رئیس سازمان برنامه و بودجه با اعلام نکاتی درباره لایحه بودجه و قیمت ۵۰ دلاری به رشد اقتصادی ۲ درصدی، یک میلیون شغل، فروش ۴۰ هزار میلیارد تومان دارایی و سهام و... وعده داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمدباقر نوبخت در برنامه گفت و گوی ویژه خبری شبکه دو سیما درباره آثار بیرونی لایحه بودجه سال آینده با اشاره به اینکه لایحه در زندگی مردم 10 تا 15 درصد اثر دارد، اعلام کرد: این بودجه در سومین سال تحریم برای شرایط تحریمی تهیه و تدوین شده و سال آینده به طور میانگین 15 درصد به حقوق شاغلان و بازنشستگان افزوده می‌شود.</p>
      <p>علاوه بر آن برای همسان سازی حقوق بازنشستگان, 5 هزار میلیارد تومان اعتبار قرار دادیم و سال آینده هم حداقل 6 هزار میلیارد تومان دیگر به این رقم می‌افزاییم. برای رتبه بندی حقوق فرهنگیان, 2 هزار میلیارد تومان امسال و سال آینده علاوه بر این میزان, 3 هزارمیلیارد تومان در نظر گرفته ایم.</p>
      <p>در سه سال گذشته، مستمری‌ها و یارانه‌های افراد تحت پوشش کمیته امداد و سازمان بهزیستی را 3 تا 6 برابر افزایش دادیم و در سال آینده هم مانند کارکنان دولت، حقوق آن‌ها افزایش خواهد یافت و 15 هزار و 550 میلیارد تومان برای خدمات مختلفی با عنوان اجرای سیاست کاهش فقر بین آن‌ها توزیع می‌کنیم.</p>
      <p>5 هزار و 200 میلیارد تومان علاوه بر پولی که به بهداشت و درمان کشور اختصاص دادیم برای اجرای طرح تحول سلامت در بودجه سال آینده دیده شده است.تلاش می‌کنیم هزینه‌ای که از جیب بیمار برای درمان صرف می‌شود، کم می‌شود.</p>
      <p>نرخ تورم نقطه به نقطه آذر در مقایسه با آبان و تورم 12 ماهه منتهی به آذر در مقایسه با 12 ماه منتهی به آذر سال گذشته درحال کاهش است. این موضوع به این معنا نیست که قیمت‌ها کاهش یافته بلکه رشد قیمت‌ها کاهش یافته است.</p>
      <p>در سمت تقاضا تلاش می‌کنیم تقاضای مازاد از طریق پول پرقدرت ایجاد نکنیم یعنی برای جبران کسری بودجه از بانک مرکزی قرض نمی‌کنیم. در سمت عرضه هم در سال آینده حدود 10 میلیارد دلار با نرخ 4 هزار و 200 تومان را برای کالا‌های اساسی مردم پرداخت خواهیم کرد که از این میزان 3 میلیارد دلار برای دارو و تجهیزات دارویی و حدود 7 میلیارد دلار برای اقلام کالا‌های مشمول ارز 4 هزار و 200 تومانی اختصاص خواهیم داد.</p>
      <p>در سال آینده واردات کالا‌ها با ارز نیمایی به جای نرخ حدود 10 یا 11 هزار تومان با نرخ حدود 8 هزار و 500 تومان انجام می‌شود. دولت مطلقا قیمت کالا‌ها و خدماتی را که خود عرضه می‌کند افزایش نخواهد داد.</p>
      <p>بودجه جاری دولت برای سال آینده حدود 360 هزار میلیارد تومان است و از این میزان حدود 240 هزار میلیارد تومان برای حقوق و دستمزد با افزایش 15 درصد باید پرداخت شود و بقیه برای سایر کار‌ها استفاده می‌شود و باید در این زمینه صرفه جویی شود. سال آینده حقوق بگیرانی که 3 میلیون و 600 هزار تومان و یا کمتر از آن در ماه حقوق می‌گیرند از پرداخت مالیات معاف هستند.</p>
      <p>دولت هر 10 روز مبلغی را به مشمولان پرداخت می‌کند و هر ماه حدود 2500 میلیارد تومان را به 60 میلیون نفر به عنوان یارانه معیشتی پرداخت می‌کند که مجموع آن در طول سال حدود 31 هزار میلیارد تومان می‌شود. همچنین دولت در 20 هر ماه حدود 3 هزار و 600 میلیارد تومان به عنوان یارانه هدفمندی پرداخت می‌کند و قبل از 30 هر ماه هم حقوق کارکنان دولت به میزان حدود 20 هزار میلیارد تومان پرداخت می‌شود.</p>
      <p>در شرایط تحریم هم برای مسائل رفاهی مردم هزینه می‌کنیم و برای آبرسانی 13 سد را افتتاح خواهیم کرد که حداقل 1100 میلیون متر مکعب آب در پشت این سد‌ها ذخیره خواهد شد. 9 طرح آبرسانی در شهر‌ها اجرا می‌شود که 230 میلیون متر مکعب آبرسانی می‌شود و 8 طرح آبیاری را هم انجام خواهیم داد.</p>
      <p>برای کار‌های عمرانی هم سال جاری و گذشته 834 کیلومتر راه آهن را احداث کردیم و 1224 کیلومتر دیگر هم ریل جدید افتتاح خواهیم کرد و حداقل 270 کیلومتر ریل را 2 یا 3 خطه می‌کنیم. 387 کیلومتر آزادراه جدید آماده بهره برداری خواهیم کرد. همچنین 400 کیلومتر بزرگراه احداث خواهیم کرد.</p>
      <p>از سال گذشته ساخت 36 هزار واحد مسکونی را برای محرومان آغاز کردیم. 120 هزار واحد مسکونی روستایی را می‌سازیم و 100 هزار واحد مسکونی مهر را هم تکمیل می‌کنیم و تحویل مردم می‌دهیم.در بودجه سال آینده در بخش انرژی حداقل 1500 میلیارد تومان برای گازرسانی به روستا‌ها و حداقل 2150 میلیارد تومان برای برق رسانی به روستا‌ها در نظر گرفته شده است.</p>
      <p>حداقل 75 میلیون متر مکعب تولید گاز افزایش خواهد یافت و حداقل 600 هزار مشترک جدید گاز را برنامه ریزی کردیم. تصمیم داریم برای حمل و نقل عمومی حداقل 2 هزار میلیارد تومان برای نوسازی اتوبوسرانی شهر‌های بزرگ کمک کنیم.</p>
      <p>سال آینده رشد اقتصادی مثبت می‌شود و برنامه ریزی‌هایی شده تا بتوانیم حدود یک میلیون فرصت شغلی برای جوانان ایجاد کرد .</p>
      <p>سال آینده 70 هزار میلیارد تومان برای طرح‌های عمرانی و همچنین 230 هزار میلیارد تومان از طریق شرکت‌ها می‌خواهیم سرمایه گذاری کنیم تا بتوانیم این میزان فرصت شغلی را ایجاد کنیم و از رکود خارج شویم و حداقل 2 درصد رشد اقتصادی مثبت داشته باشیم.</p>
      <p>از دو سال پیش باکسب اجازه از مقام معظم رهبری، قرار شد یک و نیم میلیارد دلار به صورت تسهیلات از صندوق توسعه ملی برداشت کنیم و بانک‌ها هم مکلف شدند به همین میزان آورده صندوق، تسهیلات اختصاص دهند تا برای روستا‌ها و کشاورزی توزیع و شغل ایجاد کنیم. از این مقدار تاکنون یک میلیارد و 255 میلیون دلار پرداخت شد. سال گذشته حدود 7 هزار میلیارد تومان از طرف صندوق توسعه ملی و تقریباً به همین میزان از طرف بانک‌ها برای ایجاد اشتغال هزینه کردیم.</p>
      <p>بر اساس پیش بینی صندوق بین المللی پول، ایران در سال آینده از رکود خارج خواهد شد .</p>
      <p>قیمت هر بشکه نفت را در بودجه سال آینده به طور بدبینانه 50 دلار در نظر گرفته شده است</p>
      <p>4 میلیون میلیارد تومان ابنیه ساختمان، امکانات، دارایی و سهام داریم و وزارت اقتصاد برای فروش دارایی‌های مازاد، فهرست بلندی را تهیه کرد که سازمان برنامه و بودجه و دولت با آن موافقت کرد.</p>
      <p>448 هزار میلیارد تومان در قانون بودجه بود و در بررسی ها به این نتیجه رسیدیم که درآمد‌هایی را که می‌توانیم در این شرایط تحریمی داشته باشیم 310 هزار میلیارد تومان است که برای جبران کسری، حدود 76 هزار میلیارد تومان از طریق بهینه کردن و صرفه جویی در مصرف در نظر گرفتیم و حدود 76 هزار میلیارد تومان دیگر هم از سه منبع تعریف کردیم.</p>
      <p>انتهای پیام</p>
    </article>
  </body>
</html>