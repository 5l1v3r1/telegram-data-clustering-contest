<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443584/U-Srbiji-zagaden-vazduh-odnese-3-600-zivota-godisnje"/>
    <meta property="og:site_name" content="Politika Online"/>
    <meta property="article:published_time" content="2019-12-09T09:48:00+00:00"/>
    <meta property="og:title" content="У Србији загађен ваздух однесе 3.600 живота годишње"/>
    <meta property="og:description" content="Због последица загађења ваздуха у Србији годишње умре 3.600 особа, рекао је шеф канцеларије Светске здравствене организације за Србију Маријан Ивануша. У свету због загађења годишње умре око седам милиона људи, од чега је пола милиона у Европи. Протекли викенд у Србији је обележило повећано загађење ваздуха, нарочито у Београду, Новом Саду, Суботици, Косјерићу, Нишу, Ваљеву. Стручњаци кажу да није повећана емисија загађујућих честица, већ су атмосферске прилике допринеле да аеро-загађење буде високо. Данас је ситуација нешто боља, али на пример мерне станице Стари град и Мостар и даље показују да је ваздух веома загађен. Шеф канцеларије светске банке за Србију Маријан Ивануша је рекао, гостујући у Дневнику РТС-а, да загађен ваздух може да утиче на кардиоваскуларне и плућне"/>
  </head>
  <body>
    <article>
      <h1>У Србији загађен ваздух однесе 3.600 живота годишње</h1>
      <address>
        <time datetime="2019-12-09T09:48:00+00:00">09 Dec 2019, 09:48</time>
      </address>
      <p>Због последица загађења ваздуха у Србији годишње умре 3.600 особа, рекао је шеф канцеларије Светске здравствене организације за Србију Маријан Ивануша.</p>
      <p>У свету због загађења годишње умре око седам милиона људи, од чега је пола милиона у Европи.</p>
      <p>Протекли викенд у Србији је обележило повећано загађење ваздуха, нарочито у Београду, Новом Саду, Суботици, Косјерићу, Нишу, Ваљеву.</p>
      <p>Стручњаци кажу да није повећана емисија загађујућих честица, већ су атмосферске прилике допринеле да аеро-загађење буде високо.</p>
      <p>Данас је ситуација нешто боља, али на пример мерне станице Стари град и Мостар и даље показују да је ваздух веома загађен.</p>
      <p>Шеф канцеларије светске банке за Србију Маријан Ивануша је рекао, гостујући у Дневнику РТС-а, да загађен ваздух може да утиче на кардиоваскуларне и плућне болести, али да све зависи од тога колико је дуго ваздух загађен и колико дуго је неко изложен загађењу.</p>
      <p>Према подацима и анализама СЗО, у свету умре седам милиона људи годишње од загађености ваздуха од чега је у Европи пола милиона људи.</p>
      <p>Процењује се да у Србији годишње умре 3.600 особа због честица од 2,5 микрона.</p>
      <p>Када је реч о мерама против загађења, Ивануша је прво истакао редовна мерења да би грађани и власти знали када је ваздух загађен и да би могли да се понашају у складу са тиме.</p>
      <p>Навео је да је у тим случајевима најбоље остати у стану, а они који морају да изађу напоље требало би да буду што мање активни.</p>
      <p>Највећи узрочници загађења су ложење ватре и саобаћај, али битни фактори су климатски и географски услови.</p>
      <p>Ивануша објашњава да су мере против загађења релативно скупе и да се њихови ефекти не могу очекивати преко ноћи.</p>
      <p>„Заједнице годинама раде на побољшању квалитета ваздуха, видим и у Србији напредак”, рекао је Маријан Ивануша.</p>
      <p>Напоменуо је да би чешће требало користити гас уместо дрва за грејање а посебну пажњу би требало обратити на саобраћај јер стари аутомобили више загађују.</p>
      <p>Ипак, како је рекао Ивануша, пушење је много штетније по здравље од загађеног ваздуха а људи се не буне толико због пушења колико због ваздуха.</p>
      <p>Поручио је да маске не помажу иако се оне могу често видети у неким азијским земљама.</p>
    </article>
  </body>
</html>