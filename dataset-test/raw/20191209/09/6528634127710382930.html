<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/banca-imi-lancia-sul-mercato-22-nuovi-cash-collect-protetto-su-azioni-italiane-ed-europee"/>
    <meta property="og:site_name" content="FinanzaOnline"/>
    <meta property="article:published_time" content="2019-12-09T09:44:00+00:00"/>
    <meta property="og:title" content="Banca IMI lancia sul mercato 22 nuovi Cash Collect Protetto su azioni italiane ed europee"/>
    <meta property="og:description" content="Si amplia ulteriormente la gamma degli strumenti di investimento emessi da Banca IMI, grazie a 22 nuovi Cash Collect Protetto che, a partire da oggi 9 dicembre, sono quotati sul …"/>
  </head>
  <body>
    <article>
      <h1>Banca IMI lancia sul mercato 22 nuovi Cash Collect Protetto su azioni italiane ed europee</h1>
      <address><time datetime="2019-12-09T09:44:00+00:00">09 Dec 2019, 09:44</time> by <a rel="author">Redazione Finanzaonline</a></address>
      <p>Si amplia ulteriormente la gamma degli strumenti di investimento emessi da Banca IMI, grazie a 22 nuovi Cash Collect Protetto che, a partire da oggi 9 dicembre, sono quotati sul mercato SeDeX di Borsa Italiana. I certificati offrono all’investitore la possibilità di <b>ottenere benefici dall’andamento dell’azione sottostante in caso di rialzi o stabilità</b> del valore dell’azione sottostante, proteggendo una percentuale del capitale a scadenza in caso di scenario negativo.<br/>I Cash Collect Protetto di Banca IMI sono certificati d’investimento a capitale protetto che hanno la peculiarità di corrispondere all’investitore <b>4 premi condizionati annuali</b> durante la vita del certificato. Tra i sottostanti troviamo alcune big di Piazza Affari e molti colossi europei.</p>
      <p>Tutti i Cash Collect quotati oggi presentano un prezzo di emissione di 100 euro, una durata di 4 anni e, in caso di scenario negativo, prevedono un <b>importo minimo di rimborso alla scadenza</b> pari al capitale protetto (80 o 90 euro). Questi prodotti prevedono il pagamento di 4 premi condizionati annuali a partire da dicembre 2020 e fino a dicembre 2023. Per incassare il premio condizionato, è sufficiente che il sottostante nelle relative date di valutazione abbia un valore maggiore o uguale al livello premio. A scadenza se l’azione sottostante quota ad un livello maggiore o uguale al livello protezione, viene pagato il prezzo di emissione pari a 100 euro, contrariamente viene corrisposto un importo pari al capitale protetto (80 o 90 euro).</p>
      <h3>Il Cash Collect Protetto su Assicurazioni Generali</h3>
      <p>A titolo di esempio, vediamo in dettaglio il funzionamento di un certificate: il Cash Collect Protetto con sottostante il titolo Assicurazioni Generali (<b>ISIN IT0005393977</b>). Il prodotto corrisponde un premio annuale condizionato all’andamento del sottostante nelle seguenti date: 4 dicembre 2020, 6 dicembre 2021, 5 dicembre 2022 e 4 dicembre 2023 (scadenza). Si ricorda che i certificati devono essere acquistati almeno 3 giorni lavorativi prima delle date di pagamento riportate per poter beneficiare dell’eventuale premio.<br/>Il pagamento del premio di 6,25 euro è <b>condizionato alla performance dell’azione Assicurazioni Generali</b>. Se nel giorno di valutazione il prezzo del sottostante dovesse essere pari o superiore al livello premio (pari a 18,39) l’investitore percepirà il premio annuale. Al contrario, se il valore dovesse essere minore del livello premio, il certificato non pagherà l’importo di 6,25 euro.<br/>A scadenza, il 4 dicembre 2023, l’investitore percepirà il prezzo di emissione del certificato (100 euro) qualora il valore dell’azione Assicurazioni Generali nella data di valutazione finale dovesse essere pari o superiore al livello protezione (pari a 14,7120). In caso contrario l’investitore riceverà un importo pari al capitale protetto (pari a 80 euro).</p>
      <figure>
        <img src="https://www.finanzaonline.com/app/uploads/2019/12/imi-protetto.jpg"/>
      </figure>
      <p>L’elenco completo dei certificati di Banca IMI è disponibile su: <b>https://www.bancaimi.prodottiequotazioni.com/</b></p>
    </article>
  </body>
</html>