<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%97%d7%9c%d7%95%d7%a5-%d7%9e%d7%9b%d7%91%d7%99-%d7%a4-%d7%aa-%d7%93%d7%95%d7%a8-%d7%97%d7%95%d7%92%d7%99-%d7%94%d7%aa%d7%a7%d7%95%d7%a4%d7%94-%d7%94%d7%9b%d7%99-%d7%94%d7%98%d7%95%d7%91%d7%94-%d7%91%d7%a7%d7%a8%d7%99%d7%99%d7%a8%d7%94-%d7%a9%d7%9c%d7%99-423922/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-12-09T09:07:00+00:00"/>
    <meta property="og:title" content="חלוץ מכבי פ&quot;ת, דור חוגי: &quot;התקופה הכי הטובה בקריירה שלי&quot;"/>
    <meta property="og:description" content="שיחה אחת גורלית עם המאמן גיא לוזון שינתה את העונה של דור חוגי. רגע אחרי עוד הופעה נהדרת שכללה שער ושני בישולים מול כפר קאסם, הוא מודה כי נכנס לעונה קצת שאנן, מספר על התחרות הגדולה על חולצת ההרכב, אבל גם על פרגון ואווירה טובה ומנסה להסביר - למה עדיין לא הגיעה הפריצה המיוחלת. דור חוגי מבסוט במכבי פ&quot;ת ומקווה כי הגיעה העת להניח את מקל הנדודים"/>
  </head>
  <body>
    <article>
      <h1>חלוץ מכבי פ"ת, דור חוגי: "התקופה הכי הטובה בקריירה שלי"</h1>
      <h2>שיחה אחת גורלית עם המאמן גיא לוזון שינתה את העונה של דור חוגי. רגע אחרי עוד הופעה נהדרת שכללה שער ושני בישולים מול כפר קאסם, הוא מודה כי נכנס לעונה קצת שאנן, מספר על התחרות הגדולה על חולצת ההרכב, אבל גם על פרגון ואווירה טובה ומנסה להסביר - למה עדיין לא הגיעה הפריצה המיוחלת. דור חוגי מבסוט במכבי פ"ת ומקווה כי הגיעה העת להניח את מקל הנדודים</h2>
      <address><time datetime="2019-12-09T09:07:00+00:00">09 Dec 2019, 09:07</time> by <a rel="author">אורי קידר</a></address>
      <figure>
        <img src="https://cdn.isnet.co.il/dyncontent/2019/12/9/a18c2117-d84d-4b97-9608-5c489d5cb07a.jpg"/>
        <figcaption>דור חוגי (בלבן) בועט לשער. "גיא נתן הרבה ביטחון". צילום: אבי רוקח</figcaption>
      </figure>
      <p>היום, כשבכושרו הנוכחי, דור חוגי הוא אולי השחקן הטוב ביותר בלאומית, זה נראה רחוק, אבל עד המחזור השישי של העונה, חלוצה של מכבי פ"ת עמד על שער ליגה אחד בלבד ובטור הבישולים נצנצה הספרה אפס. "פתחתי את העונה לא טוב", הוא אומר בכנות, "לא הייתי השחקן שאני היום. זאת הייתה תקופה לא קלה עבורי".</p>
      <p>מה הביא לשינוי שסידר לו מאזן של שבעה שערים ושישה בישולים רק שמונה מחזורים מאוחר יותר? "גיא (לוזון, מאמן הקבוצה) לקח אותי לשיחה, שבה הבנתי שאצלו אי אפשר לא לתת מאה אחוז", הוא מסביר, "קצת זייפתי בהגנה ולא עבדתי כמו שצריך. כנראה שנכנסתי מעט שאנן לעונה הזאת. השיחה עם גיא נתנה לי הרבה ביטחון ולשחקן כדורגל זה חשוב מאוד".</p>
      <p>ביום שישי נתן חוגי עוד הצגה ומכבי המשיכה את הטיול שלה בלאומית בדרך הבטוחה בחזרה לליגת העל, כשעצרה את הריצה של מ.ס. כפר קאסם. היריבה מהעיר הסמוכה הערימה קצת קשיים על הקבוצה של גיא לוזון, אבל בסופו של דבר נכנעה 2:4. "כל משחק בלאומית הוא קשה", טוען חוגי, "אין משחק קל. גם כשפוגשים את האחרונות בטבלה, הן באות ומסתגרות וקשה לנו מאוד. כפר קאסם שיחקו מצוין ולפרקים, בעיקר במחצית הראשונה, היו אפילו עדיפים עלינו. הם שיחקו אגרסיבי, קיבלו הרבה צהובים, אבל ידענו להתמודד".</p>
      <p>פעמיים הצליחה כפר קאסם לצמק את הפיגור לשער אחד ובשני המקרים ידעה מכבי לשוב ולכבוש שער מהיר שנתן שקט. "שני השערים שהם כבשו הגיעו ממתנות שנתנו להם", אומר חוגי, "נכנסנו קצת ללחץ. אחרי השער הראשון שלהם הם הגיעו לעוד מצב מסוכן. היה מאוד קשה ואני שמח שעמדנו גם במשימה הזאת".</p>
      <p>
        <b>איך מצליחים בכל שבוע להתעלות מול יריבות שבאות במוטיבציה כפולה מולכם?</b>
      </p>
      <p>"אנחנו באים במוטיבציה עוד יותר גדולה. יש לנו סגל עמוק במיוחד. אין דבר כזה שחקן הרכב ראשון או שני. אף אחד לא מרשה לעצמו להוריד את הרגל מהגז וגם האימונים מתנהלים בקבצה גבוה. זה נכון לכל מערכי הקבוצה, לא רק בהתקפה. מי שטיפה מזייף, מוצא את עצמו בחוץ. אין דבר כזה אצל גיא. אם הוא רואה מישהו שקצת "מזגזג", הוא אומר לו "בוא לשבת לידי". לצד זאת, האווירה מאוד טובה והתחרות חיובית. אנחנו יודעים שבעונה כל כך ארוכה, כל שחקן ייתן את חלקו.</p>
      <p>"רוב השחקנים פה הם ברמת של ליגת העל ובהתחלה זה לא היה פשוט להסתגל לליגה הזאת. לא הראינו יכולת מספיק טובה, אבל בסופו של דבר התאמנו את עצמנו ואת התוצאות רואים בכל שבוע".</p>
      <figure>
        <img src="https://cdn.isnet.co.il/dyncontent/2019/12/9/0e7f06ff-abe8-4aa1-9072-098a578bd12c.jpg"/>
        <figcaption>חוגי (במרכז) והחברים חוגגים מול כפר קאסם. "יש הרבה פרגון בין שחקני ההתקפה". צילום: אורן אהרוני</figcaption>
      </figure>
      <p>העומק בסגל מאפשר ללוזון גם "לשחק" עם המערכים בהם הוא בוחר לפתוח ולשנות גם במהלך המשחקים. "שיחקתי העונה חלוץ, מתחת לחוץ ובשני האגפים", אומר חוגי, "אני הכי אוהב לשחק במרכז, אבל יש כזה עומק אצלנו, שזה מאוד קשה. את רוב השערים שלי כבשתי כשנכנסתי מאגף שמאל למרכז, בעיקר אחרי שלידור כהן נפצע. הוא שחקן ברמה מעל הליגה הזאת ומשחק באגף. אנחנו מסתדרים, מתחלפים אם צריך. יש המון פרגון בחלק ההתקפי, כי לכולם יש מטרה משותפת – לעלות לליגת העל".</p>
      <p>ביום שני (19:00) תצפין מכבי לעכו, שם תפגוש את הפועל המקומית. לפחות לאור ההיסטוריה הקרובה, יש לצפות להכרעה במשחק הזה. בשמונת המפגשים האחרונים בין השתיים הסתיים רק משחק אחד ללא הכרעה, לצד ארבעה ניצחונות למכבי ושלושה לעכו. "על הנייר מכבי פ"ת גדולה על כל הליגה", אומר חוגי, "אבל גם בני סכנין כזאת ואנחנו רואים בפועל שזה לא קורה. יהיה משחק קשה, אנחנו לא בבית שלנו, אבל באים לנצח, כמו בכל משחק".</p>
      <p>דור חוגי (24) נולד בפרדס כץ והחל לשחק במחלקת הנוער של הפועל פ"ת. בגיל נערים ב' חצה את הכביש ועבר ליריבה העירונית ואחרי עונת עבר למכבי חיפה, בה הפך לאחד החלוצים המובילים במחלקה, לצד שובל גוזלן. כשזה עלה לקבוצה הבוגרת הפך חוגי לחלוץ המוביל ובעונת 2012/13' הוכתר כמלך שערי הליגה לנוער עם 19 כיבושים. אולם בקבוצה הבוגרת של מכבי חיפה הוא רשם הופעה אחת בלבד. "לא קיבלתי הזדמנות במכבי חיפה, כי באותה תקופה הם האמינו בעיקר בלהביא זרים, אני מאמין שהיום זה היה נראה אחרת", הוא אומר.</p>
      <p>בשש העונות האחרונות הוא במסע נדודים שכולל מעבר כמעט בכל עונה וכלל את הפועל פ"ת, מכבי פ"ת והפועל רעננה בליגת העל והפועל ת"א והפועל ר"ג בלאומית, בטרם שב העונה למכבי פ"ת. "אין לי הסבר למה עדיין לא תקעתי יתד בקבוצה אחת", הוא מודה, "עד העונה עוד לא מצאתי את המקום הכי טוב עבורי. יש לי חוזה לעונה נוספת בתנאי שנעלה ליגה ומכבי ירצו לממש את האופציה. עכשיו אני במקום שטוב לי בו ואני מקווה להשתקע בו. כרגע אני בתקופה הכי טובה בקריירה שלי ואני מאמין שאם אמשיך בדרך הזאת, אניח את מקל הנדודים ואישאר במכבי לעוד הרבה שנים".</p>
      <p>אגב, את הדרך בליגת העל החל עם חצי עונה מצוינת בהפועל פ"ת, בשורותיה כבש שבעה שערים עוד בטרם מלאו לו 20. אולם מאז הוסיף רק עוד שישה שערים בליגה הבכירה. למה לא הגיעה הפריצה? "שאלה טובה. כנראה שהזמן שלי עוד לא הגיע, אבל אין לי ספק שהוא עוד יגיע", הוא מבטיח.</p>
    </article>
  </body>
</html>