<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/radnici-poste-odbili-predlog-o-povecanju-plata-strajk-jos-traje_1074263.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T09:40:00+00:00"/>
    <meta property="og:title" content="Радници &quot;Поште&quot; одбили предлог о повећању плата, штрајк још траје"/>
    <meta property="og:description" content="Радници Поште Србије који штрајкују нису прихватили предлог представника владе да се повећају зараде за око 17 одсто онима на технолошким пословима, који имају најмања примања, као ни да другим радницима..."/>
  </head>
  <body>
    <article>
      <h1>Радници "Поште" одбили предлог о повећању плата, штрајк још траје</h1>
      <h2>БЕОГРАД - Радници Поште Србије који штрајкују нису прихватили предлог представника владе да се повећају зараде за око 17 одсто онима на технолошким пословима, који имају најмања примања, као ни да другим радницима повећање буде укупно око девет одсто, рекла је данас председница синдиката Независност у Пошти Србије Снежана Марковић.</h2>
      <address>
        <time datetime="2019-12-09T09:40:00+00:00">09 Dec 2019, 09:40</time>
      </address>
      <p>Она је за Танјуг рекла да су јуче одржана три састанка са представницима владе, послодаваца и запослених и да за сада нема информацију да ли ће и данас бити одржан састанак.</p>
      <figure>
        <img src="http://www.rtv.rs/sr_ci/drustvo/slike/2018/09/03/posta-ptt-srbije-abr.jpg"/>
        <figcaption>РТВ</figcaption>
      </figure>
      <p>Према информацијама којима располаже, већина пошти у Србији и даље не ради, пошто не ради Главни поштански центар.</p>
      <p>"Имали смо јуче три састанка, у 10 сати, у 16 и од 21.30 сати. На последњем састанку представници запослених нису прихватили предлог владе да њихове зараде, заједно са оним што треба да нам врати влада, буду увећане око 17 одсто радницима на технолошким пословима, а да повећање за оне који раде на другим пословима, која нису искључиво технолошка, буду само шест одсто, тако да би са 3,5 одсто које треба да нам врате укидањем овог закона (о умањењу зарада), то било око девет одсто", навела је Марковић.</p>
      <p>Додаје да синдикати не воде штрајк, већ да је део запослених самостално обуставио рад и изабрао своје представнике.</p>
      <p>"Они траже да зарада буде на нивоу просека Републике Србије, 52.000 или 53.000 динара месечно, то јест да не буде мања од 50.000, али увек имају неки други захтев. Према мојим информацијама, поште и данас не раде, не знам да ли све и колико пошта не ради. Ипак, у сваком граду већина пошти не ради. Не ради Главни поштански центар, а када он не ради, онда ови у унутрашњости немају шта да раде", рекла је Марковић.</p>
      <p>Како је рекла, влада је одобрила да Пошта Србије може 100 радника да преведе до краја године у радни однос на неодређено време, као и још 100 људи до априла 2020. године, пошто постоји проблем са недостатком кадрова у технологији.</p>
      <p>Додала је да се, иначе, одржавају састанци са представницима владе како би се решавали проблеми у Пошти Србије нагомилани више од 15 година, колико запослени нису добили никакво повећање.</p>
      <p>Представници Владе Србије, послодавца, два репрезентативна синдиката и представници запослених, протеклих седам дана разговарају и о расподели добити предузећа и стању у Пошти Србије.</p>
      <p>У Пошти Србије запослено је око 15.000 радника.</p>
      <p>
        <b>Влада: Апел радницима "Поште" да прихвате понуду</b>
      </p>
      <p>Влада Србије апеловала је на запослене у ЈП "Пошта Србије" који су обуставили рад, да препознају озбиљност ситуације и прихвате највишу понуду коју држава може у овом моменту да им пружи, а то је повећање укупне масе зарада од 10 одсто, као и друге услове.</p>
      <p>Како се наводи у саопштењу владе, предложено је да се престане са обуставом рада до усаглашавања интерних аката "Пошта Србије" како би се реализовало договорено а да се уз присуство надлежних одржавају састанци Радне групе једном у две недеље.</p>
      <p>Предложене мере представљале су први корак, који би заједно са бољим пословања "Пошта Србије" требало да доведу до побољшања материјалног положаја запослених у овом предузећу, каже се у саопштењу.</p>
      <p>"Уколико се одмах не обезбеди редовно пословање током процеса примене горе наведених закључака, ово јавно предузеће сусрешће се са губитком пословног прихода и довешће се у питање обављање поверених послова од стране државе, а које предвиђа Закон о поштанским услугама", указује се у саопштењу.</p>
      <p>Од формирања Радне групе за ово јавно предузеће у априлу 2019. године до данас, промењена је Одлука о расподели добити за 2017. годину тако да је добит која је припала предузећу, највећим делом искоришћена за исплату запосленима, каже се у саопштењу.</p>
      <p>Такође, додају, одобрена је расподела добити за 2018. годину у складу са измењеним одредбама Колективног уговора, али је "Пошта" из сопствених средстава у јулу извршила и једнократну исплату солидарне помоћи у износу од 20.000 динара за запослене са најмањим платама.</p>
      <p>Влада је, како се наводи, на иницијативу "Пошта Србије", дала сагласност за увећање цена појединих поштанских услуга чиме су, како се наводи, створени предуслови за увећање масе зарада и повећање примања запослених у 2020. години.</p>
      <p>Влада подсећа запослене на доследну примену Закона о раду и одредаба Колективног уговора, као и Одлуке о обезбеђивању процеса рада у условима отежаног функционисања.</p>
    </article>
  </body>
</html>