<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://leganerd.com/2019/12/09/i-goonies-lorigine-del-film-tra-curiosita-e-leggenda/"/>
    <meta property="og:site_name" content="Lega Nerd"/>
    <meta property="article:published_time" content="2019-12-09T09:49:32+00:00"/>
    <meta property="og:title" content="I Goonies: l’origine del film tra curiosità e leggenda"/>
    <meta property="og:description" content="Se c’è un film che possiamo considerare universalmente amato e che rappresenta una bandiera del nerdismo anni ‘80, questo è i Goonies. Un film unico, un"/>
  </head>
  <body>
    <article>
      <h1>I Goonies: l’origine del film tra curiosità e leggenda</h1>
      <address><time datetime="2019-12-09T09:49:32+00:00">09 Dec 2019, 09:49</time> by <a rel="author" href="https://leganerd.com/author/giac/" target="_blank">Giacomo Lucarini</a></address>
      <p>
        <i>Se c’è un film che possiamo considerare universalmente amato e che rappresenta una bandiera del nerdismo anni ‘80, questo è <b>i Goonies</b>.</i>
      </p>
      <p>Un film unico, un <b>instant classic</b> nato per i ragazzini ma capace di intrattenere tutti, che senza prendersi <i>troppo</i> sul serio e senza scadere nella commedia eccessiva, ha saputo regalare risate e brividi, senso di avventura e del grottesco, fascinazione e parodia in uguale misura.</p>
      <p>Un equilibrio decisamente <b>miracoloso</b> che lo rende, a quasi 35 anni di distanza mentre scrivo, una delle pellicole più adorate e <i>rewatchate</i> dell’universo nerd.</p>
      <p>Se ancora – per qualunque motivo – non avessi avuto l’opportunità e il piacere di vedere uno dei <b>capisaldi</b> degli anni ‘80 e del fantastico, come descrivertelo?</p>
      <blockquote>In sostanza, I Goonies parla di un gruppo di ragazzini non certamente popolarissimi che devono impedire che il loro quartiere venga spazzato via dai soliti speculatori che vogliono costruire un campo da golf.<br/><br/>Nel frattempo trovano una mappa del tesoro di un famoso pirata, si imbattono in una stramba famiglia criminale pericolosissima, in una serie di trabocc… ehm, tracobetti di ogni genere e anche dei cadaveri, e alla fine… beh, <i>mica ve lo dico adesso!</i></blockquote>
      <p> </p>
      <figure>
        <img src="https://leganerd.com/wp-content/uploads/2019/12/the-goonies-lavorazione-leggenda-_2_-699x393.jpg"/>
      </figure>
      <p> </p>
      <p>Ok, detta così, sembra la classica trama del film di <b>avventure per bambini</b>. Il fatto è che, come nei casi migliori della storia del cinema, la trama classica viene affrontata con una verve e <b>un’inventiva</b> che rende tutto inimitabile e irresistibile.</p>
      <p>Hai presente, no? Ci sono film che fai fatica a vedere una sola volta, e ci sono film che vorresti rivedere una volta a settimana perché ti regalano <b>buone vibrazioni</b> ad ogni minuto che passa.</p>
      <aside>Ecco, I Goonies appartiene alla seconda categoria, forse perché pensato, scritto e realizzato con un <i>entusiasmo</i> e una libertà difficilmente pensabile al giorno d’oggi per un film di un certo tipo.</aside>
      <p>Costò <b>19 milioni di dollari</b>, in un anno in cui il sequel di uno dei film più redditizi di sempre, Rambo, costò il doppio. Quindi non proprio il classico tv movie per bambini.</p>
      <p>Alla fine, fu uno dei film che in USA <b>incassò di più</b> nel 1985.</p>
      <p>Insomma: amato in patria, amato nel mondo, <i>amatissimo</i> a distanza di tempo da tutti quelli che erano ragazzini in quel periodo o in quello immediatamente successivo…</p>
      <p>Non c’è da stupirsi che stia per<b> tornare al cinema</b> per un evento speciale dal 9 all’11 dicembre, e con buona probabilità possiamo prevedere che questa iniziativa sarà un successo: io sono pronto a tornare in sala, e voi?</p>
      <p> </p>
      <figure>
        <iframe src="https://www.youtube.com/embed/pAz0V1gF3LU" width="660" height="400" data-service="Youtube" scrolling="no"/>
      </figure>
      <p> </p>
      <p>Vediamo un po’ di tentare di decifrare quello che è il ricettario magico che ha portato la creatura di <b>Steven Spielberg</b>, <b>Richard Donner</b> e <b>Chris Columbus</b> allo status di cult che gode oggi.</p>
      <aside>Ehi! Un attimo… penso proprio che i primi ingredienti siano quei tre nomi che abbiamo appena scritto e letto.</aside>
      <p>L’idea, si dice, nacque nella testa di <b>Steven Spielberg</b>, reduce da<i> Indiana Jones</i> e da <i>E.T. l’extraterrestre</i>, mentre stava abbozzando il plot di quello che sarebbe diventato il suo film “Il Colore Viola” (uscito sempre nel 1985).</p>
      <p>Steven buttò giù due righe in una pausa rispondendo a un semplice quesito:</p>
      <p>
        <i>“Cosa farebbero dei ragazzini di provincia durante un giorno di pioggia?”</i>
      </p>
      <p>Da lì a fargli cercare il <b>tesoro</b> di un <b>antico pirata</b> il passo è stato breve.</p>
      <p> </p>
      <figure>
        <img src="https://leganerd.com/wp-content/uploads/2019/12/the-goonies-lavorazione-leggenda-1-699x301.jpg"/>
      </figure>
      <p> </p>
      <p>Ma la strada fu tracciata da quello che era il pupillo di Spielberg, il promettente <b>Chris Columbus</b>, che stava “covando” i <i>Gremlins</i> e che poi ci avrebbe regalato altri classici come sceneggiatore e regista, tra cui <i>Mamma ho Perso L’Aereo, Piramide di Paura, Mrs Doubtfire</i> e i primi due <i>Harry Potter</i>.</p>
      <p>C’erano tutte le carte in regola per avere una sceneggiatura <b>frizzante</b> quanto basta.</p>
      <p>Ma non era finita: a saltare a bordo di questo strano progetto che parlava di ragazzini provinciali e di tesori nascosti sottoterra fu nientemeno che il regista dei due primi, veri, <i>cinecomic blockbuster</i> della storia: <b>Richard Donner</b>.</p>
      <p>Vivace, appassionato di fumetti e di avventura, il regista di Superman (1978) e… del 75% del suo sequel (1980, ma questa è un’altra storia) non si tirò indietro e si scatenò nel portare in vita le imprese dei <b>Goonies, della famiglia fratelli e di Sloth</b>.</p>
      <p>
        <i>Con un trio del genere, cosa poteva andare storto?</i>
      </p>
      <p> </p>
      <figure>
        <img src="https://leganerd.com/wp-content/uploads/2019/12/the-goonies-lavorazione-leggenda-4-699x568.jpg"/>
      </figure>
      <p> </p>
      <p>Niente, anche perché al team fu assicurata grande libertà creativa e di messa in scena: tanto è vero che tutto quello che vi andrò a raccontare adesso è vero.</p>
      <p>Prima di subito, diciamolo: un <b>concept</b> e una sceneggiatura come quella dei Goonies avrebbero vita difficile al giorno d’oggi, e pure all’epoca spiegarlo a degli <i>executive</i> in riunione non deve essere stata una passeggiata.</p>
      <p>Sotto <b>l’apparenza</b> di un film per giovanissimi, si nascondeva un film dove esplodono le prigioni sotto gli occhi della polizia, vengono fatti secchi un paio di federali, dei criminali minacciano di morte i ragazzini, gli stessi rischiano l’osso del collo decine di volte ficcandosi in pericoli assurdi, qualcuno viene pure chiuso in un frigo con un cadavere.</p>
      <p>Beh, certo, probabilmente l’elemento <b>assurdo e irresistibile</b> della pellicola dipende anche da questo: ogni situazione è estrema, fuori di testa, assolutamente fuori contesto per stare in un film “per bambini” ed ecco che infischiandosene della correttezza, per così dire, “educativa”, i nostri autori hanno creato qualcosa di irripetibile.</p>
      <aside>Ma qui si parla dei Goonies, un gruppo di sfigati che prende il nome dal quartiere di Goon Docks della città di Astoria, Oregon, non certo di chissà chi.</aside>
      <p>E allora, dove si va a girare? In studio? No di certo: le riprese furono effettuate nella <b>vera città</b>, in località perlopiù reali e modificate all’uopo.</p>
      <p>Soltanto le sequenze conclusive in caverne e cunicoli (e galeoni) furono per ovvi motivi ricostruite in <b>studio</b>.</p>
      <p> </p>
      <figure>
        <img src="https://leganerd.com/wp-content/uploads/2019/12/the-goonies-lavorazione-leggenda-3.jpg"/>
      </figure>
      <p> </p>
      <p><b>Cinque mesi</b> intensi, ben pianificati ma anche curiosamente organizzati: per calare ancora meglio i ragazzini protagonisti nella storia – da notare che per molti di loro fu il primo ruolo in assoluto, anche per <b>Josh Brolin</b> – il film fu affrontato come un libro.</p>
      <p>Cosa intendo dire? Che siccome le riscritture del <b>copione</b> durarono fino al giorno precedente all’inizio delle riprese, la pellicola fu girata praticamente in sequenza <b>cronologica.</b></p>
      <p>Fatto più unico che raro nella storia del cinema, dove la produzione impone che per, per ragioni di logistica, le scene vengano <b>girate a blocchi</b> asincroni, a seconda delle necessità di location, tempo, disponibilità del cast, effetti visivi, etc.</p>
      <p>Spesso e volentieri sul set i <b>dialoghi</b> furono improvvisati, oppure “imbeccati” in maniera originale: per far raccontare a Mikey la storia di<b> Willy l’orbo</b>, Columbus e Donner gliela illustrarono pochi minuti prima di girare, per rendere più viva e sentita la performance del giovane attore. E così fu.</p>
      <p>E vogliamo parlare della <b>danza del ventre di Chunk</b>, diventata iconica?</p>
      <p> </p>
      <figure>
        <img src="https://leganerd.com/wp-content/uploads/2019/12/the-goonies-lavorazione-leggenda-5-699x393.jpg"/>
      </figure>
      <p> </p>
      <p>La leggendaria “truffle shuffle” fu un momento improvvisato sul set, dove il piccolo <b>Jeff Cohen</b> (che poi lasciò la recitazione e oggi è avvocato) probabilmente attinse dall’esperienza reale di bambino sovrappeso preso in giro dai coetanei.</p>
      <p>Lo stesso <b>Donner</b>, in diverse interviste, ha raccontato di come Jeff fu lasciato a briglia sciolta, e che a rivederla oggi gli sembra “una scena difficile da digerire”, anche se a noi spettatori arriva come reale: chi non ha avuto almeno un’esperienza di <i>bonaria</i> presa in giro dagli amici?</p>
      <p>La fortuna dei Goonies è che sono tutti amorevoli e “alla pari”, per così dire, nel loro ridicolizzare l’altro – come in questo caso <b>Mouth (Corey Feldman)</b> con Chunk – non c’è l’ombra di bullismo, come qualcuno ha poi avuto l’ardire di suggerire.</p>
      <p>Anche perché tutti ammutolirono durante <b>la scena di pianto di Chunk</b>, dove Jeff sfoderò delle lacrime reali così potenti da lasciare a bocca aperta l’intero cast tecnico e artistico.</p>
      <p>Lui disse poi di aver pensato di aver perso la mamma.</p>
      <aside>E gli attori del Metodo Stanislavskij muti.</aside>
      <p>Certo è che poi Jeff, dopo un paio di esperienze in tv, lasciò la recitazione per fare sport, diventare il leader del team di wrestling della sua scuola e persino rappresentante degli studenti, per poi studiare legge e specializzarsi nel settore dei diritti dell’entertainment. <i>Non male davvero per un Goonie!</i></p>
      <p>Furono molte le <b>star</b> affermate che fecero una capatina sul set, per dare qualche suggerimento ai giovani attori e divertirsi insieme a loro.</p>
      <p>Probabilmente si era sparsa la voce che la lavorazione era divertente: un giovanissimo <b>Tim Burton</b>, al suo primo lungometraggio assieme a <b>Paul Reubens</b> (ovvero Pee-Wee Herman), che si divertirono con i piccoli protagonisti.</p>
      <p><b>Dan Aykroyd</b>, reduce dal successone di Ghostbusters, si fece vedere forse per reclutare qualche giovane acchiappafantasmi (ma come ben sappiamo la storia volle diversamente) e Indiana Jones in persona, <b>Harrison Ford</b>, accompagnò per un giorno sul set i ragazzi mentre si trovavano nelle caverne. Chi meglio di lui poteva aiutarli?</p>
      <p> </p>
      <figure>
        <img src="https://leganerd.com/wp-content/uploads/2019/12/jackson-goonies.jpg"/>
      </figure>
      <p> </p>
      <p>Oh, e non dimentichiamoci che <b>Michael Jackson</b> si auto-invitò così tanto spesso sul set che qualcuno iniziò a pensare che avrebbe recitato una parte nel finale.</p>
      <aside>Beh, se fu tagliata una piovra gigante, perché non… un attimo, ho detto <i>piovra gigante</i>?</aside>
      <p>Eh sì, perché fu scritta e girata una scena che poi fu <b>eliminata del tutto</b>, che richiese un intenso lavoro agli effettisti e marionettisti per realizzare e animare una piovra di un quintale: quasi arrivati al galeone di Willy l’Orbo, i ragazzi si imbattono in questo animale birichino e un po’ invadente.</p>
      <p>Un minuto di girato che aggiunge un ulteriore elemento al <b>mischione di generi</b> dei Goonies, richiamando le avventure in salsa Sindbad e/o Jules Verne dei tempi andati: ma alla fine si optò per l’esclusione nonostante il lavoro profuso.</p>
      <p> </p>
      <figure>
        <iframe src="https://www.youtube.com/embed/LMjkY-Wi5bo" width="660" height="400" data-service="Youtube" scrolling="no"/>
      </figure>
      <p> </p>
      <p>La scena è disponibile in molte delle <b>edizioni home video più recenti</b>, a partire dal 2001. Come aneddoto finale, vi lascio una cosa probabilmente impensabile al giorno d’oggi: Steven Spielberg,<b> per trollare Donner,</b> disse ai giovani attori che avrebbero dovuto ignorare il regista per tutta l’ultima settimana di riprese.</p>
      <p>Questi furono talmente bravi a recitare anche fuori dal set, che Donner <b>se la prese malissimo</b>, arrivando a confessare alla moglie: “Odio questi dannati bambini. Non vedo l’ora che se ne vadano dalla mia vita”.</p>
      <p>Al momento di andarsene, ovvero al giorno conclusivo delle riprese, gli dissero che lo avevano fatto perché Steven gli aveva promesso una <b>settimana di vacanza</b> in una villa alle Hawaii. Era la villa di Donner.</p>
      <p>Che quindi si ritrovò a casa i <b>mocciosi</b> ancora per un po’… con somma gioia di tutti.</p>
      <p>Beh, forse è davvero roba dei<b> tempi andati</b>. Oggi un regista salterebbe su tutte le furie se fosse ignorato, chiamando gli avvocati per sospendere la produzione… ma quelli erano altri uomini.</p>
      <hr/>
      <p><a href="https://www.infinitytv.it/#!2433/VOD/I%20Goonies">I Goonies</a> è disponibile su <a href="https://www.infinitytv.it/">Infinity TV</a>.</p>
      <hr/>
      <related>
        <h4>Articoli Simili</h4>
        <a href="https://leganerd.com/2019/11/29/e-t-lextraterrestre-ecco-lo-spot-tv-che-riunisce-lalieno-con-elliott/"/>
        <a href="https://leganerd.com/2019/11/20/i-goonies-il-film-torna-al-cinema-in-4k-il-9-10-e-11-dicembre/"/>
        <a href="https://leganerd.com/2019/11/02/room-237-i-significati-segreti-di-shining/"/>
        <a href="https://leganerd.com/2019/10/17/edward-norton-contro-spielbergnetflix-non-ha-ucciso-il-cinema-in-sala/"/>
        <a href="https://leganerd.com/2019/10/07/il-terribile-caso-di-cronaca-che-ha-ispirato-il-regista-di-hole-labisso/"/>
        <a href="https://leganerd.com/2019/10/03/matrix-4-quello-che-e-stato-quello-che-sappiamo-e-che-vorremmo-vedere/"/>
      </related>
    </article>
  </body>
</html>