<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.interia.pl/skoki-narciarskie/news-ps-w-skokach-adam-malysz-dziwny-konkurs,nId,3378733"/>
    <meta property="og:site_name" content="sport.interia.pl"/>
    <meta property="article:published_time" content="2019-12-09T09:34:26+00:00"/>
    <meta property="og:title" content="PŚ w skokach. Adam Małysz: Dziwny konkurs"/>
    <meta property="og:description" content="Polscy skoczkowie nie odgrywali znaczącej roli w niedzielnym konkursie Pucharu Świata w Niżnym Tagile. Najlepszy z &quot;Biało-Czerwonych&quot; Kamil Stoch zajął dopiero 15. miejsce. &quot;Wyniki poniżej oczekiwań i możliwości&quot; - skomentował dyrektor do spraw skoków i kombinacji norweskiej w PZN Adam Małysz."/>
  </head>
  <body>
    <article>
      <h1>PŚ w skokach. Adam Małysz: Dziwny konkurs</h1>
      <address><time datetime="2019-12-09T09:34:26+00:00">09 Dec 2019, 09:34</time> by <a rel="author">INTERIA.PL</a></address>
      <p>
        <b>Polscy skoczkowie nie odgrywali znaczącej roli w niedzielnym konkursie Pucharu Świata w Niżnym Tagile. Najlepszy z "Biało-Czerwonych" Kamil Stoch zajął dopiero 15. miejsce. "Wyniki poniżej oczekiwań i możliwości" - skomentował dyrektor do spraw skoków i kombinacji norweskiej w PZN Adam Małysz.</b>
      </p>
      <aside>Odtwarzacz wideo wymaga uruchomienia obsługi JavaScript w przeglądarce. Małysz: To cud, że skoki się tu odbywają. Wideo INTERIA.TV</aside>
      <p>Już kwalifikacje pokazały, że podopiecznym Michala Doleżala może być ciężko o sukces. Wprawdzie "Biało-Czerwoni" awansowali w komplecie, ale zajęli odległe lokaty. Potwierdziło się to w konkursie, który toczył się w loteryjnych warunkach z powodu silnego i wiejącego z różnych kierunków wiatru.<br/><br/>"Za nami kolejny dziwny konkurs, w którym równie ważne, co umiejętności, było szczęście" - stwierdził Małysz w mediach społecznościowych. Fortuna nie sprzyjała Piotrowi Żyle, który niespodziewanie zakończył swój udział po pierwszej serii. Podobny los spotkał Klemensa Murańkę. <br/><br/>W finale wystąpiło pięciu Orłów, ale żadnego z nich nie było w pierwszej dziesiątce. Stoch, Jakub Wolny, Dawid Kubacki i Maciej Kot nie mieli udanych prób. Mistrz z Zębu tylko machną zrezygnowany ręką po swoim skoku, a i tak okazało się, że zajął najlepsze miejsce z Polaków. <br/><br/>"Nam tym razem szczęścia zabrakło, wyniki Polaków poniżej oczekiwań i możliwości. Cóż, trzeba wyciągnąć co się da pozytywnego z weekendu w Niżnym Tagile i z optymizmem pojechać na następne zawody" - zaznaczył Małysz.<br/><br/>Najrówniej i daleko skakał Austriak Stefan Kraft, co dało mu zwycięstwo. "Nie ujmuję niczego zwycięzcy, bo Stefan Kraft skakał fantastycznie, ale niektóre sytuacje były loteryjne" - podkreślił nasz były znakomity skoczek.<br/><br/>Kolejne zawody PŚ odbędą się w niemieckim Klingenthal. Na 14 grudnia zaplanowano konkurs drużynowy, a dzień później konkurs indywidualny. Trener Doleżal zdecydował, że do Klingenthal pojedzie taki sam skład.<br/><br/>"Mam nadzieję, że na doskonale znanej skoczni w Klingenthal konkursy będą bardziej sprawiedliwe i przekonamy się, na co rzeczywiście stać naszych reprezentantów" - zakończył Małysz.</p>
      <p>
        <b>RK</b>
      </p>
    </article>
  </body>
</html>