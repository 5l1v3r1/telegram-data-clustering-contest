<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/ojciec-w-bialych-szatach/"/>
    <meta property="og:site_name" content="eKAI"/>
    <meta property="article:published_time" content="2019-12-09T09:31:00+00:00"/>
    <meta property="og:title" content="Ojciec w białych szatach"/>
    <meta property="og:description" content="13 grudnia obchodzimy 50-lecie kapłaństwa Franciszka. Przed oczyma staje postać Ojca w białych szatach, który z miłością przygarnia świat cały – a przede wszystkim ludzi poszukujących, cierpiących i z"/>
  </head>
  <body>
    <article>
      <h1>Ojciec w białych szatach</h1>
      <address><time datetime="2019-12-09T09:31:00+00:00">09 Dec 2019, 09:31</time> by <a rel="author">Marcin Przeciszewski</a></address>
      <p>
        <b>13 grudnia obchodzimy 50-lecie kapłaństwa Franciszka. Przed oczyma staje postać Ojca w białych szatach, który z miłością przygarnia świat cały – a przede wszystkim ludzi poszukujących, cierpiących i zagubionych. Jego postać wywołuje wzruszenie, a niekiedy szokuje.</b>
      </p>
      <p><a href="https://ekai.pl/search/Franciszek/">Franciszek</a> stara się nadać papieskiej posłudze nowy styl. Pragnie – jak sam mówi – Kościoła ubogiego i dla ubogich, tych ostatnich stawiając zawsze w centrum. Kościół porównuje  do „szpitala polowego”. A centralną prawdą chrześcijańskiego przesłania jest dlań Boże miłosierdzie. Dlatego z tym właśnie orędziem udaje się na peryferie dzisiejszego świata.</p>
      <p>W swych najgłębszych pragnieniach <a href="https://ekai.pl/search/Ojciec+%C5%9Awi%C4%99ty/">Ojciec Święty</a> marzy i apeluje o „duszpasterskie nawrócenie” całego Kościoła. W tym pojęciu tkwi klucz do zrozumienia jego pontyfikatu. A wymaga to przejścia od „duszpasterstwa zachowawczego” do znacznie bardziej otwartego i zdecydowanie misyjnego. Franciszek podkreśla, że we współczesnym, sekularyzującym się świecie nie wystarczy być uczniem Chrystusa, ale należy być „uczniem-misjonarzem”. Zachęca do przeprowadzenia w Kościele – na każdym jego szczeblu – procesu „rozeznania, oczyszczenia i reformy”.</p>
      <p><a href="https://ekai.pl/search/Ko%C5%9Bci%C3%B3%C5%82/">Kościół</a> pragnie oczyścić z tryumfalizmu, krytykując wciąż pokutujący klerykalizm. Postawę klerykalizmu rozumie jako nieuprawnione nadużywanie władzy, prowadzące do patologii i nadużyć. A jeśli do nich dojdzie, na pierwszym miejscu stawia ofiary – ludzi pokrzywdzonych w Kościele. Jest wymagający wobec kapłanów i biskupów. Ostrzega przed 15 chorobami zagrażającymi kościelnym funkcjonariuszom.</p>
      <p>Jedną z jego dewiz jest przeniesiona z gruntu latynoamerykańskiego „opcja preferencyjna na rzecz ubogich”. Nie szczędzi słów krytyki wobec zglobalizowanej wersji liberalizmu gospodarczego, nastawionego na zysk kosztem najuboższych. Apeluje o budowanie „kultury spotkania” na gruncie zasad ekonomii społecznej.</p>
      <p>A w nawiązaniu do św. Franciszka szczególną troską otacza dzieło stworzenia. Mówi wręcz o „grzechu ekologicznym” charakteryzującym współczesny model cywilizacji.</p>
      <p>W tym szczególnym momencie, 50-lecia kapłaństwa Franciszka, powierzajmy go – wraz z całym Kościołem – szczególnej opiece Bożej Opatrzności.</p>
      <p> </p>
      <related>
        <a href="https://ekai.pl/hadjadj-dzis-jezus-urodzilby-sie-jako-dziecko-z-zespolem-downa/"/>
      </related>
    </article>
  </body>
</html>