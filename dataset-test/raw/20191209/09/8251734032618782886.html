<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/sport/scherma-pro-vercelli-migliaia-di-giovani-per-la-prova-nazionale/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-12-09T09:27:58+00:00"/>
    <meta property="og:title" content="Scherma Pro Vercelli: migliaia di giovani per la prova nazionale"/>
    <meta property="og:description" content="Scherma Pro Vercelli: grande affluenza al polo fieristico per la prima prova nazionale di spada del Gran Premio dei Giovanissimi, “Gran Prix Kinder Joy of Moving”."/>
  </head>
  <body>
    <article>
      <h1>Scherma Pro Vercelli: migliaia di giovani per la prova nazionale</h1>
      <h2>Grande affluenza di spadisti al polo fieristico in occasione dell'evento.</h2>
      <address>
        <time datetime="2019-12-09T09:27:58+00:00">09 Dec 2019, 09:27</time>
      </address>
      <figure>
        <img src="https://notiziaoggivercelli.it/media/2019/12/Spada.jpg"/>
      </figure>
      <p>Scherma Pro Vercelli: grande affluenza al polo fieristico per la prima prova nazionale di spada del Gran Premio dei Giovanissimi, “Gran Prix Kinder Joy of Moving”.</p>
      <h3>Scherma Pro Vercelli al polo</h3>
      <p>Circa 3.500 persone hanno letteralmente invaso il polo fieristico VercelliFiere di Caresanablot il 7 e l’8 dicembre. Erano 1.200 gli iscritti provenienti da tutta Italia, a partire da Catania, Bari, Caserta e Napoli, fino alla vicina Svizzera (con l’iscrizione per gli stranieri ammessa da regolamento purché in possesso di doppio tesseramento, all’estero e in Italia), oltre 1200 accompagnatori, un migliaio tra maestri, arbitri, dirigenti e tecnici, più operatori ed<br/>espositori o semplici curiosi, visitatori: una vera e propria carica dei GPG – acronimo per indicare i partecipanti al Gran Premio dei Giovanissimi, “Gran Prix Kinder Joy of Moving”. Grande soddisfazione per gli organizzatori, che considerano la riuscita dell’evento un piccolo grande successo sulle pedane.</p>
      <h3>I risultati</h3>
      <p>I migliori piazzamenti per l’Associazione Scherma Pro Vercelli sono stati ottenuti da Emanuele Mancini, 26° nella categoria Ragazzi (la più numerosa, con al via 197 partecipanti); e Aurora Grasso, 26a nella categoria bambine. Da segnalare, oltre agli ottimi piazzamenti generali degli spadisti piemontesi, il terzo gradino del podio occupato da Katerina Piatti, classe 2006, bronzo nella categoria Allieve, nipote del compianto M° d’armi Victor Kulcsar e sorella del neo Campione del Mondo U17 in carica, Enrico, in forza con lui alla società ISEF di Torino.</p>
      <related>
        <h4>Leggi anche:</h4>
        <a href="https://notiziaoggivercelli.it/sport/calcio-femminile-lg-trino-fa-la-squadra/"/>
      </related>
      <h3>Torneo di spada a due mani</h3>
      <p>La “carica dei GPG” ha portato un entusiasmo nuovo in casa Pro Vercelli, ma non si può fermare qui. Il prossimo appuntamento è già alle porte, perché sabato 14 e domenica 15, il Pala Bertinetti ospiterà il secondo degli eventi che il club ha voluto organizzare in città: “The Black Carpet”, il 1° Torneo Federale di spada a due mani (Scherma storica). «Un’altra novità che speriamo possa ottenere, se pur con minor portata, lo stesso successo di affluenza e pubblico del Gran Prix Kinder, in attesa del tradizionale Trofeo Bertinetti, la cui 53a edizione è già fissata per il 26<br/>gennaio 2020».</p>
      <p>
        <i>Immagine di repertorio</i>
      </p>
    </article>
  </body>
</html>