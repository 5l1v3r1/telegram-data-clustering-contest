<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33350/airplay-2-bucato-raspberry-pi"/>
    <meta property="og:site_name" content="DDay.it"/>
    <meta property="article:published_time" content="2019-12-09T09:21:00+00:00"/>
    <meta property="og:title" content="AirPlay 2 è stato bucato. Audio multiroom da iPhone anche sui RaspberryPi"/>
    <meta property="og:description" content="Dopo mesi di lavoro un gruppo di sviluppatori è riuscito a fare il reverse engineering del protocollo AirPlay 2: a breve si potrà trasformare un Raspberry in un player compatibile AirPlay 2"/>
  </head>
  <body>
    <article>
      <h1>AirPlay 2 è stato bucato. Audio multiroom da iPhone anche sui RaspberryPi</h1>
      <h2>Dopo mesi di lavoro un gruppo di sviluppatori è riuscito a fare il reverse engineering del protocollo AirPlay 2: a breve si potrà trasformare un Raspberry in un player compatibile AirPlay 2</h2>
      <address><time datetime="2019-12-09T09:21:00+00:00">09 Dec 2019, 09:21</time> by <a rel="author">Roberto Pezzali</a></address>
      <p>AirPlay 2 è stato bucato: il protocollo per lo streaming audio di Apple ha resistito qualche anno, ma alla fine hanno vinto <a href="https://github.com/mikebrady/shairport-sync">gli sviluppatori di Shairport Sync</a>, una utility che permette di trasformare ogni sistema operativo in un AirPlay receiver. Cosa vuol dire? Semplicemente che a breve, quando Shairport Sync sarà compatibile con AirPlay 2, si potrà installare su un computer e questo computer verrà visto da iPhone, da Apple TV o da altri dispositivi iOS <b>come uno speaker sul quale inviare un flusso audio AirPlay</b>.</p>
      <p>Usando un RaspberryPi con a bordo una leggerissima distribuzione Linux si potrà creare un adattatore per rendere AirPlay 2 sistemi audio e diffusori attivi che non sono stati certificati da Apple e che non funzionano con AirPlay. Shairport Sync è già compatibile con il vecchio AirPlay, bucato 7 anni fa, ma la nuova versione permetterà una migliore qualità audio oltre al supporto completo per il multiroom.</p>
      <p> </p>
      <h3>I sistemi chiusi, prima o poi, vengono "aperti"</h3>
      <p>Siamo davanti chiaramente ad un “hack” che interesserà ad un gruppo di persone molto ristretto: molto più semplice acquistare su eBay una AirPort Express di seconda generazione che è già compatibile con AirPlay 2 e permette di rendere “smart” un vecchio sistema audio. Ma è curioso vedere come alla fine, se una azienda non apre certi sistemi “chiusi”, <b>ci pensano alcuni sviluppatori a farlo</b>. Shairport Sync non è l’unico reverse engineering di un protocollo chiuso Apple. C’è anche <a href="https://github.com/seemoo-lab/opendrop">OpenDrop</a>, che permette ad un sistema operativo diverso da MacOS di ricevere file inviati con AirDrop, e il nostro preferito, <a href="https://github.com/nfarina/homebridge">HomeBridge</a>.</p>
      <p>HomeBridge è un meraviglioso bridge per HomeKit che permette di controllare migliaia dispositivi connessi tramite Apple Home e Siri anche se questi dispositivi non sono compatibili HomeKit. Come funziona? Basta installare HomeBridge su un RaspberryPi, cercare i plugin per i dispositivi connessi che ci sono in casa tra i migliaia disponibili e caricarli.</p>
      <p>Fatto questo e dopo aver aggiunto HomeBridge a Apple Home, tutti i dispositivi saranno visibili dentro l’app di demotica Apple: dai televisori ai termostati, passando per i sistemi di irrigazione smart fino ad ogni tipo di luce e interruttore è davvero possibile controllare ogni sistema tramite Homebridge. Non è alla portata di tutti, resta sempre come Shairport Sync e OpenDrop un qualcosa destinato a chi mastica un po’ di informatica e Linux, ma è un software meraviglioso.</p>
    </article>
  </body>
</html>