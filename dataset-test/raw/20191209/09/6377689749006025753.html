<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1575881980-viktor-skrypnyk-naikrashchyi-trener-17-ho-turu-favbet-lihy.html"/>
    <meta property="og:site_name" content="Footboom.com"/>
    <meta property="article:published_time" content="2019-12-09T09:10:00+00:00"/>
    <meta property="og:title" content="Віктор Скрипник – найкращий тренер 17-го туру Favbet Ліги"/>
    <meta property="og:description" content="Всеукраїнське об'єднання тренерів з футболу аналізує підсумки чергового туру української Favbet Прем'єр-Ліги сезону 2019/20"/>
  </head>
  <body>
    <article>
      <h1>Віктор Скрипник – найкращий тренер 17-го туру Favbet Ліги</h1>
      <address>
        <time datetime="2019-12-09T09:10:00+00:00">09 Dec 2019, 09:10</time>
      </address>
      <p>Всеукраїнське об'єднання тренерів з футболу аналізує підсумки чергового туру української Favbet Прем'єр-Ліги сезону 2019/20</p>
      <p>Передостанній тур 2019 року максимально загострив турнірну ситуацію – зокрема, й у групі лідерів. Говоримо, зокрема, про особливо важливий успіх луганської "Зорі", яка обіграла безпосереднього конкурента на його полі, вийшовши на друге місце в чемпіонаті.</p>
      <p>Тож наш сьогоднішній лауреат у Favbet Лізі – головний тренер луганської "Зорі" Віктор Скрипник. Його підопічні здобули виїзну перемогу над київським "Динамо" (2:1), обігнавши суперника в турнірній таблиці.</p>
      <p>
        <b>1. Номінальний результат команди – 5</b>
      </p>
      <p>(важливість, несподіваність, сила суперника, історична й турнірна складова)</p>
      <p>Матч на НСК "Олімпійський" проти "Динамо" – випробування для будь-якого суперника на внутрішній арені, а тим більше за такої змагальної важливості. "Зоря", яка не обігравала киян у чемпіонаті впродовж 9 матчів із 2017 року, в випадку перемоги обходила б їх у турнірній таблиці. Отже, це був матч максимальної мотивації – показовий, інформативний і впливовий.</p>
      <p>
        <b>2. Труднощі в вишикуванні та керуванні підопічними – 5</b>
      </p>
      <p>(травмовані/дискваліфіковані, особливі обставини)</p>
      <p>Обидві команди мали свої втрати. У господарів не могли зіграти основні захисники Бурда та Миколенко, зате встиг відновитися й вперше зіграв після травми Попов. У гостей дискваліфікацію відбував півзахисник Леднєв і за особливими умовами не міг зіграти орендований форвард Русин. До того ж, по ходу зустрічі спазми м’язів живота відчув захисник Абу Ханна, тож гостям довелося провести вимушену заміну не по позиції з перешикуванням гравців.</p>
      <p>
        <b>3. Майстерність в роботі з кадрами – 5</b>
      </p>
      <p>(гравці, використані не на своїх звичних позиціях та несподівані, але успішні нові обличчя у складі)</p>
      <p>Порівняно з попереднім матчем, виграним у "Карпат" (2:0), тренерський штаб луганців вимушений був замінити трьох гравців. Замість Вернидуба в центрі захисту вийшов Чеберко, дискваліфікованого Леднєва замінив Хомченовський, а Русина – Громов.</p>
      <p>
        <b>4. Тренерська майстерність – 5</b>
      </p>
      <p>(різноманіття тактик, зміни по ходу матчу, використання людського фактору)</p>
      <p>"Зоря" ефективно використовує схему 4-4-2 із трійкою атакувальних півзахисників і "хвилерізом" нового типу Іванісенею. Ця схема дозволяє Скрипнику вишикувати налаштовану на пресинг і контр-пресинг лінію швидких гравців, готових стартувати вперед відразу після відбору або перекрити захисникам суперників можливість для чіткого виконання першого пасу. Разом із тим, наявність досвідчених гравців у всіх лініях вирівнює гру команди, дозволяє виконувати навіть складний план на гру.</p>
      <p>
        <b>5. Накопичувальний критерій – 4</b>
      </p>
      <p>(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)</p>
      <p>Це друга поспіль перемога луганців – напередодні заключного матчу року проти чемпіона вона обнадіює й дозволяє говорити про успішне завершення року. Разом із тим, попри певну нестабільність результатів, хочеться відзначити дуже ефективну роботу тренерського штабу з наявним кадровим потенціалом, вміння оперативно вирішувати проблеми та добре грати на мотивації, кадрових перетинах, особистих амбіціях гравців.</p>
      <p>
        <b>Лауреат 17-го ігрового дня в номінації "Тренер туру" Favbet Ліги:</b>
      </p>
      <p>Віктор Скрипник ("Зоря" Луганськ)</p>
      <p>Середній бал – 4,8</p>
      <related>
        <h4>Читайте также:</h4>
        <a href="https://www.footboom.com/ukrainian/high/1575842104-mikhail-metreveli-skripnika-predlozhili-vorskle-ranshe-chem-on-okazalsja-v-zare-no-v-poltave-vybrali-boleye-upravljaemogo.html"/>
      </related>
    </article>
  </body>
</html>