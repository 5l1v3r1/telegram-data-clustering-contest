<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191209_A_brazil_kulturalis_alap_elnoke_levezette_a_rock_miatt_vannak_abortuszok_kiveve_a_Metallicat"/>
    <meta property="og:site_name" content="HVG.hu"/>
    <meta property="article:published_time" content="2019-12-09T09:24:00+00:00"/>
    <meta property="og:title" content="A brazil kulturális alap elnöke levezette: a rock miatt vannak abortuszok, kivéve a Metallicát"/>
    <meta property="og:description" content="És a sátánizmust is a rock okozza, de ez már meg sem lep."/>
  </head>
  <body>
    <article>
      <h1>A brazil kulturális alap elnöke levezette: a rock miatt vannak abortuszok, kivéve a Metallicát</h1>
      <address><time datetime="2019-12-09T09:24:00+00:00">09 Dec 2019, 09:24</time> by <a rel="author">hvg.hu</a></address>
      <p>
        <b>És a sátánizmust is a rock okozza, de ez már meg sem lep.</b>
      </p>
      <p>Nem túl barátságos a rockzenével a brazil kultúra első számú állami irányítójává, a kormány alá tartozó Nemzeti Művészeti Alap vezetőjévé most kinevezett Dante Mantovani. A <a href="https://edition.cnn.com/2019/12/05/americas/bolsonaro-funarte-abortion-intl/index.html"><i>CNN</i></a> összegyűjtötte, mi mindent nyilatkozott az elmúlt időkben az amúgy klasszikus zenei végzettségű Mantovani, aki mostantól évente 60 millió real, azaz nagyjából 4,1 milliárd forint állami kulturális támogatás sorsáról dönt.</p>
      <p>Egyszer például arról tartott beszédet, hogy valószínűleg a CIA osztogatott LSD-t Woodstockban, és egyébként is rombolja a rock a morált. Az már annyira nem is meglepő ennek fényében, hogy szerinte Lennon paktumot kötött a sátánnal, de azt is levezette, hogy a rock okozza az abortuszokat. Méghozzá a következő módon:</p>
      <ul>
        <li>A rock drogozáshoz vezet,</li>
        <li>a drogozás szexhez,</li>
        <li>a szex pedig abortuszokhoz.</li>
      </ul>
      <p>Ugyan akadnak pontatlanságok ebben a logikai fonalban, de Mantovani talált más problémát is. Mint egyszer elmondta, látott videókat rockkoncertekről, ahol az emberek megdöbbentő dolgot műveltek:</p>
      <blockquote>ugráltak.</blockquote>
      <p>Mantovani azt azért hozzátette, két kivétel van, akiknek a zenéjét nyugodtan lehet hallgatni, a Metallica és az Angra nevű brazil metálegyüttes. Utóbbinak a basszusgitárosa, Felipe Andreoli az Instagramon üzent erre válaszul: rendkívül kínos, hogy az együttesét így emlegeti "egy eszelős".</p>
      <figure>
        <iframe src="https://www.youtube.com/embed/Dgor7ZuG9nU" width="640" height="360" data-service="Youtube" scrolling="no"/>
      </figure>
    </article>
  </body>
</html>