<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/746037"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T09:42:00+00:00"/>
    <meta property="og:title" content="&quot;พีระพันธุ์&quot;ลาออกพ้น&quot;ปชป.&quot; หลุดเก้าอี้&quot;ส.ส.&quot;อัตโนมัติ!"/>
    <meta property="og:description" content="“พีระพันธุ์”ลาออกพ้นปชป.ทำหลุดเก้าอี้ส.ส.บัญชีรายชื่ออัตโนมัติ คาดย้าย“พปชร.” เจ้าตัวระบุขอพักผ่อนก่อนค่อยคิดเรื่องอนาคตทางการเมือง ด้าน“พิมพ์รพี”ขยับนั่งส.ส.แทน ด้าน“ชินวรณ์”เสียดายรับผลจากควันหลงศึกชิงเก้าอี้หัวหน้าปชป."/>
  </head>
  <body>
    <article>
      <h1>"พีระพันธุ์"ลาออกพ้น"ปชป." หลุดเก้าอี้"ส.ส."อัตโนมัติ!</h1>
      <address>
        <time datetime="2019-12-09T09:42:00+00:00">09 Dec 2019, 09:42</time>
      </address>
      <p>
        <b>“พีระพันธุ์”ลาออกพ้นปชป.ทำหลุดเก้าอี้ส.ส.บัญชีรายชื่ออัตโนมัติ คาดย้าย“พปชร.” เจ้าตัวระบุขอพักผ่อนก่อนค่อยคิดเรื่องอนาคตทางการเมือง ด้าน“พิมพ์รพี”ขยับนั่งส.ส.แทน ด้าน“ชินวรณ์”เสียดายรับผลจากควันหลงศึกชิงเก้าอี้หัวหน้าปชป.</b>
      </p>
      <p>เมื่อวันที่ 9 ธ.ค. ผู้สื่อข่าวรายงานจากพรรคประชาธิปัตย์ ว่า  นายพีระพันธุ์ สาลีรัฐวิภาค ส.ส.บัญชีรายชื่อ พรรคประชาธิปัตย์ และอดีตผู้สมัครชิงตำแหน่งหัวหน้าพรรคประชาธิปัตย์ ได้ยื่นหนังสือขอลาออกจากการเป็นสมาชิกพรรคประชาธิปัตย์ ในวันนี้ (9 ธ.ค.) ที่พรรคประชาธิปัตย์และสำนักงานคณะกรรมการการเลือกตั้ง (กกต.) โดยไม่ได้ระบุเหตุผลของการลาออกดังกล่าว  ทั้งนี้ นายพีระพันธุ์ได้แจ้งต่อนายจุรินทร์ ลักษณวิศิษฏ์ หัวหน้าพรรค และนายวิรัช ร่มเย็น นายทะเบียนพรรค ให้รับทราบแล้ว  สำหรับกรณีของนายพีระพันธุ์ถือเป็นรายล่าสุดต่อจาก นพ.วรงค์ เดชกิจวิกรม อดีตส.ส.พิษณุโลก ที่ย้ายไปสังกัดพรรครวมพลังประชาชาติไทย (รปช.)</p>
      <figure>
        <img src="https://www.dailynews.co.th/admin/upload/20191209/news_UKtzmhlcWC165412_533.jpg?v=20191210024?v=3392"/>
      </figure>
      <p>ทั้งนี้มีรายงานข่าวว่า เมื่อ 2 วันที่แล้ว นายพีระพันธุ์ส่งคนขับรถกระบะมาปลดป้ายชื่อหน้า พร้อมขนโต๊ะทำงานและเก้าอี้ออกจากห้องทำงานนายพีระพันธุ์ ที่ชั้น 1 อาคาร 100 ปี ม.ร.ว.เสนีย์ ปราโมช ภายในพรรคประชาธิปัตย์ โดยเป็นห้องทำงานที่นายพีระพันธุ์ใช้เมื่อครั้งดำรงตำแหน่งหัวหน้าคณะทำงานฝ่ายกฎหมายของพรรค กระทั่งนายพีระพันธุ์พ้นจากตำแหน่งดังกล่าวแล้ว ได้ปิดล็อกห้องนี้ ไม่มีใครเข้าไปใช้งานแทน  <br/><br/>สำหรับกรณีที่นายพีระพันธุ์ลาออกจากพรรคประชาธิปัตย์ทำให้หลายคนในพรรคประชาธิปัตย์เกิดความประหลาดใจ และการที่ไปยื่นใบลาออกต่อกกต.ด้วยนั้น ทำให้พรรคไม่สามารถยับยั้งเรื่องเอาไว้ได้  อย่างไรก็ตามคาดว่าหลังจากนี้ นายพีระพันธุ์จะไปสมัครเป็นสมาชิกพรรคพลังประชารัฐ เพื่อไปช่วยงานของรัฐบาล โดยยังไม่มีความชัดเจนว่าจะได้รับตำแหน่งใด</p>
      <figure>
        <img src="https://www.dailynews.co.th/admin/upload/20191209/news_KUPqmztqWX165412_533.jpg?v=20191210024?v=3166"/>
      </figure>
      <p>ด้านนายพีระพันธุ์ กล่าวถึงการลาออกจากพรรคประชาธิปัตย์ ว่า  เป็นเรื่องส่วนตัว ตนไม่ได้คิดจะย้ายไปอยู่กับพรรคการเมืองใดหรือพรรครัฐบาล ตอนนี้ขอพักผ่อนก่อน ส่วนอนาตตทางการเมืองนั้น ค่อยว่ากันอีกครั้ง<br/><br/>ขณะที่นายราเมศ รัตนเชวง โฆษกพรรคประชาธิปัตย์ กล่าวว่า การลาออกของนายพีระพันธุ์ทำให้สภาพความเป็น ส.ส.บัญชีรายชื่อของนายพีระพันธุ์สิ้นสุดด้วยลงตามรัฐธรรมนูญ มาตรา 101 (8) ที่บัญญัติว่าสมาชิกภาพของสมาชิกสภาผู้แทนราษฎรสิ้นสุดลง เมื่อลาออกจากพรรคการเมืองที่ตัวเองเป็นสมาชิก สำหรับผู้ที่ได้เลื่อนลำดับมาเป็นส.ส.บัญชีรายชื่อแทนนายพีระพันธุ์ คือน.ส.พิมพ์รพี พันธุ์วิชาตกุล ซึ่งปัจจุบันเป็นคณะทำงานของนายชวน หลีกภัย ประธานสภาผู้แทนราษฎร.<br/><br/>ด้านนายชินวรณ์ บุญยเกียรติ  ส.ส.นครศรีธรรมราช และประธานวิปพรรคประชาธิปัตย์ กล่าวถึงกรณีที่นายพีระพันธุ์ สาลีรัฐวิภาค อดีตส.ส.บัญชีรายชื่อ ลาออกจากการเป็นสมาชิ​กพรรคประชาธิปัตย์  ว่า   ตนเพิ่งรู้เหมือนกันว่านายพี​ระพันธุ์ไปยื่นใบลาออกต่อนายวิ​รัช ร่มเย็น นายทะเบียนพรรคประชาธิปัตย์แล้ว ทั้งนี้ ตนยอมรับว่ารู้สึกเสี​ยดายเพราะนายพีระพันธุ์ทำงานร่​วมกับพรรคประชาธิปัตย์มานาน<br/><br/>ผู้สื่อข่าวถามว่าการที่ยังมี​สมาชิกพรรคลาออก จะส่งกระทบกับพรรคประชาธิปัตย์​หรือไม่  นายชินวรณ์ กล่าวว่า พรรคไม่อยากให้สมาชิกคนใดลาออก เพราะอยากให้ทำงานร่วมกัน แต่เมื่อมีการลาออกเช่นนี้ก็ส่​งผลกระทบกับพรรคอย่างปฏิเสธไม่​ได้  ทั้งนี้ พรรคประชาธิปัตย์ก็ผ่านร้อนผ่​านหนาวมาหลายสิบปี  ผู้บริหารพรรคจึงต้องมาวิ​เคราะห์สถานการณ์ว่าทำอย่​างไรในการสร้างความเชื่อมั่​นและเสถียรภาพให้กลับคืนมา ที่สำคัญต้องทำความเข้าใจกั​บสมาชิกภายในพรรคด้วย<br/>                <br/>“ส่วนที่คุณพีระพันธุ์จะไปอยู่​ที่ไหนนั้น ผมไม่ทราบ แต่ยอมรับว่าเหตุผลส่วนหนึ่​งมาจากการเลือกหัวหน้าพรรคที่ผ่​านมา เพราะท่านเป็นแกนนำหลักคนหนึ่​งของพรรค เราก็รู้สึกเสียดาย“นายชินวรณ์ กล่าว.<br/><br/><br/> </p>
    </article>
  </body>
</html>