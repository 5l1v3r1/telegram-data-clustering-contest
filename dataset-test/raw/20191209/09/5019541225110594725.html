<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/spettacoli/ida-platano-e-riccardo-guarnieri-non-si-sposano-restano-1796254.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T09:40:00+00:00"/>
    <meta property="og:title" content="Ida Platano e Riccardo Guarnieri non si sposano, ma restano insieme"/>
    <meta property="og:description" content="Ida Platano ha deciso di non sposare, almeno nell'immediato, Riccardo Guarnieri: la dama del trono over di Uomini e Donne vuole prendersi del tempo"/>
  </head>
  <body>
    <article>
      <h1>Ida Platano e Riccardo Guarnieri non si sposano, ma restano insieme</h1>
      <h2>Ida Platano ha deciso di non sposare, almeno nell'immediato, Riccardo Guarnieri: la dama del trono over di Uomini e Donne vuole prendersi del tempo</h2>
      <address><time datetime="2019-12-09T09:40:00+00:00">09 Dec 2019, 09:40</time> by <a rel="author" href="http://www.ilgiornale.it/autore/luana-rosato-151484.html" target="_blank">Luana Rosato</a></address>
      <p>Dopo una settimana di trepidazione, gli spettatori di <b>Uomini e Donne</b> hanno potuto conoscere la risposta di <b>Ida Platano</b> alla proposta di matrimonio di <b>Riccardo Guarnieri</b>: un “no” con riserva.</p>
      <p>La storia d’amore tra i due protagonisti del trono over di Canale 5 sta tenendo incollati gli spettatori al piccolo schermo. Ida e Riccardo, infatti, potrebbero essere considerati la versione giovane di Gemma Galgani e di Giorgio Manetti: il loro sentimento fatto di <a href="http://www.ilgiornale.it/news/spettacoli/uomini-e-donne-ida-platano-e-riccardo-guarnieri-nuovo-crisi-1782506.html">continui alti e bassi</a>, liti, <b>riappacificazioni</b>, scontri di fuoco e abbracci appassionati, alimenta quotidianamente la curiosità dei fedelissimi di Uomini e Donne, che non perdono una puntata dedicata a loro.</p>
      <p>Negli ultimi tempi, Ida e Riccardo sono stati i personaggi cardine del dating show di Canale 5, soprattutto dopo <a href="http://www.ilgiornale.it/news/spettacoli/ida-platano-e-riccardo-guarnieri-avvistati-insieme-loro-1776105.html">la riappacificazione </a>che continua a non convincere la dama del trono over. La Platano, che aveva deciso di voltare pagina dopo Guarnieri, è caduta nuovamente ai suoi piedi quando lui le ha scritto una accorata lettera in cui le chiedeva di tornare insieme e riprovarci. Da quel momento, la coppia si è seduta al centro degli studi televisivi raccontando le <b>difficoltà </b>di tornare insieme dopo tanti problemi, scontri e accuse che si sono rivolti, privatamente e pubblicamente, nei mesi precedenti.</p>
      <p>Se Riccardo, però, è apparso più propenso al confronto pacifico e alla ricerca di un compromesso che possa accontentare entrambi, Ida è stata spesso accusata di essere una donna tropo “pesante” e, qualcuno, è arrivato a sostenere che le sue perplessità verso il rapporto con il compagno siano semplicemente una manovra studiata a tavolino per continuare a rimanere in televisione. L’ultima, inaspettata, proposta di Guarnieri, però, ha lasciato tutti a bocca aperta: nonostante il loro legame sia molto instabile, lui ha deciso di dimostrarle tutto il suo amore chiedendole di <b>sposarlo</b> e la risposta della Platano è arrivata durante le ultime registrazioni del trono over.</p>
      <p>Come anticipato da <a href="https://www.ilvicolodellenews.it/anticipazioni-uomini-e-donne/anticipazioni-uomini-e-donne-trono-over-di-sabato-07-12-19-ida-platano-risponde-alla-proposta-di-matrimonio-di-riccardo-guarnieri-arriva-una-segnalazione-su-juan-luis-povera-gemma_258837/">Ilvicolodellenews</a>, Ida ha deciso di non sposare Riccardo ritenendo il loro rapporto ancora troppo instabile per un passo importante come il <b>matrimonio</b>, ma continueranno a stare insieme tentando di costruire le basi solide per un futuro insieme. Niente fiori d’arancio – almeno per il momento – per la coppia di Uomini e Donne che, con ogni probabilità, tornerà a sedere negli studi di Mediaset nelle prossime puntate.</p>
    </article>
  </body>
</html>