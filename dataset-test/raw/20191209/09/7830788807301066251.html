<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/relax/miss-universe-je-jihoafricanka-zozibini-tunziova_536304.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T09:16:00+00:00"/>
    <meta property="og:title" content="Miss Universe je Jihoafričanka Zozibini Tunziová"/>
    <meta property="og:description" content="Titul Miss Universe pro rok 2019 získala 26letá Zozibini Tunziová z Jihoafrické republiky. Porazila Madison Andersonovou z Portorika, která skončila druhá, a..."/>
  </head>
  <body>
    <article>
      <h1>Miss Universe je Jihoafričanka Zozibini Tunziová</h1>
      <address><time datetime="2019-12-09T09:16:00+00:00">09 Dec 2019, 09:16</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Titul Miss Universe pro rok 2019 získala 26letá Zozibini Tunziová z Jihoafrické republiky. Porazila Madison Andersonovou z Portorika, která skončila druhá, a Sofíu Aragónovou z Mexika, která se umístila na třetí příčce. Informovala o tom americká televizní stanice CNN. Soutěže, která se letos konala v americké Atlantě, se účastnila i Česká Miss 2019 Barbora Hodačová, nedostala se ale do finálové dvacítky.</b>
      </p>
      <p>O korunku pro Miss Universe bojovalo 90 dívek. Porotě i divákům se představily v plavkách, ve večerních šatech a snažily se je zaujmout i pohotovými odpověďmi na nejrůznější otázky. Na dotaz, proč je právě ona tou správnou volbou, Tunziová ještě před vyhlášením výsledků odpověděla: "Vyrůstala jsem ve světě, kde žena, která vypadala jako já, s mou barvou kůže a s mými vlasy, nebyla nikdy považována za krásnou. Myslím, že je na čase, aby to dnes skončilo."</p>
      <p>Miss Universe je jednou z několika soutěží krásy na planetě, pořádá se od roku 1952 a je původem z Kalifornie. Souběžně s Miss Universe běží konkurenční Miss World (od roku 1951 a původem z Británie) a mnohem mladší Miss Earth. Ta se pořádá od roku 2001 většinou na Filipínách a zaměřuje se nejen na krásu dívek, ale i na životní prostředí.</p>
    </article>
  </body>
</html>