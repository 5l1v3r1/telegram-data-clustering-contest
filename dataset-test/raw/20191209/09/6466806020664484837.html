<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/12/09/jelentosen-nott-az-oktoberi-exporttobblet"/>
    <meta property="og:site_name" content="hirado.hu"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="Jelentősen nőtt az októberi exporttöbblet"/>
    <meta property="og:description" content="Októberben az export euróban számított értéke 6,7, az importé 3,6 százalékkal nőtt az előző év azonos időszakához képest. A külkereskedelmi többlet 514 millió euró volt, 300 millió euróval több az egy évvel korábbinál – jelentette hétfőn első becslése alapján a Központi Statisztikai Hivatal (KSH)."/>
  </head>
  <body>
    <article>
      <h1>Jelentősen nőtt az októberi exporttöbblet</h1>
      <address><time datetime="2019-12-09T09:36:00+00:00">09 Dec 2019, 09:36</time> by <a rel="author">MTI</a></address>
      <p>
        <b>Októberben az export euróban számított értéke 6,7, az importé 3,6 százalékkal nőtt az előző év azonos időszakához képest. A külkereskedelmi többlet 514 millió euró volt, 300 millió euróval több az egy évvel korábbinál – jelentette hétfőn első becslése alapján a Központi Statisztikai Hivatal (KSH).</b>
      </p>
      <p>Az euróban számolt export növekedési üteme zsinórban harmadszor volt nagyobb az importénál, a májusi adattal együtt negyedszer fordult elő ebben az évben, míg tavaly csak három ilyen hónap volt az egész évben.</p>
      <p>A kivitel euróban számolt havi értéke októberben először lépte át a 10 milliárdos küszöböt (10,086 milliárd euró volt), de az import 9,572 milliárdos értéke is rekordnak számít. Az import ebben az évben március és szeptember után októberben harmadszor lépte át a 9 milliárd eurót, míg tavaly ez csak kétszer, októberben és novemberben fordult elő.</p>
      <p>Az év első tíz hónapjában az export 4,8 százalékkal, az import 5,5 százalékkal haladta meg a múlt év azonos időszakáét, a külkereskedelmi többlet 296 millió euróval csökkent, 4,402 milliárd eurót tett ki.</p>
      <p>A külkereskedelmi többlet 2017-ben 1,647 milliárd euróval, tavaly 2,558 milliárd euróval csökkent az előző évhez képest, miután 2016-ban 9,725 milliárd euróval érte el eddigi legnagyobb éves értékét. Az idén első tízhavi 296 millió euró csökkenés az exporttöbblet lemorzsolódásának jelentős lefékeződését sejteti.</p>
      <p>A külkereskedelmi forgalom októberi részletes adatait december 23-án közli második becslése alapján a KSH.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>