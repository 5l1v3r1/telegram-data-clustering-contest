<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/energie/hidroelectrica-a-demarat-procedurile-privind-achizitia-grupurilor-cez-romania-si-enel-romania-19193263"/>
    <meta property="og:site_name" content="Profit.ro"/>
    <meta property="article:published_time" content="2019-12-09T09:47:00+00:00"/>
    <meta property="og:title" content="Hidroelectrica a demarat procedurile privind achiziția grupurilor CEZ România și Enel România"/>
    <meta property="og:description" content="Hidroelectrica a demarat procedurile de achiziție a grupurilor CEZ România și Enel România și solicită aprobarea acționarilor pentru a angaja servicii de consultanță în acest sens, potrivit convocatorului ședinței Adunării Generale Extraordinare a Acționarilor (AGEA), care va avea loc pe 12 decembrie."/>
  </head>
  <body>
    <article>
      <h1>Hidroelectrica a demarat procedurile privind achiziția grupurilor CEZ România și Enel România</h1>
      <address><time datetime="2019-12-09T09:47:00+00:00">09 Dec 2019, 09:47</time> by <a rel="author">Profit.ro</a></address>
      <p>
        <b>Hidroelectrica a demarat procedurile de achiziție a grupurilor CEZ România și Enel România și solicită aprobarea acționarilor pentru a angaja servicii de consultanță în acest sens, potrivit convocatorului ședinței Adunării Generale Extraordinare a Acționarilor (AGEA), care va avea loc pe 12 decembrie.</b>
      </p>
      <p>Astfel, pe ordinea de zi a ședinței se află "informarea acționarilor cu privire la demararea acțiunilor aferente procesului de fuziuni și achiziții (M&amp;A) pentru Grupurile CEZ România și Enel România la nivelul S.P.E.E.H. Hidroelectrica SA", scrie <a href="http://www.Agerpres.ro/">Agerpres</a>.</p>
      <p>De asemenea, acționarii vor fi informați cu privire la aprobarea achiziționării serviciilor de consultanță aferentă procesului de fuziuni și achiziții (M&amp;A) pentru Grupurile CEZ România și Enel România.</p>
      <p>Un alt punct de discuție este "aprobarea achiziționării de către S.P.E.E.H. Hidroelectrica SA a unor servicii avocațiale de consultanță având în vedere obiectivul societății de a-și diversifica portofoliul de producție prin proiecte noi, atât prin transfer de business, achiziție de participații și/sau achiziție de acțiuni sau active ale grupurilor CEZ România și Enel România".</p>
      <p><a href="https://www.profit.ro/povesti-cu-profit/energie/surpriza-hidroelectrica-ia-in-calcul-preluarea-unor-active-romanesti-ale-enel-si-cez-19080044">Profit.ro a scris în premieră că Hidroelectrica ia în calcul posibila preluare a unor active românești ale grupurilor CEZ și Enel</a>, cel mai probabil din sectorul producției de energie regenerabilă, ca parte a planului său de extindere prin achiziții. Ambele grupuri și-au anunțat intențiile de a vinde cel puțin o parte a operațiunilor din România. <a href="https://www.profit.ro/povesti-cu-profit/energie/ultima-ora-cez-si-a-scos-la-vanzare-activele-din-romania-in-financial-times-19108696">CEZ a publicat și un anunț în Financial Times în acest sens</a>. <a href="https://www.profit.ro/povesti-cu-profit/energie/enel-a-demarat-procesul-de-vanzare-a-activelor-din-romania-19106993">Enel a demarat procedurile în vară</a>.</p>
      <p>Totodată, <a href="https://www.profit.ro/povesti-cu-profit/energie/exclusiv-hidroelectrica-poate-resuscita-ucm-resita-cea-mai-veche-unitate-industriala-din-romania-preluandu-i-din-active-care-sunt-exact-tintele-19170707">Hidroelectrica vrea să preia și unele active ale UCM Reșița</a>, care vor fi utilizate în activitățile de mentenanță și retehnologizare ale companiei.</p>
    </article>
  </body>
</html>