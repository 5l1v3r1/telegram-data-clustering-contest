<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/12/09/4002864_vulkan_izrigna_v_nova_zelandiia_ima_zaginali_turisti/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T09:55:00+00:00"/>
    <meta property="og:title" content="Вулкан изригна в Нова Зеландия, има загинали, туристи са пострадали"/>
    <meta property="og:description" content="Остров Уайт се намира на около 50 км от източното крайбрежие на Северния остров и е често посещаван от туристи."/>
  </head>
  <body>
    <article>
      <h1>Вулкан изригна в Нова Зеландия, има загинали, туристи са пострадали</h1>
      <address><time datetime="2019-12-09T09:55:00+00:00">09 Dec 2019, 09:55</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Десетки туристи са били на или в близост до новозеландския остров, когато там е изригнал вулкан, предаде "Асошиейтед прес", позовавайки се на премиера на страната Джасинда Ардърн. Няколко души са пострадали, а други са в неизвестност. "Всичките ни мисли са с потърпевшите", каза Ардърн, цитирана от АП и БТА.</p>
      <p>Официално за момента има една жертва и 20 ранени, но властите очакват броят да нарасне. Районът е твърде опасен за извършване на спасителна операция, съобщава Би Би Си. Според полицията обаче поне 23-ма души са били спасени непосредствено след изригването. Туристите на острова са били около 50 души (първоначалното съобщение бе за стотина).</p>
      <p>Вулканът е започнал да изригва в 14.30 ч. местно време в понеделник. Остров Уайт се намира на около 50 км от източното крайбрежие на Северния остров и е често посещаван от туристи. "Не съм сигурна дали тези хора са били на острова или близо до него, но определено е имало една група там и те определено са имали нужда от медицинска помощ," каза кметицата на Уакатане Джуди Търнър, цитирана от Ройтерс. "Има пострадали и фокусът е върху това да върнем тези ранени хора в безопасност и да ги отведем в болница", добави тя.</p>
      <p>По думите ѝ изглежда няма опасност за хората в крайбрежните зони, отдалечени от вулкана.</p>
      <figure>
        <iframe data-src="https://twitter.com/sch/status/1203893996566634496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Димът от изригването се вижда отдалеч, а Националната агенция за реагиране при извънредни ситуации предупреди, че някои райони може да бъдат засегнати от сипещата се пепел. Според местни медии в района на острова е имало много хора. По данни на информационния сайт Стъф е възможно на остров Уайт да е имало 20-ина души.</p>
      <p>Вулканът на острова е един от най-активните в Нова Зеландия. Дванайсет души са загинали на острова през 1914 г., когато от там се е извличала сяра. Част от кратера на вулкана е рухнала, а срутването е унищожило миньорското село и самата мина.</p>
      <p><a href="https://www.google.com/maps/place/Whakaari+%2F+White+Island/@-39.0244442,171.1328772,6.08z/data=!4m5!3m4!1s0x6d6fc17ffd35122d:0xf00ef62249c07c0!8m2!3d-37.522567!4d177.1796793">Остров Уайт или Белият остров</a> е известен също и под името Уакаари. Той е частна собственост и не е под правителствен контрол и няма забрана за посещенията му, след като на 3 декември учени предупредиха за възможно повишаване на вулканичната активност (но без риск за посетители).</p>
      <p>Междувременно около хиляда туристи са блокирани в малкия новозеландски град Франц Йосиф, след като проливни дъждове предизвикаха свлачища и наводнения. Властите не очакват пътят до града да бъде отворен отново преди петък, посочва агенцията.</p>
      <figure>
        <img src="https://www.dnevnik.bg/shimg/zx780_4002863.jpg"/>
        <figcaption>© Reuters</figcaption>
      </figure>
    </article>
  </body>
</html>