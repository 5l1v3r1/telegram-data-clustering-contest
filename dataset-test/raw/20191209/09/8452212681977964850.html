<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/cifrele-care-arata-ca-romanii-au-castigat-mai-bine/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T09:15:55+00:00"/>
    <meta property="og:title" content="Cifrele care arată că românii au câștigat mai bine"/>
    <meta property="og:description" content="În luna octombrie 2019, în majoritatea activităţilor din sectorul economic, nivelul câştigului salarial mediu net a fost mai mare decât în..."/>
  </head>
  <body>
    <article>
      <h1>Cifrele care arată că românii au câștigat mai bine</h1>
      <address><time datetime="2019-12-09T09:15:55+00:00">09 Dec 2019, 09:15</time> by <a rel="author">Cosmin Pam Matei</a></address>
      <p>În luna octombrie 2019, câştigul salarial mediu nominal brut a fost 5.090 lei, cu 49 lei (+1,0%) mai mare decât în luna septembrie 2019, conform datelor oferite de Institutul Național de Statistică (INS). Câştigul salarial mediu nominal net a fost 3.116 lei, în creştere faţă de luna precedentă cu 34 lei (+1,1%). Valorile cele mai mari ale câştigului salarial mediu nominal net s-au înregistrat în activităţi de servicii în tehnologia informaţiei (inclusiv activităţi de servicii informatice) (7.118 lei), iar cele mai mici în<br/>fabricarea articolelor de îmbrăcăminte (1.801 lei). Comparativ cu luna octombrie a anului precedent, câştigul salarial mediu nominal net a crescut cu 14,6%.</p>
      <p>În luna octombrie 2019, în majoritatea activităţilor din sectorul economic, nivelul câştigului salarial mediu net a fost mai mare decât în luna septembrie 2019 ca urmare a acordării de premii ocazionale (prime trimestriale, anuale, pentru performanţe deosebite sau al 13-lea salariu), drepturi în natură şi ajutoare băneşti, sume din profitul net şi din alte fonduri (inclusiv bilete de valoare). De asemenea, creşterile câştigului salarial mediu net s-au datorat realizărilor de producţie ori încasărilor mai mari (funcţie de contracte/proiecte), cât şi a disponibilizărilor de personal cu câştiguri salariale mai mici faţă de medie, din unele activităţi economice.</p>
      <p>Cele mai semnificative creşteri ale câştigului salarial mediu net s-au înregistrat după cum urmează: cu 9,8% în fabricarea calculatoarelor şi a produselor electronice şi optice; între 3,0% şi 5,5% în industria metalurgică, fabricarea altor mijloace de transport, fabricarea echipamentelor electrice, transporturi pe apă, intermedieri financiare (cu excepţia activităţilor de<br/>asigurări şi ale fondurilor de pensii), cercetare-dezvoltare; între 2,0% şi 3,0% în activităţi de poştă şi de curier, alte activităţi extractive, industria construcţiilor metalice şi a produselor din metal (exclusiv maşini, utilaje şi instalaţii), alte activităţi industriale n.c.a., activităţi de asigurări, reasigurări şi ale fondurilor de pensii (cu excepţia celor din sistemul public de asigurări sociale), fabricarea de mobilă, silvicultură şi exploatare forestieră (inclusiv pescuit şi acvacultură), fabricarea articolelor de îmbrăcăminte, tăbăcirea şi finisarea pieilor (inclusiv fabricarea articolelor de voiaj şi marochinărie, harnaşamentelor şi încălţămintei; prepararea şi vopsirea blănurilor), fabricarea altor produse din minerale nemetalice, colectarea şi epurarea apelor uzate, tipărirea şi reproducerea pe suporturi a înregistrărilor, extracţia minereurilor metalifere.</p>
      <p>Scăderile câştigului salarial mediu net faţă de luna precedentă au fost determinate de acordarea în luna septembrie 2019 de prime ocazionale, drepturi în natură şi ajutoare băneşti, sume din profitul net şi alte fonduri (inclusiv bilete de valoare). De asemenea, scăderile câştigului salarial mediu net au fost cauzate de nerealizările de producţie ori încasările mai mici (funcţie de contracte/proiecte), precum şi de angajările în unele activităţi economice, de personal cu câştiguri salariale mai mici faţă de medie. Cele mai semnificative scăderi ale câştigului salarial mediu net s-au înregistrat după cum urmează: cu 19,4% în extracţia petrolului brut şi a gazelor naturale, respectiv 17,6% în fabricarea produselor de cocserie şi a produselor obţinute din prelucrarea ţiţeiului; între 3,0% şi 8,0% în fabricarea produselor din tutun, activităţi de editare, activităţi de producţie cinematografică, video şi de programe de televiziune, înregistrǎri audio şi activităţi de editare muzicalǎ (inclusiv activităţi de difuzare şi transmitere de programe), activităţi de servicii anexe extracţiei; între 1,5% şi 2,5% în activităţi auxiliare pentru intermedieri financiare, activităţi de asigurare şi fonduri de pensii, fabricarea băuturilor, tranzacţii imobiliare.</p>
      <p>În sectorul bugetar s-au înregistrat creşteri ale câştigului salarial mediu net faţă de luna precedentă în învăţământ (+3,8% ca urmare a acordării sumelor reprezentând plata cu ora a cadrelor didactice), în administraţie publică (+1,3%), respectiv în sănătate şi asistenţă socială (+0,8%).</p>
      <related>
        <h4>Articole asemănătoare</h4>
        <a href="https://www.cotidianul.ro/care-au-fost-principalii-factori-de-crestere-economica-2017/"/>
        <a href="https://www.cotidianul.ro/numarul-locuintelor-date-in-folosinta-a-scazut/"/>
        <a href="https://www.cotidianul.ro/indicatorul-care-incepe-sa-ingrijoreze/"/>
      </related>
    </article>
  </body>
</html>