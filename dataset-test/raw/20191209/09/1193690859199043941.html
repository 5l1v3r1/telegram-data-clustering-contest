<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/yak-zapochatkovuvavsia-normandskyi-format-ta-chym-zakinchuvalysia-vsi-poperedni-peremovy-reportazh-204292.html"/>
    <meta property="og:site_name" content="5 канал"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="Як започатковувався Нормандський формат та чим закінчувалися всі попередні перемови – репортаж"/>
    <meta property="og:description" content="Після берлінської зустрічі тиша – на 3 роки. Лише не на Донбасі, де і досі стріляють"/>
  </head>
  <body>
    <article>
      <h1>Як започатковувався Нормандський формат та чим закінчувалися всі попередні перемови – репортаж</h1>
      <address>
        <time datetime="2019-12-09T09:04:00+00:00">09 Dec 2019, 09:04</time>
      </address>
      <p>Нормандський саміт у Парижі стане першим за останні 3 роки. Попередня зустріч четвірки відбулася в Берліні у жовтні 2016-го. Історію Нормандського формату та попередні результати перемов розкаже Ірина Сисак.</p>
      <figure>
        <iframe src="https://www.youtube.com/embed/jDrAux5Epcs" width="745" height="451" data-service="Youtube" scrolling="no"/>
      </figure>
      <p>2014-й. Франція. Лідери 19 країн-учасниць війни з'їхалися до Бенувіля. На урочистості 70-річчя висадки союзницьких військ на нормандському узбережжі під час Другої світової.</p>
      <p>Офіційний прийом французького президента став першим дипломатичним майданчиком, де четверо лідерів – Франсуа Олланд, Ангела Меркель, Петро Порошенко та Володимир Путін коротко обговорили, як зупинити збройне протистояння на сході. Тоді й народилася Нормандська четвірка.</p>
      <blockquote>"Звичайно, що настрій був дуже напружений, і незважаючи на це є добрим фактом, що діалог почався. Можемо сказати, що перше, що досягнули, що переговори починаються", – сказав тодішній президент України Петро Порошенко.</blockquote>
      <p>У вересні того ж року, одразу після Іловайської трагедії, яка забрала життя сотень українських бійців, Тристороння контактна група підписала Мінський протокол, так званий "Мінськ-1". Перемир'я на Донбасі – його основний пункт – Кремль не квапився виконувати.</p>
      <p>Жовтень 2014-го. Італія. У Мілані – саміт Азія-Європа. Запитати Путіна, чому той не дотримується Мінських угод, зібралися інші учасники Нормандської четвірки.</p>
      <blockquote>"Найголовніше, щоб Росія забезпечила реальне виконання Мінських домовленостей. На жаль, у цьому контексті є багато недоліків", – зауважила тоді Меркель.</blockquote>
      <p>Переговори складні та майже без конкретики.</p>
      <p>"Говорили про питання безпеки, остаточне припинення вогню, роз'єднання конфліктних сторін", – розповів Путін.</p>
      <p>Конфліктні сторони так і не роз'єднали. Вогонь тривав. А обіцянки Путіна виявилися черговою цяцянкою.</p>
      <p>Але найгарячіші дискусії точилися у Мінську в лютому 2015-го. На сході в цей час – запеклі бої за Дебальцеве. Тоді за зачиненими дверима переговори лідерів Нормандської четвірки тривали понад 17 годин. У день зустрічі у столиці Білорусі були і ватажки терористичних "ДНР" і "ЛНР".</p>
      <p>І як результат знову домовилися – про припинення вогню, відведення військ, контроль над кордоном та обмін полоненими – усе в новому документі із 13-ма пунктами. Так званий "Мінськ-2".</p>
      <blockquote>"Ми узгодили всі пункти, текст підписала контактна група та сепаратисти. Ця угода дає надію, серйозну надію. І навіть якщо досягнуто не все, для українців це велике сподівання, а для Європи – полегшення", – наголосив Франсуа Олланд.</blockquote>
      <p>"Перше – домовилися про припинення вогню з нуля годин 15-го лютого. Друга позиція, яку я вважаю дуже важливою, це відведення важких озброєнь", – запевняв президент РФ.</p>
      <p>"В документі є чітке зобов'язання: виведення всіх іноземних військ з території України", – пояснив Порошенко.</p>
      <p>І знову дива для України не сталося. Вгамувати озброєну Росію у форматі Нормандської четвірки збиралися ще раз у Парижі. У жовтні 2015-го. Безрезультатно. Остання і найпродуктивніша зустріч лідерів відбулася за рік у Берліні. Тоді розробили дорожню карту імплементації Мінських угод.</p>
      <blockquote>"У нас на сьогодні мінські домовленості – це є цілісний документ. І коли ми говоримо про дорожню карту, то вона якраз передбачає послідовність і гарантії", – зазначив п'ятий президент України.</blockquote>
      <p>"Раніше я казала, що від цієї зустрічі не варто очікувати дива. Але ми все ж досягли певного прогресу. Я впевнена, що знову відновити ці переговори було правильним рішенням", – була переконана канцлер Німеччини.</p>
      <p>Після берлінської зустрічі тиша – на 3 роки. Лише не на Донбасі, де і досі стріляють.</p>
      <p>Від останніх перемовин четвірка оновилася – українським президентом став Володимир Зеленський, а Францію очолив Еммануель Макрон. Через 2 роки повноваження складе й Ангела Меркель. Незмінним гравцем залишається лише Путін. Який, попри жодні угоди, свою агресію на сході України не припиняє.</p>
      <p>
        <b>Ірина Сисак, "5 канал"</b>
      </p>
      <p> </p>
    </article>
  </body>
</html>