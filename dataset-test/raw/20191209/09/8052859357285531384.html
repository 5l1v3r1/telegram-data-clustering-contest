<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/beurs/artikel/4948961/prosus-verhoogt-bod-just-eat-nieuwe-fase-biedingsstrijd-takeawaycom"/>
    <meta property="og:site_name" content="RTLZ"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="Prosus verhoogt bod op Just Eat: nieuwe fase strijd met Takeaway"/>
    <meta property="og:description" content="De overnamestrijd tussen Takeaway.com en Prosus om het Britse Just Eat gaat een nieuwe fase in. Prosus verhoogt het bod met ruim 4 procent. Door de koersstijging van Takeaway.com was de waarde van de biedingen van beide bedrijven juist vrijwel op hetzelfde niveau gekomen."/>
  </head>
  <body>
    <article>
      <h1>Prosus verhoogt bod op Just Eat: nieuwe fase strijd met Takeaway</h1>
      <address>
        <time datetime="2019-12-09T09:04:00+00:00">09 Dec 2019, 09:04</time>
      </address>
      <p>De overnamestrijd tussen Takeaway.com en Prosus om het Britse Just Eat gaat een nieuwe fase in. Prosus verhoogt het bod met ruim 4 procent. Door de koersstijging van Takeaway.com was de waarde van de biedingen van beide bedrijven juist vrijwel op hetzelfde niveau gekomen.</p>
      <p>Prosus verhoogt het bod van 710 pence per aandeel Just Eat naar 740 pence, dat maakte de beursgenoteerde investeerder vanochtend bekend. De totale waarde van het bod komt daarmee uit op 5,1 miljard pond (6,1 miljard euro).</p>
      <p>Prosus verschuift de uiterlijke datum waarop beleggers in moeten gaan op het bod van 11 december (komende woensdag) naar 27 december. Verder wil het het bod al laten doorgaan als minstens 50 procent plus één aandeel wordt aangemeld.</p>
      <h3>Koersstijging Takeaway.com</h3>
      <p>Het bod van Prosus is volledig in contanten, terwijl dat van Takeaway.com juist in aandelen is. De waarde van het bod van Takeaway.com schommelt dus met de koers van Takeaway.com.</p>
      <p>Toen Prosus een tegenbod op Just Eat lanceerde lag de waarde nog boven dat van Takeaway.com, maar door de koersstijging van de laatste tijd van Takeaway.com was de waarde vrijwel gelijk geworden.</p>
      <p>De koers van Takeaway.com ligt nu rond het hoogste niveau ooit.</p>
      <figure>
        <img src="https://www.rtlz.nl/sites/default/files/styles/liggend/public/content/images/2019/12/09/9dlsJusteat.png?itok=nyIbR_Za"/>
        <figcaption>De koers van Just Eat ligt een stuk boven de biedingen van zowel Prosus als Takeaway. Beeld © Refinitiv / RTL Z</figcaption>
      </figure>
      <h3>Beleggers Just Eat hopen op nóg meer</h3>
      <p>De <a href="https://www.rtlz.nl/koersen#/detail/561749">koers van Takeaway.com</a> staat kort na opening licht lager. Op basis daarvan is waarde van het bod van Takeaway.com op Just Eat 705 pence waard, terwijl de waarde van het bod van Prosus daar nu zo'n 5 procent boven ligt.</p>
      <p>Maar de <a href="https://www.justeatplc.com/investors/share-price/chart">koers van Just Eat</a> ligt nóg hoger, op ruim 780 pence. Daarmee gaan beleggers ervan uit dat de biedingen op het bedrijf nog hoger zullen gaan uitvallen.</p>
      <h3>Brieven kruisen elkaar</h3>
      <p>Het bestuur van Just Eat schaarde zich eerder unaniem achter het fusievoorstel van het Nederlandse Takeaway. Takeaway zegt dat het achter zijn bod blijft staan. Saillant detail, in een brief aan aandeelhouders waarin Takeaway nog eens uitlegt dat zijn bod toch echter beter is dan dat van Just Eat gaat het nog uit van een bod van Prosus op Just Eat van 710 pence per aandeel.</p>
      <p>De brief van Takeaway.com kwam slechts een paar minuten na het verhoogde bod van Prosus, en heeft die verhoging dus gekruist. Inmiddels heeft Takeaway ook een reactie op het laatste bod van Prosus rondgestuurd en eigenlijk is er weinig veranderd: "Een iets hoger bespottelijk cash-bod, blijft een bespottelijk cash-bod", aldus het Nederlandse bedrijf.</p>
      <p>Prosus mikt op beleggers die gaan voor het hoogste bod en die het liefst contanten hebben. Takeaway schermt er juist mee dat beleggers die in gaan op zijn bod kunnen meeprofiteren van de waarde die het denkt te kunnen creëren met de overname van Just Eat.</p>
    </article>
  </body>
</html>