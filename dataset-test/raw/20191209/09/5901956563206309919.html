<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/iz-gorece-hise-reseval-oceta-ko-se-je-zrusil-strop-vzeli-so-ga-plameni-258572"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T09:01:00+00:00"/>
    <meta property="og:title" content="Iz goreče hiše reševal očeta, ko se je zrušil strop"/>
    <meta property="og:description" content="V nedeljo ob 13.27 so bili policisti obveščeni, da v Ložanah gori stanovanjska hiša in da so gasilci že krenili na intervencijo. Med požarom je bil v stanovanjski hiši 82-letni nepokretni moš..."/>
  </head>
  <body>
    <article>
      <h1>Iz goreče hiše reševal očeta, ko se je zrušil strop</h1>
      <h2>Zgodilo se je v Ložanah.</h2>
      <address><time datetime="2019-12-09T09:01:00+00:00">09 Dec 2019, 09:01</time> by <a rel="author">P. K.</a></address>
      <p>V nedeljo ob 13.27 so bili policisti obveščeni, da v Ložanah gori stanovanjska hiša in da so gasilci že krenili na intervencijo. Med požarom je bil v stanovanjski hiši 82-letni nepokretni moški. Požar sta opazila sosed in 44-letni sin 82-letnika. Sin je stekel v gorečo hišo, skušal rešiti očeta, vendar mu to ni uspelo, saj se je nanj deloma zrušil lesen strop. Ker se je ob tem poškodoval, se je moral iz hiše umakniti, oče pa je v hiši umrl. Materialna škoda znaša okoli 30.000 evrov.<br/><br/>Stanovanjska hiša je skoraj v celoti pogorela, požar pa so dokončno pogasili gasilci. Na kraj požara sta prišla dežurna preiskovalna sodnica okrožnega sodišča v Mariboru, ki je ogled prepustila policiji, in dežurni okrožni državni tožilec. Policisti in kriminalisti so opravili le del ogleda, nato pa so ga morali prekiniti, saj se je hiša pričela podirati, občasno je vzplamtel tudi še kakšen ogenj, poleg tega se je še stemnilo. Ogled bodo predvidoma nadaljevali danes. <br/><br/>Poškodovanega 44-letnika so z reševalnim vozilom prepeljali v UKC Maribor, kjer so ugotovili, da je lažje poškodovan, vendar je vseeno ostal na zdravljenju, poročajo mariborski policisti.<br/><br/> </p>
    </article>
  </body>
</html>