<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Zdravlje/a550758/Od-posledica-zagadjenja-vazduha-u-Srbiji-godisnje-umre-3.600-ljudi.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T09:19:00+00:00"/>
    <meta property="og:title" content="Od posledica zagađenja vazduha u Srbiji godišnje umre 3.600 ljudi"/>
    <meta property="og:description" content="Šef kancelarije Svetske zdravstvene organizacije za Srbiju Marijan Ivanuša izjavio je da zbog posledica zagađenja..."/>
  </head>
  <body>
    <article>
      <h1>Od posledica zagađenja vazduha u Srbiji godišnje umre 3.600 ljudi</h1>
      <address>
        <time datetime="2019-12-09T09:19:00+00:00">09 Dec 2019, 09:19</time>
      </address>
      <p>Šef kancelarije Svetske zdravstvene organizacije za Srbiju Marijan Ivanuša izjavio je da zbog posledica zagađenja vazduha u Srbiji godišnje umre 3.600 osoba.</p>
      <p>Ivanuša je za RTS rekao da zagađen vazduh može da utiče na kardivaskularne i plućne bolesti, ali da sve zavisi od toga koliko je dugo vazduh zagađen i koliko dugo je neko izložen zagađenju.</p>
      <p>Prema podacima i analizama SZO, u svetu umre sedam miliona ljudi godišnje od zagađenosti vazduha od čega je u Evropi pola miliona ljudi. Procenjuje se da u Srbiji godišnje umre 3.600 osoba zbog čestica od 2,5 mikrona.</p>
      <p>Kada je reč o merama protiv zagađenja, Ivanuša je prvo istakao redovna merenja da bi građani i vlasti znali kada je vazduh zagađen i da bi mogi da se ponašaju u skladu sa time. Naveo je da je u tim slučajevima najbolje ostati u stanu, a oni koji moraju da izađu napolje trebalo bi da budu što manje aktivni, kao i da maske ne pomažu. Najveći uzročnici zagađenja su loženje vatre i saobaćaj, ali bitni faktori su klimatski i geografski uslovi.</p>
      <p>Ivanuša je objasnio da su mere protiv zagađenja relativno skupe i da se njihovi efekti ne mogu očekivati preko noći, napomenuvši da bi češće trebalo koristiti gas umesto drva za grejanje i da posebnu pažnju treba obratiti na saobraćaj jer stari automobili više zagađuju.</p>
      <p>Protekli vikend u Srbiji je obeležilo povećano zagađenje vazduha, naročito u Beogradu, Novom Sadu, Subotici, Kosjeriću, Nišu, Valjevu.</p>
      <p>Stručnjaci kažu da nije povećana emisija zagađujućih čestica, već su atmosferske prilike doprinele da aero-zagađenje bude visoko.</p>
      <p>U ponedeljak je situacija nešto bolja, ali merne stanice Stari grad i Mostar i dalje pokazuju da je vazduh veoma zagađen u Beogradu, naveo je RTS.</p>
    </article>
  </body>
</html>