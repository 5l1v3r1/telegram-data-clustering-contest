<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/v-ukrayinskyh-magazynah-z-yavytsya-roslynne-m-yaso-v-yake-investuye-leonardo-di-kaprio.html"/>
    <meta property="og:site_name" content="1NEWS"/>
    <meta property="article:published_time" content="2019-12-09T09:35:35+00:00"/>
    <meta property="og:title" content="В українських магазинах з’явиться рослинне м’ясо, в яке інвестує Леонардо Ді Капріо"/>
    <meta property="og:description" content="В українських магазинах з’явиться рослинне м’ясо, в яке інвестує Леонардо Ді Капріо"/>
  </head>
  <body>
    <article>
      <h1>В українських магазинах з’явиться рослинне м’ясо, в яке інвестує Леонардо Ді Капріо</h1>
      <address>
        <time datetime="2019-12-09T09:35:35+00:00">09 Dec 2019, 09:35</time>
      </address>
      <p>На початку листопада американський стартап Beyond Meat вийшов на український ринок з продуктами у вигляді бургерних котлет і ковбасок з рослинного м’яса. Вже зараз продукт можна спробувати в ресторанах і кафе, а з 15 грудня він з’явиться в роздрібному продажі. Про це <a href="http://www.1news.com.ua/">1News</a> повідомив офіційний дистриб’ютор компанія «Вест Мілз».</p>
      <figure>
        <img src="https://1news.com.ua/wp-content/uploads/2019/12/Beyond-Burger-raw-platter-grey.jpg"/>
      </figure>
      <p>«Перший місяць на ринку України виявився дуже успішним для Beyond Meat. Страви з м’ясом на рослинній основі з’явилися в багатьох закладах Києва та Одеси. Однак незабаром його можна буде спробувати не тільки в ресторанах, але й приготувати у себе вдома. З 15 грудня бургерні котлети та ковбаски почнуть продаватися в мережах «Еко-Лавка», «Vegetus» і в магазині Мясторія (ЦУМ). Також стане доступне онлайн-замовлення», – говориться у повідомленні.</p>
      <p>Очікувана ціна за упаковку двох котлет – 270 грн.</p>
      <p>«Спочатку ми не планували виходити в рітейл так швидко, але після запуску на українському ринку отримали сотні дзвінків із запитами на продаж бургерних котлет для домашнього приготування. Оцінивши попит ми вирішили реалізувати таку можливість ще до нового року», – повідомив директор «Вест Мілз» Станіслав Луцкович.</p>
      <p>Список закладів, які додають в меню рослинне м’ясо: ЖЗЛ, Queen, BEEF meat &amp; wine, The Burger, Not only Fish, Avalon, Mocco, Normal, Havana, Fabius, Villa Riviera, Маяк, Bassano, Champion Hall, Монтеккі v Капулетті, PR BAR, Нікого Не Їм, MY! Burgers &amp; Fries, IZone Cafe, Альтруіст, ORANG + UTAN, Omega Three, Ketchup Room, ресторани сім’ї Діми Борисова та мережа Star Burger.</p>
      <figure>
        <img src="https://1news.com.ua/wp-content/uploads/2019/12/Beyond-Burger-spread.jpg"/>
      </figure>
      <p>Компанія уточнює, що також незабаром планується поява страв з м’ясом на рослинній основі в деяких українських спортклубах і готелях.</p>
      <p>Beyond Meat – виробник альтернативного м’яса, заснований в 2009 році. Серед головних інвесторів компанії – Білл Гейтс та Леонардо Ді Капріо. На початку року компанія провела IPO, в ході якого залучила $ 241 млн.</p>
      <p>До складу рослинного м’яса входить суміш білка, отримана від гороху, машу та рису. Фарш містить на 25% менше насичених жирів, ніж натуральна яловичина.</p>
    </article>
  </body>
</html>