<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/S9Lsp/u-noveho-zelandu-vybuchla-sopka-zemrelo-nejmene-pet-lidi-vice-nez-20-se-pohresuje"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T09:51:00+00:00"/>
    <meta property="og:title" content="U Nového Zélandu vybuchla sopka. Zemřelo nejméně pět lidí, více než 20 se pohřešuje"/>
    <meta property="og:description" content="Pondělní erupce sopky na novozélandském ostrůvku White Island si vyžádala nejméně pět mrtvých. Vyplývá to z nové bilance, kterou zveřejnila policie. Více než 20 lidí je nezvěstných a dalších asi 20 lidí utrpělo zranění, dodala policie, podle níž byli v době výbuchu vulkánu na ostrově jak novozélandští občané, tak cizinci."/>
  </head>
  <body>
    <article>
      <h6 class="kicker">Výbuch sopky</h6>
      <h1>U Nového Zélandu vybuchla sopka. Zemřelo nejméně pět lidí, více než 20 se pohřešuje</h1>
      <address><time datetime="2019-12-09T09:51:00+00:00">09 Dec 2019, 09:51</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Pondělní erupce sopky na novozélandském ostrůvku White Island si vyžádala nejméně pět mrtvých. Vyplývá to z nové bilance, kterou zveřejnila policie. Více než 20 lidí je nezvěstných a dalších asi 20 lidí utrpělo zranění, dodala policie, podle níž byli v době výbuchu vulkánu na ostrově jak novozélandští občané, tak cizinci.</b>
      </p>
      <p>Zástupce novozélandských vyšetřovatelů John Tims uvedl, že vzhledem k přetrvávajícím rizikům nemohou zatím na ostrov vstoupit záchranáři.</p>
      <figure>
        <iframe data-src="https://twitter.com/nzpolice/status/1203966269420007431?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sopečný ostrov je neobydlený, pravidelně ho ale navštěvují skupiny turistů. Počet lidí, kteří se na White Islandu v době katastrofy nacházeli, policie odhadla na necelých 50. Osmnáct osob bylo z ostrova zachráněno, další tam ale zůstávají, informovala policie. Téměř všichni zachránění utrpěli zranění, přičemž někteří mají těžké popáleniny, sdělil vyšetřovatel Tims. Mezi zachráněnými jsou podle policie mimo jiné turisté z obří luxusní výletní lodi Ovation of the Seas.</p>
      <p>Televize přinesly po erupci záběry obrovského mraku, který podle vulkanologů vystoupal do výšky více než 3600 metrů nad sopku. Premiérka Jacinda Ardernová označila erupci, která začala kolem 14:11 místního času (2:11 SEČ), za velmi významnou mimořádnou událost. Úřady vypravily sedm vrtulníků se zdravotníky na palubě na pomoc postiženým.</p>
      <figure>
        <iframe data-src="https://twitter.com/Noah4248/status/1203933841204924416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tims vyjádřil obavy, že vzhledem k množství nezvěstných bilance obětí pravděpodobně ještě poroste. Zpravodajský server Stuff zveřejnil fotografie, které byly pořízeny krátce před erupcí a na nichž je zachyceno několik turistů v blízkosti kráteru.</p>
      <p>Podle monitorovacího systému GeoNet šlo o mírnou vulkanickou erupci a byl vyhlášen čtvrtý, tedy druhý nejvyšší stupeň výstrahy na pětistupňové škále, kde pětka znamená velkou erupci.</p>
      <p>White Island je vzdálen asi 50 kilometrů od východního pobřeží novozélandského Severního ostrova. Vulkán na ostrově nazývají Maorové, původní obyvatelé Nového Zélandu, Whakaari a podle DPA jde o nejaktivnější sopku země. Ostrov v roce 1769 objevil britský mořeplavec James Cook, který mu dal také jméno. V současnosti ho navštěvuje přibližně 10.000 turistů ročně. Australská média uvedla, že v době erupce bylo na ostrově 24 Australanů.</p>
    </article>
  </body>
</html>