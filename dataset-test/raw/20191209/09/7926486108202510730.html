<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018021/%D9%85%D8%A7%D8%AC%D8%B1%D8%A7%DB%8C-%D9%82%D9%87%D8%B1-%DA%86%D9%87%D8%B1%D9%87-%D9%87%D8%A7%DB%8C%DB%8C-%DA%A9%D9%87-%D8%A8%D8%A7-%D8%AA%D9%84%D9%88%DB%8C%D8%B2%DB%8C%D9%88%D9%86-%D9%85%D8%B4%D9%87%D9%88%D8%B1-%D8%B4%D8%AF%D9%86%D8%AF-%D8%B9%DA%A9%D8%B3"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T09:32:30+00:00"/>
    <meta property="og:title" content="ماجرای قهر چهره‌هایی که با تلویزیون مشهور شدند +عکس"/>
    <meta property="og:description" content="این روزها موضوع قهر و آشتی چهره‌ها با سازمان صداوسیما مد شده و بیشتر افرادی که از طریق رسانه ملی به شهرت رسیده‌اند، آن را تحریم می‌کنند."/>
  </head>
  <body>
    <article>
      <h1>ماجرای قهر چهره‌هایی که با تلویزیون مشهور شدند +عکس</h1>
      <address>
        <time datetime="2019-12-09T09:32:30+00:00">09 Dec 2019, 09:32</time>
      </address>
      <p>
        <i>این روزها موضوع قهر و آشتی چهره‌ها با سازمان صداوسیما مد شده و بیشتر افرادی که از طریق رسانه ملی به شهرت رسیده‌اند، آن را تحریم می‌کنند.</i>
      </p>
      <p>به گزارش مشرق، این روزها بحث تحریم صداوسیما از سوی برخی چهره‌ها تبدیل به یک پز روشن فکری شده و برخی از هنرپیشه‌ها تلاش می‌کنند از این طریق با ایجاد موج بر افکار عمومی به نفع خود تاثیر بگذارند. </p>
      <p>از جمله این افراد می‌توان به احسان کرمی، شیلا خداداد، نیوشا ضیغمی و پولاد کیمیایی اشاره کرد که هرکدام به طور مجزا اعلام کرده‌اند که دیگر قصد ندارند با تلویزیون همکاری کنند. اما نکته قابل توجه در این بازی جدید، این است که 4 فردی که نام آنها برده شد، همگی به واسطه حضور در تلویزیون امروز تبدیل به چهره‌های مشهور شده‌اند.</p>
      <blockquote>بیشتر بخوانید:<br/><a href="https://www.mashreghnews.ir/news/1017994/%D8%A2%D8%B4%D9%BE%D8%B2%D9%87%D8%A7-%D8%B1%D8%A7-%D9%87%D9%85-%D8%A7%D8%B2-%D9%85%D8%A7%D9%84%DB%8C%D8%A7%D8%AA-%D9%85%D8%B9%D8%A7%D9%81-%DA%A9%D9%86%DB%8C%D8%AF">آشپزها را هم از مالیات معاف کنید <br/></a><a href="https://www.mashreghnews.ir/news/1017915/%D9%81%DB%8C%D9%84%D9%85-%D9%85%D8%A7%D9%84%DB%8C%D8%A7%D8%AA-%D8%AA%D8%A7%D9%86-%D8%B1%D8%A7-%D8%A8%D8%AF%D9%87%DB%8C%D8%AF-%D8%A7%D8%B5%D9%84%D8%A7-%D8%AA%D9%84%D9%88%DB%8C%D8%B2%DB%8C%D9%88%D9%86-%D9%86%DB%8C%D8%A7%DB%8C%DB%8C%D8%AF">فیلم/ مالیات‌تان را بدهید، اصلا تلویزیون نیایید</a></blockquote>
      <p>در میان این چهار نام، «احسان کرمی» بیشترین همکاری را با سازمان صداو سیما داشته است. او اجرای برنامه‌های رادیویی و تلویزیونی بسیاری را بر عهده داشته و از جمله آخرین حضور او در تلویزیون می‌توان به اجرای مسابقات خنداننده شوی برنامه خندوانه اشاره کرد تا اینکه کرمی در اواخر سال 97 اعلام کرد که ممنوع‌التصویر شده است. او که از عنوان دلیل ممنوع‌التصویری خود طفره رفته، تنها اعلام کرده که از سوی سازمان صداوسیما ممنوع التصویر شده است. </p>
      <figure>
        <img src="https://cdn.mashreghnews.ir/d/2019/12/09/4/2664479.jpg"/>
      </figure>
      <p>این ادعا در حالی مطرح شده که پیش از این «محمدحسین رنجبران» مدیرکل روابط عمومی سازمان صداوسیما درباره ممنوع‌التصویری افردا در سازمان صداوسیما گفته است: سازمان صداوسیما تا به حال کسی را ممنوع‌التصویر نکرده، نمی‌کند و نخواهد کرد.</p>
      <p>وی اعلام کرده بود: طبق قانون، نهادهای امنیتی و قانونی بر اساس تحقیقات و حدود اختیارات‌شان از سازمان صداوسیما درخواست می‌کنند که فلانی و بهمانی روی آنتن نباشند و رسانه ملی هم اجرا می‌کند.</p>
      <p>با توجه به این اظهارات به نظر می‌رسد که احسان کرمی که وانمود می‌کند صداوسیما جلوی فعالیت او را گرفته، از سوی نهادهای قانونی و امنیتی اجازه کار در رسانه ملی را ندارد و او بر اساس مصوبات بالادستی اجازه کار در رسانه ملی را ندارد.</p>
      <p>نکته جالب اینجاست که این مجری و بازیگر چرا روغن ریخته شده را نذر امامزاده می‌کند و با اینکه خود می‌داند ممنوع التصویر است، با ژست گرفتن می‌گوید که دیگر حاضر نیست با تلویزیون کار کند!</p>
      <p>«شیلا خداداد» نیز بازیگر دیگری است که همه می‌دانند ورودش به مجموعه «مسافری از هند» در سال 81 به کارگردانی قاسم جعفری برمی‌گردد و او از طریق تلویزیون مسیر شهرت را طی کرد. پس از آن هم در سریال رمضانی «پیامک از دیارباقی» به کارگردانی سیروس مقدم ایفای نقش کرد که در سال 87 به روی آنتن رفت. آخرین کار خداداد با تلویزیون نیز به سال 94 برمی‌گردد که در سریال «بیمار استاندارد» ایفای نقش کرد و الان بیش از 4 سال است که دیگر با تلویزیون همکاری نداشته است.</p>
      <p>علی‌رغم اینکه شیلا خداداد با تلویزیون به مخاطبان شناخته شد، ولی هیچگاه به عنوان بازیگر پرکار سریال‌های تلویزیونی نشناخته نشد. </p>
      <p>«نیوشا ضیغمی» نیز که این روزها با تلویزیون قهر کرده، در کارنامه کاری خود تنها دو همکاری با تلویزیون داشته است. یکی «در چشم باد» به کارگردانی مسعود جعفری جوزانی که در سال 82 ساخته و از شبکه یک هم پخش شد و دیگری «راستش را بگو» که در سال 90 از شبکه یک به روی آنتن رفت.</p>
      <p>«پولاد کیمیایی» هم که اکنون آنونس فیلم سینمایی‌اش در چندین نوبت از چندین شبکه در حال پخش از تلویزیون است، آخرین همکاری‌اش با تلویزیون به شش سال پیش و سریال «ماتادور» برمی‌گردد.</p>
      <p>او علی‌رغم اینکه پیش از این در سینما هم حضور داشته، ابتدا سال 85 در سریال تلویزیونی خون بها به کارگردانی جواد مزدآبادی از شبکه یک سیما بازی کرد و سپس در سال 87 مرگ تدریجی یک رویا به کارگردانی فریدون جیرانی را در شبکه دو روی آنتن داشت و درسال 90 درسریال ششمین نفر ساخته بهمن گودرزی حضور داشت که از شبکه سه سیما پخش شد. آخرین کار او هم ماتادور به کارگردانی فرهاد نجفی در سال 92 بود که از شبکه یک سیما روی آنتن رفت.</p>
      <p>پولاد کیمیایی نیز از جمله بازیگرانی است که حضور در مجموعه «مرگ تدریجی یک رویا» به کارگردانی فریدون جیرانی تاثیر بسزایی در شناخته شدنش داشت و توانست مسیر حضور در آثار نمایشی را برای او هموارتر کند. </p>
      <p>چهار چهره‌ای که این روزها با تلویزیون قهر کرده‌اند، همه مسیر شهرت را از طریق همین رسانه پیموده‌اند و حالا که معروف شده‌اند، دیگر نیازی به حضور در تلویزیون نمی‌بینند و هر روز نسخه‌ای جدید برای رسانه ملی می‌پیچند. </p>
      <p>منبع: فارس</p>
    </article>
  </body>
</html>