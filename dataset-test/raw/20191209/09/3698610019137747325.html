<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/tragediya-v-odesi-kilkist-zagiblih-zrosla-do-12-osib-upiznani-chetvero-332316_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T09:39:00+00:00"/>
    <meta property="og:title" content="Трагедія в Одесі: кількість загиблих зросла до 12 осіб, упізнані четверо"/>
    <meta property="og:description" content="Сьогодні вночі рятувальники дістали з-під завалів тіла ще двох загиблих. "/>
  </head>
  <body>
    <article>
      <h1>Трагедія в Одесі: кількість загиблих зросла до 12 осіб, упізнані четверо</h1>
      <h2>Сьогодні вночі рятувальники дістали з-під завалів тіла ще двох загиблих. </h2>
      <address>
        <time datetime="2019-12-09T09:39:00+00:00">09 Dec 2019, 09:39</time>
      </address>
      <p>В Одесі тривають роботи з ліквідації наслідків пожежі у коледжі економіки, права та готельно-ресторанного бізнесу. Станом на ранок 9 грудня рятувальники витягли з-під завалів тіла ще двох загиблих, повідомляє пресслужба ДСНС.</p>
      <p>Таким чином кількість  жертв пожежі знову зросла, у вогні загинули 12 людей, серед яких <b><a href="https://dt.ua/UKRAINE/u-likarni-pomer-ryatuvalnik-yakiy-likviduvav-pozhezhu-v-odeskomu-koledzhi-332257_.html">рятувальник</a></b> и неповнолітні.</p>
      <p>"Продовжуються заходи щодо ліквідації надзвичайної ситуації, пов'язаної із пожежею в будівлі Одеського коледжу економіки, права та готельно-ресторанного бізнесу. О 00:35 під час розбору завалів виявлено тіло 1 особи. О 5:15 – тіло ще 1 особи. Всього наслідок пожежі загинуло 12 осіб", - йдеться у повідомленні.</p>
      <p>З десяти загиблих, яких рятувальники витягнули раніше, упізнані четверо: померлі у лікарнях рятувальник <b>Сергій Шатохін</b> і 17-річна студентка коледжу <b>Ксенія Бабенко</b>, викладачки <b>Ганна Бортюк</b> та <b>Марина Коваль</b> і ще один студент, 16-річний <b>Кирило Трофимчук</b>. Шестеро загиблих поки що залишаються невпізнаними, пише "<a href="https://www.radiosvoboda.org/a/news-odesa-pozhezha-v-koledzhi-zagybli/30315154.html">Радіо Свобода</a>".</p>
      <p>Травми, опіки й отруєння продуктами горіння дістали 30 людей, дев'ятеро постраждалих залишаються у лікарнях. Під час пожежі з охопленої огнем будівлі евакуювали 40 людей.</p>
      <p>Завали розбирають 275 осіб і 41 одиниця техніки, з них 112 рятувальників і десять одиниць техніки ДСНС. Зі згарища вивезено 1344 кубометри будівельних конструкцій.</p>
      <p>Станом на сьогодні розібрано конструкції верхньої частини будівлі, від елементів конструкцій розчищено прохід до внутрішнього двору, триває розбір конструкцій на цокольному поверсі. Інженери експертної групи провели заміри й оцінили рівень стійкості будівлі після пожежі.</p>
      <p>Нагадаємо, напередодні прем'єр-міністр Олексій<b> <a href="https://dt.ua/UKRAINE/pislya-pozhezhi-v-odesi-goncharuk-iniciyuvav-vidstoronennya-nachalnika-oblasnoyi-dsns-332287_.html">Гончарук ініціював відсторонення від посад керівництва</a></b> обласного управління Державної служби з надзвичайних ситуацій та Департаменту освіти Одеської ОДА. За його словами, будівлю востаннє перевіряли на пожежну безпеку п'ять років тому, відтоді виявлені порушення усунені не були.</p>
      <p><b><a href="https://dt.ua/UKRAINE/v-odesi-gorit-shestipoverhova-budivlya-v-yakiy-rozmischuyutsya-institut-i-koledzh-331835_.html">Масштабна пожежа в шестиповерховій будівлі на розі вулиць Пушкінської та Троїцької в Одесі</a></b> спалахнула на третьому поверсі будівлі близько 10:00 середи, 4 грудня. До вечора займання вдалося локалізувати.</p>
      <p>Пам'ятка архітектури відома як прибутковий будинок Асвадурова, зараз у ньому розташовуються офіси фірм, Інститут морської біології, філія Інституту археології НАН України й Одеський коледж економіки, права та готельно-ресторанного бізнесу.</p>
      <p><b><a href="https://dt.ua/UKRAINE/v-odesi-z-pid-zavaliv-vityagli-novih-zhertv-pozhezhi-u-koledzhi-332269_.html">Унаслідок пожежі загинули 12 людей</a></b>, ще шестеро осіб, які були в будівлі на момент пожежі, вважаються зниклими безвісти. 30 постраждалих дістали опіки та отруєння продуктами горіння, а деякі – травми під час вистрибування з вікон. Дев'ятеро людей залишаються у лікарнях.</p>
      <p><b><a href="https://dt.ua/UKRAINE/policiya-vzyalasya-za-rozsliduvannya-smertelnoyi-pozhezhi-u-koledzhi-odesi-331888_.html">Поліція зареєструвала кримінальне провадження</a></b> за ч. 2 статті 270 (порушення встановлених законодавством вимог пожежної безпеки, що спричинило тяжкі наслідки) КК. <b><a href="https://dt.ua/UKRAINE/pozhezha-v-odeskomu-koledzhi-gotuyetsya-povidomlennya-pro-pidozri-dvom-osobam-332243_.html">У справі готуються дві підозри</a></b>. </p>
      <p>Докладніше про ліквідацію пожежі, її причини і постраждалих читайте у <b><a href="https://dt.ua/theme/64">спецтемі DT.UA</a></b> та матеріалі "<b><a href="https://dt.ua/UKRAINE/tragediya-v-centri-odesi-scho-vidomo-pro-pozhezhu-v-ekonomichnomu-koledzhi-331965_.html">Трагедія в центрі Одеси: що відомо про пожежу в економічному коледжі"</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>