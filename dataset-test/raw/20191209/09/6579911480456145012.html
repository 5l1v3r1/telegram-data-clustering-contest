<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-teamball-23539552-maricel-voinea-tomas-ryde-nu-are-cauta-nationala-destramat-echipa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T09:11:00+00:00"/>
    <meta property="og:title" content="Maricel Voinea: &quot;Tomas Ryde nu are ce căuta la națională. A destrămat echipa&quot;"/>
    <meta property="og:description" content="Maricel Voinea, unul dintre cele mai mari nume din handbalul românesc, l-a atacat dur pe antrenorul naționalei, dar și pe oficialii FRH. ”Au terminat handbalul din România”,"/>
  </head>
  <body>
    <article>
      <h1>Maricel Voinea: "Tomas Ryde nu are ce căuta la națională. A destrămat echipa"</h1>
      <address><time datetime="2019-12-09T09:11:00+00:00">09 Dec 2019, 09:11</time> by <a rel="author">Red. Sport</a></address>
      <p><b>​​Maricel Voinea, unul dintre cele mai mari nume din handbalul românesc, l-a atacat dur pe antrenorul naționalei, dar și pe oficialii FRH. ”Au terminat handbalul din România”, este mesajul fostului handbalist, informează Mediafax.<br/></b><br/>Maricel Voinea a fost dezamăgit de prestația naționalei feminine la acest Campionat Mondial și este convins că cea mai mare vină îi aparține selecționerului Tomas Ryde.<br/><br/>”Acest antrenor nu are ce căuta la naționala României. Acest Tomas Ryde, sau cum îl cheamă, a destrămat echipa. De ce avem moda aceasta cu antrenorii străini? Fetele au mare potențial, dar ceva nu funcționează cum trebuie. Înainte, în vremurile bune, îi învățam handbal pe francezi, spanioli, portughezi. Iar acum ”ne scot” din sală când ne prind.<br/><br/>Este trist, dar foarte adevărat. Acești antrenori sunt mercenari. Vin, iau banii și pleacă fără rezultate! Cred că la Federația Română de Handbal se fac multe greșeli, la toate palierele: seniori, tineret, juniori. Ar trebui ca antrenorul, președintele și funcționarii să caute cele mai bune jucătoare.” , a spus Maricel Voinea, pentru ProSport.<br/><br/>Naționala României are de cinci ani doar antrenori străini. Ultimul antrenor român a fost Gheorghe Tadici, care a pregătit echipa până în anul 2014. <br/><br/>Înaintea lui Ryde, pe banca naționalei a stat Martin Ambros. Spaniolul a condus echipa la un Campionat Mondial și European, unde a ocupat locul 4, dar în primăvara acestui an a plecat și a acceptat oferta Rusiei. Atunci a supărat-o și pe Cristina Neagu. Jucătoarea noastră a spus că este dezamagită că antrenorul a părăsit echipa cu câteva luni înaintea Mondialelor.</p>
      <ul>
        <li>
          <b>
            <a href="https://sport.hotnews.ro/stiri-teamball-23537778-livetext-romania-rusia-ora-08-00.htm">CM Handbal (f): România vs Rusia 18-27 / Repriza a doua de coșmar - Tricolorele, fără șanse la semifinale</a>
          </b>
        </li>
      </ul>
      <ul>
        <li>
          <b>
            <a href="https://sport.hotnews.ro/stiri-teamball-23538130-ryde-dupa-infrangerea-rusia-parut-schimbat-nivelul-arbitrajului-doua-repriza.htm">Ryde, după înfrângerea cu Rusia: "Mi s-a părut că s-a schimbat nivelul arbitrajului în a doua repriză"</a>
          </b>
        </li>
      </ul>
      <ul>
        <li>
          <a href="https://sport.hotnews.ro/stiri-teamball-23538178-ambros-martin-sunt-fericit-romania-este-grupele-principale-spus-despre-victoria-rusiei.htm">
            <b>Ambros Martin: "Sunt fericit că România este în grupele principale" / Ce a spus despre victoria Rusiei</b>
          </a>
        </li>
      </ul>
      <p> </p>
    </article>
  </body>
</html>