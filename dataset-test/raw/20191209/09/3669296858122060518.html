<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/otomobil/2020-tahmini-600-bin-adette-bulustu"/>
    <meta property="og:site_name" content="CNN Türk"/>
    <meta property="article:published_time" content="2019-12-09T09:09:28+00:00"/>
    <meta property="og:title" content="2020 tahmini 600 bin adette buluştu"/>
    <meta property="og:description" content="Otomotiv sektöründe 2020 yılı hesapları yapılmaya..."/>
  </head>
  <body>
    <article>
      <h1>2020 tahmini 600 bin adette buluştu</h1>
      <h2>Otomotiv sektöründe 2020 yılı hesapları yapılmaya başlandı. Bu yıl 450 bin adetlerin üstünde bitmesi öngörülen satışların 2020’de 600 bin adetlere çıkması öngörülüyor.</h2>
      <address><time datetime="2019-12-09T09:09:28+00:00">09 Dec 2019, 09:09</time> by <a rel="author">Mehmet Ali Kantarcı</a></address>
      <p>Yılın son günlerine girilirken, <a href="https://www.cnnturk.com/haberleri/otomotiv">otomotiv</a> pazarında önemli canlılık yaşanıyor. 31 Aralık’ta sona erecek hurda indirimi ile düşük faizli kredi kampanyalarını kaçırmak istemeyen tüketiciler, showroom trafiğini iyice artırdı.Opel ve Hyundai markalarıyla uzun yıllardır otomotiv sektöründe yer alan Erdemir Otomotiv Yönetim Kurulu Başkanı Yüksel Erdemir, Aralık’ta toplam satışların 85 bin adet düzeyinde gerçekleşmesini beklediklerini ve 2019’un 475 bin adetle kapanacağını söyledi. Pazarda bugünlerde bazı modellerin bulanamamasının yılın son ayına sınırlı stokla girilmesinden kaynaklanladığını hatırlatan Erdemir, “Yılın ilk 9 aylık periyodunda pazar koşulları ana firmalara Aralık ayına daha ihtiyatlı ve limitli stoklarla girme eğilimi verdi. Bu tecrübe ettiğimiz tedarik sıkıntısı ilk değil ve son da olmayacak. Bunu ticaretin içinde kabul edilebilir bir durum olarak kabul etmek lazım. Elimizde talep gören bazı modeller daha fazla olsaydı, daha yüksek satışa imza atabilirdik” diye konuştu. <br/><br/><b>Yenilenen modeller güç katacak</b><br/><br/>2020 yılı öngörülerini paylaşan Erdemir şunları aktardı:</p>
      <p>“Faiz indirimlerinin ve kurların aşağı inmeye devam etmesi durumunda 2020 toplam pazarının 600 bin adetler üzerine çıkacağını rahatlıkla söyleyebilirim. Düşme eğilimi içinde olan faiz oranlarının yanında birde kurlarda istikrarlı bir seyir ve TL’nin değerini koruması durumunda yeni <a href="https://www.cnnturk.com/haberleri/otomobil">otomobil</a> alma arzusu ciddi oranda artış gösterecek. Opel markamızın volüm modellerinden Corsa, önümüzdeki yıl yeni yüzüyle otomobilseverlerle buluşacak. Avrupa’da olduğu gibi <a href="https://www.cnnturk.com/haberleri/turkiye">Türkiye</a>’de de bu <a href="https://www.cnnturk.com/haberleri/model">model</a> markamız için önemli avantajlardan biri. Hiç şüphesiz bu yeni modelimiz gerçekleştireceğimiz toplam satış rakamını olumlu yönde yukarıya taşıyacak.”<br/><br/><b>Hafif ticarilerde hedef 100 bin</b><br/><br/>Otomotivde yaşanan dijitalleşmeye de değinen Erdemir, “Türkiye’de otomobil müşterileri tercih belirleme ve sonrasında satın alma sürecinde dijital kanalları, mobil uygulamaları ve benzer ara yüzleri yoğun şekilde kullanıyorlar. Ancak küresel çapta üreticiler, distribütörler ve bayiler henüz bu tempoya tam anlamıyla ayak uydurabiliyor değil. Dijital dönüşüm an itibariyle işin perakende kısmında henüz yıkıcı bir etkiye sahip değil. Ama 5-10 yıl içerisinde otomotiv ekosistemi bugünden daha farklı olacak. Bu bağlamda bu ekosistem içindeki tüm paydaşların koordineli hareket etmesi, üretici- distribütör-bayi birlikteliğinde herkesin kazandığı bir dijital gelecek ortamı yaratmak üzere çalışmalar yapılması gerekiyor” dedi. Öte yandan Peugeot Türkiye Pazarlama Direktörü Cem Özütok da 2020 yılında yaklaşık 600 bin adetlik Pazar öngördüklerini söyledi. Hafif ticari pazarın 100 bin adet civarında oluşabileceğini kaydeden Özütok kendi markalarının yüzde 6’nın üzerinde pay hedeflediğini ifade etti.</p>
      <related>
        <h4>ilgili haberler</h4>
        <a href="https://www.cnnturk.com/otomobil/20-yilda-en-fazla-volkswagen-satti"/>
        <a href="https://www.cnnturk.com/otomobil/hyundai-2025-yili-stratejisini-acikladi"/>
        <a href="https://www.cnnturk.com/otomobil/yeni-peugeot-2008i-tanimak-zor"/>
      </related>
    </article>
  </body>
</html>