<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/automoto/mondoauto/auto-aziendali-tassa-emissioni-inquinamento-co2-471364.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T09:30:40+00:00"/>
    <meta property="og:title" content="Auto aziendali, la tassa guarda alle emissioni"/>
    <meta property="og:description" content="In base al livello di emissioni, ci sarà una riduzione o un aumento dell'imposta, frutto della rimodulazione annunciata dal Governo"/>
  </head>
  <body>
    <article>
      <h1>Auto aziendali, la tassa guarda alle emissioni</h1>
      <h2>In base al livello di emissioni, ci sarà una riduzione o un aumento dell'imposta, frutto della rimodulazione annunciata dal Governo</h2>
      <address><time datetime="2019-12-09T09:30:40+00:00">09 Dec 2019, 09:30</time> by <a rel="author">Gianluca Sepe</a></address>
      <p><b>[Rassegna stampa]</b> La tanto discussa tassa sulle auto aziendali è stata rimodulata, con una differenziazione rispetto ai livello di emissioni delle vetture.</p>
      <blockquote>
        <a href="https://www.formulapassion.it/automoto/mondoauto/auto-aziendali-e-plastic-tax-meno-11-miliardi-469382.html">Auto aziendali e plastic tax, meno 1,1 miliardi</a>
      </blockquote>
      <p>
        <i>Retromarcia del governo sulla ventilata maxi-tassa per le vetture aziendali. La rivolta degli operatori ha scongiurato il timore di una manovra che avrebbe messo a rischio un intero comparto, sempre più strategico e in costante crescita. Alla vigilia dell’ultimo passaggio parlamentare è stata confermata la «rimodulazione» del trattamento fiscale che riguarda i dipendenti con diritto al benefit dell’auto aziendale. L’annuncio è arrivato dal presidente del Consiglio, Giuseppe Conte: «Abbiamo azzerato la tassa». Che in realtà non scomparirebbe del tutto, ma avrà, come ha spiegato il premier «un impatto zero per i contribuenti». Verrà infatti differenziata in relazione al livello di emissioni dei veicoli.</i>
        <br/>
        <i>Il progetto di legge studiato dal governo prevede una riduzione dell’attuale imposta al 25% sulle vetture con emissioni CO2 inferiori a 60 g/km e al 30% (come oggi) su quelle superiori a 60 g/km ma inferiori a 160 g/km. Soltanto per i veicoli con emissioni da 160 a 190 g/km la percentuale salirà al 40% nel 2020 e al 50% dal 2021. Per i pochi modelli «superinquinanti», oltre i 190 g/km, scatterà l’aliquota del 50% nel 2020 e del 60% dal 2021. La nuova tassazione inoltre si applicherà sui contratti stipulati da luglio 2020 e naturalmente soltanto sui veicoli di nuova immatricolazione. Confermata l’esenzione per tutti i contratti in essere e per gli stock in fase di smaltimento. La proposta iniziale, come è noto, prevedeva invece di caricare sull’imponibile dei dipendenti fino al 100% della relativa tassazione. Soluzione che avrebbe inferto un colpo durissimo al settore. Perché il mercato delle vetture business o noleggiate rappresenta una porzione sempre più elevata delle immatricolazioni complessive, nonostante l’incertezza abbia in parte congelato negli ultimi mesi le decisioni di acquisto da parte delle aziende. Non a caso erano insorte le associazioni di categoria, dall’Aniasa all’Unrae. […]</i>
        <br/>
        <b>Piero Bianco, La Stampa</b>
      </p>
      <footer>RIPRODUZIONE RISERVATA</footer>
    </article>
  </body>
</html>