<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/12/09/erutta-un-vulcano-in-nuova-zelanda-diverse-vittime-whakaari-white-island-vittime?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-12-09T09:00:15+00:00"/>
    <meta property="og:title" content="Eruzione vulcano Whakaari, polizia: &quot;Non ci sono segni di vita&quot;"/>
    <meta property="og:description" content="Sull'isola al momento erano presenti molti turisti. In uno screenshot della webcam che registra l'attività vulcanica, si vede un gruppo di persone nel cratere, una manciata di secondi prima dell'eruzione"/>
  </head>
  <body>
    <article>
      <h1>Eruzione vulcano Whakaari, polizia: "Non ci sono segni di vita"</h1>
      <address><time datetime="2019-12-09T09:00:15+00:00">09 Dec 2019, 09:00</time> by <a rel="author">Cinzia Rizzi</a></address>
      <figure>
        <img src="https://static.euronews.com/articles/stories/04/35/26/80/773x435_cmsv2_9ebde1d0-0cdb-5c11-a77f-17f594786f65-4352680.jpg"/>
      </figure>
      <p><b>Le possibilità di trovare dei sopravvissuti all'eruzione del vulcano di White Island sono sempre meno</b>. E' quanto dichiarato dalle autorità neozelandesi, che parlano di decine di dispersi. Infatti, <b>alle 14:11</b> ora locale, <b>quando il Whakaari si è riattivato all'improvviso e sono fuoriuscite lava e cenere</b>, <b>erano molti i turisti</b> di varie nazionalitàpresenti sulla piccola isola. E alcuni si trovavano proprio nel cratere.</p>
      <figure>
        <embed-post data-src="https://www.instagram.com/p/B51-1WdlHR6" data-service="Instagram"/>
      </figure>
      <p>"Faceva veramente caldissimo, l'acqua era calda, l'aria era calda e molti si sono ustionati, anche in modo grave", spiega una donna brasiliana. "Non sono sicura che siano riusciti a salvare tutti, ma speriamo di sì. Siamo stati lì per molto tempo, il vulcano era ancora attivo, l'eruzione era terminata però".</p>
      <h3>Polizia: "Non è sicuro per noi tornare sull'isola"</h3>
      <p>La premier neozelandese Jacinda Ardern ha confermato che "molti turisti erano sull’isola o nei dintorni al momento dell’eruzione e di alcuni di loro non si hanno notizie", ha dichiarato. "Questa è una situazione in evoluzione, i nostri pensieri sono rivolti a tutte le persone colpite".</p>
      <p>Nelle immagini registrate da una webcam (che vedete nella foto qui sotto), si vede un gruppo di persone all’interno del cratere, solo pochi secondi prima dell’eruzione.</p>
      <figure>
        <img src="https://static.euronews.com/articles/stories/04/35/25/54/808x454_cmsv2_904129c8-3103-585c-b489-3b4547db0ad8-4352554.jpg"/>
        <figcaption>Screenshot della webcam: sotto la freccia, il gruppo di turisti</figcaption>
      </figure>
      <p>Finora <b>le vittime accertate sono cinque</b>, decine i feriti, mentre <b>i soccorritori sono riusciti a trarre in salvo 23 persone</b>. Ora, però, vista l'instabilità della situazione, è impossibile tornare sull'isola in cerca dei dispersi, come spiega il vice commissario di polizia, John Tims: "A causa dell'elevato livello di rischio, i servizi di emergenza non sono in grado di accedere all'isola. C'è la possibilità di nuove eruzioni e non è sicuro per noi tornare sull'isola". La polizia ha poi aggiunto che sull'isola "<b>non c’erano segni di vita</b>".</p>
      <h3>L'allarme lanciato da GeoNet la scorsa settimana</h3>
      <p>Il Whakaari che si trova a White Island, a circa 50 chilometri dall'isola del Nord, è <b>uno dei vulcani più attivi del Paese</b> ma, nonostante ciò, nota meta turistica. L'ultima importante eruzione era avvenuta tre anni fa.</p>
      <p>Lo scorso <b>3 dicembre</b> il sito che monitora l'attività vulcanica, <b>GeoNet, aveva lanciato l'allarme</b>, sul rischio di attività eruttiva del Whakaari. Nelle ultime settimane era stato infatti registrato un aumento del gas di zolfo dalle profondità della montagna.</p>
      <figure>
        <iframe data-src="https://twitter.com/euronewses/status/1201657108640305152" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>