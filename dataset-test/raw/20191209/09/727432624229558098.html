<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/na-far-du-mindre-for-pengene-pa-svenskehandel/71901715"/>
    <meta property="og:site_name" content="Dinside"/>
    <meta property="article:published_time" content="2019-12-09T09:30:13+00:00"/>
    <meta property="og:title" content="Nå får du mindre for pengene på svenskehandel"/>
    <meta property="og:description" content="Svenskekrona har styrket seg, og nå får du mindre for pengene på grensehandel enn tidligere i år."/>
  </head>
  <body>
    <article>
      <h1>Nå får du mindre for pengene på svenskehandel</h1>
      <h2>Svenskekrona har styrket seg, og nå får du mindre for pengene på grensehandel enn tidligere i år.</h2>
      <address><time datetime="2019-12-09T09:30:13+00:00">09 Dec 2019, 09:30</time> by <a rel="author">Kristin Sørdal</a></address>
      <p>Handelstallene avslører at det ikke er noen tvil om at nordmenn elsker svenskehandel. Ifølge Statistisk sentralbyrå, har grensehandelen økt med over 20 prosent det siste kvartalet, og i løpet av 12 måneder har vi handlet for 17,6 milliarder i Sverige.</p>
      <p>Men når det nå nærmer seg julehandel og grensebutikkene er klare for storinnrykk av handleklare nordmenn, er svenskekrona sterkere enn den har vært på lenge:</p>
      <p>Hele desember har 100 svenske kroner kostet drøye 96 norske kroner.</p>
      <p>6. desember måtte du betale 96,39 norske kroner for 100 svenske kroner, <a href="https://www.norges-bank.no/tema/Statistikk/Valutakurser/?tab=currency&amp;id=SEK">ifølge Norges Bank.</a></p>
      <h3>Sesongvariasjoner</h3>
      <related>
        <a href="https://www.dinside.no/okonomi/her-er-svenskesnopet-billigst/71900459"/>
      </related>
      <p>Kursen på svenskekrona har ligget jevnt på 90-92 kroner siden april/mai, men begynte å klatre opp i 94 kroner i slutten av oktober, og har derfra steget opp i 96 kroner fra månedsskiftet november/desember.</p>
      <p>Rundt jul og nyttår i fjor lå imidlertid svenskekrona tilsvarende høyt, som vi ser at den er nå.</p>
      <p>Økonomer Dinside har snakket med, forklarer styringen av svenskekrona mot den norske, blant annet med naturlige sesongvariasjoner, men også med at den svenske sentralbanken har sendt signaler om at de ønsker å heve den svenske renta fra negativ og opp til null.</p>
      <related>
        <a href="https://www.dinside.no/okonomi/dette-bor-du-handle-pa-svenskehandel/71612054"/>
      </related>
      <p>Frank Jullum, sjeføkonom i Danske Bank, sier til Dinside at den norske krona erfaringsmessig har en tendens til å svekke seg i desember.</p>
      <p>- Det vi har sett de siste åra, er at vi har hatt en svekkelse av den norske krona på en til halvannen prosent i desember, sier Jullum, som også kan fortelle at vi kan forvente at denne vil holde seg slik resten av måneden.</p>
      <p>- Det er liten grunn til at den norske krona skal styrke seg i desember. Det er grunn til å tro at den skal holde seg ganske svar fram mot nyttår, men bli sterkere igjen etter nyttår, sier sjeføkonomen.</p>
      <h3>Renteheving i Sverige</h3>
      <p>Både Jullum og Lars Mouland, økonom i Nordea Markets, forklarer styrkingen av svenskekrona med de nye taktene fra Riksbanken i Sverige, om å heve den negative renta.</p>
      <p>- Det har vært svært populært å selge svenske kroner blant internasjonale investorer, mye på grunn av Riksbanken som tidlig kuttet rentene under null og som har vært svært opptatt av å holde svenskekrona svak. I høst har imidlertid sentralbanken skiftet kurs og ser nå ut til å ville heve rentene tilbake til null seinere i desember nesten uansett hva som skjer, forklarer Lars Mouland, økonom i Nordea Markets, til Dinside.</p>
      <related>
        <a href="https://www.dagbladet.no/tema/julevarene-som-er-billigere-i-sverige/71897379"/>
      </related>
      <p>- Dette har gjort at det ikke er like attraktivt å være undervektet svenske kroner, og flere investorer har nok redusert sine undervekter ved å kjøpe SEK. Disse kronekjøpene drar svenskekrona sterkere, forteller han videre.</p>
      <p>Han understreker at svenskekrona fortsatt er svak i en historisk sammenheng, og at man kan komme til å se at svenskekrona blir enda sterkere - og at vi dermed får enda mindre for pengene på svenskehandel:</p>
      <p>- Det er nok fortsatt en undervekt blant internasjonale investorer, så ikke se bort fra at SEK kan styrke seg ytterligere, sier Mouland.</p>
      <p>Jessem sier imidlertid til Dinside at han tror den norske krona kommer til å styrke seg mot den svenske til neste år.</p>
      <p>- Det er som gjør at jeg tror at krona kommer ti å styrke seg mot den svenske i 2020, er at Sverige er mer utsatt for den globale nedgangen, risikobilder og handelsunderskudd, enn det vi er i Norge, sier Jessem.</p>
      <related>
        <a href="https://www.dinside.no/okonomi/handle-i-sverige-ikke-la-deg-lure/60971013"/>
      </related>
    </article>
  </body>
</html>