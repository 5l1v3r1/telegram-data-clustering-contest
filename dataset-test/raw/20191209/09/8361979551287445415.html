<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/normandskiy-format-i-zelenskiy-chomu-ne-mozhna-viriti-putinu-ostanni-novini-50058182.html"/>
    <meta property="og:site_name" content="НВ"/>
    <meta property="article:published_time" content="2019-12-09T09:21:00+00:00"/>
    <meta property="og:title" content="Чому не можна вірити Путіну"/>
    <meta property="og:description" content="Всі українські президенти вірили, що зможуть домовитися з ним. Ілюзії танули на перших зустрічах"/>
  </head>
  <body>
    <article>
      <h1>Чому не можна вірити Путіну</h1>
      <h2>Всі українські президенти вірили, що зможуть домовитися з ним. Ілюзії танули на перших зустрічах</h2>
      <address><time datetime="2019-12-09T09:21:00+00:00">09 Dec 2019, 09:21</time> by <a rel="author">Ірина Геращенко</a></address>
      <p>24 січня, відразу після інавгурації, президент Ющенко вилетів в перше закордонне відрядження — до Москви. Того тижня ми мали відвідати Страсбург, Польщу, Брюссель і Давос. Але спочатку Москва, яка на тих драматичних виборах ставила на конкурента, і відверто підігрувала Януковичу, втручаючись в українські вибори, ненавидячи Майдан. Президент був виснажений після важкої хвороби і тривалої кампанії, сил додавала підтримка країни — високий рейтинг, довіра суспільства, запит на зміни. В літаку ми зібралися на коротку нараду. «Ви маєте подати кандидатуру на посаду прем'єра зараз — до того, як літак сяде в Москві», — думки всієї команди були одностайними. Президент з цим погодився.</p>
      <p>Шеремєтево зустріло страшним холодом, мабуть, з мінус 24. «О, помаранчевые приехали, не в валенках», — брякнув хтось з російських «журналістів», що зустрічали наш літак. В 2005 ще не було соцмереж, а ми ще навіть не встигли зайти на Банкову і перебрати на себе офіційний сайт. Президент Ющенко надиктував мені перші три укази й перші три прізвища: про реформування АП, про секретаря РНБО і кандидатуру прем'єр-міністра. Кортеж в'їхав у Кремль, Путін того разу чи не вперше не запізнився на зустріч. Він привітався з делегацією, після протокольного фото до нього підійшов його прес-секретар Громов із роздруківкою «Інтерфаксу». «О, вы уже подали кандидатуру премьера? Чтобы не сказали, что советовались и согласовывали в Москве?» — відреагував Путін на прочитане повідомлення.</p>
      <aside>Можна дивитися йому в очі, головне — не заглядати</aside>
      <p>На цій першій зустрічі президенти говорили в тому числі й про газ, і що він не повинен бути елементом політичного тиску на сусідню країну. Перша газова криза розгорілася менше, ніж за рік.</p>
      <p>На свою інавгурацію президент Порошенко прилетів за кілька годин до початку церемонії. Пізно вночі він повернувся з Нормандії, де пройшла його перша зустріч з Путіним. Канцлер Німеччини і президент Франції скористалися важливим історичним заходом, присутністю там російського лідера і запросили новообраного українського керівника, щоб спробувати разом зупинити війну на Сході України. Урочистість події, аналогії зі страшними згадками про Другу світову й позицією тодішніх лідерів світу, яким вистачило мудрості об'єднатися перед спільною загрозою і зупинити фашизм, створювали хорошу атмосферу і передумови для пошуку рішення. Порошенко переміг в першому турі, мав високу довіру і підтримку суспільства, запит зупинити війну. Він приїхав туди з мирним планом, який складався з кількох пунктів. Ключові - безпекові: припинення вогню, роззброєння бойовиків, виведення іноземних військ і техніки. Інклюзивний діалог з одурманеними російською пропагандистською отрутою територіями. Потім ці пункти ляжуть в основу мирного плану. «Нас там нет», — зауважив герр Путін про Донбас і категорично відмовився говорити про Крим. Наші союзники виступали за тактику малих перемог, зазначили, що ніколи не погодяться з анексією Криму, але зараз треба зупинити полум’я на Донбасі. За місяць Путін ввів регулярні російські війська на Схід України, потім був Іловайськ. І під час наступної зустрічі президентів в Мінську Порошенко отримував страшні повідомлення з фронту, що там просто в ці хвилини росіяни розстрілюють наші колони в «коридорі миру», про який домовилися. «Нас там нет», — дивився йому і фрау Меркель в очі Путін, не відводячи холодного погляду.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/510/original/e0b4974ba07deb674ce13ca1556c032f.png&amp;stamp=1&amp;q=85&amp;w=115"/>
      </figure>
      <p>Семен Новопрудський<br/>Нормандська пастка для Зеленського</p>
      <p>І Ющенко, і Порошенко до свого президенства знали Путіна й спілкувалися з ним на різних посадах як прем'єри, міністри. Вони, в принципі, не мали ілюзій, але все ж намагалися перезавантажити відносини.</p>
      <p>Всі українські президенти вірили, що зможуть домовитися з Путіним. Що він просто не любив попередників, а вони зможуть застосувати свій дипломатичний, політичний талант, досвід роботи в економічній чи банківській сфері, бізнесі чи міжнародці та перезавантажити відносини, зробити їх прагматичними і рівними. Ілюзії танули на перших зустрічах.</p>
      <p>Путін не українських президентів не любить, а Україну. Точніше, він її ненавидить. І вважає розпад СРСР власною трагедією. А власною історичною місією — зібрати, докупити Нью-СРСР, який без України не клеїться.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/261/original/e38748993f1d120e88aab5b52023ff0f.png&amp;stamp=1&amp;q=85&amp;w=115"/>
      </figure>
      <p>Юрій Бутусов<br/>Найгостріший момент. Чим Путін залякуватиме Зеленського</p>
      <p>Тому кожен український президент має вірити в Україну. І категорично не вірити Путіну. Жодному його слову. Можна дивитися йому в очі, головне — не заглядати. Я вірю в Україну. І це робить мене оптимістом, бо ніхто в світі не може примусити нас зректися своєї країни, якщо ми самі на це не згодні.</p>
      <p>
        <i>Текст опубліковано з</i>
        <i> </i>
        <i>дозволу автора</i>
      </p>
      <p>
        <i>
          <a href="https://www.facebook.com/iryna.gerashchenko/posts/2609643639123433">Оригінал</a>
        </i>
      </p>
      <p>
        <i>
          <i>
            <b>Приєднуйтесь до</b>
          </i>
        </i>
        <i>
          <b> </b>
        </i>
        <i>
          <b>нашого телеграм-каналу</b>
        </i>
        <i>
          <b>
            <a href="https://t.me/nv_opinion"> Мнения НВ</a>
          </b>
        </i>
      </p>
    </article>
  </body>
</html>