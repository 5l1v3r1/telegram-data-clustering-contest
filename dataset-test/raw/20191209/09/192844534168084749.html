<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7977542/"/>
    <meta property="og:site_name" content="Sanook"/>
    <meta property="article:published_time" content="2019-12-09T09:49:51+00:00"/>
    <meta property="og:title" content="นีโน่ เมทนี ขอจัดงานศพ &quot;พ่อแรม&quot; ให้ดีที่สุด เชื่อ โอ วรุฒ ยังไม่ไปไหนเพราะห่วงแม่"/>
    <meta property="og:description" content="ครอบครัววรธรรมนำโดย นางอรพิน กุญชร ณ อยุธยา มารดาของโอ วรุฒ วรธรรม อดีตพระเอกชื่อดังที่ล่วงลับ เคลื่อนศพ นายแรม วรธรรม อายุ 86 ปี นักแสดงอาวุโสและอดีตผู้กำกับละคร ที่เสียชีวิตด้วยโรคหัวใจล้มเหลว  จากโรงพยาบาลนครพิงค์ไปยังวัดเจ็ดยอด เพื่อบำเพ็ญกุศลและทำพิธีรดน้ำศพช่วงเย็นวันนี้"/>
  </head>
  <body>
    <article>
      <h1>นีโน่ เมทนี ขอจัดงานศพ "พ่อแรม" ให้ดีที่สุด เชื่อ โอ วรุฒ ยังไม่ไปไหนเพราะห่วงแม่</h1>
      <address>
        <time datetime="2019-12-09T09:49:51+00:00">09 Dec 2019, 09:49</time>
      </address>
      <p>ครอบครัววรธรรมนำโดย นางอรพิน กุญชร ณ อยุธยา มารดาของโอ วรุฒ วรธรรม อดีตพระเอกชื่อดังที่ล่วงลับ เคลื่อนศพ <b>นายแรม วรธรรม อายุ 86 ปี</b> นักแสดงอาวุโสและอดีตผู้กำกับละคร ที่เสียชีวิตด้วยโรคหัวใจล้มเหลว  จากโรงพยาบาลนครพิงค์ไปยังวัดเจ็ดยอด เพื่อบำเพ็ญกุศลและทำพิธีรดน้ำศพช่วงเย็นวันนี้</p>
      <p>
        <i>
          <b>
            <a href="https://www.sanook.com/news/7976406/">&gt;&gt; "พ่อแรม" พ่อดาราหนุ่ม โอ วรุฒ เสียชีวิตแล้ว หลังภาวะโรคหัวใจกำเริบ</a>
          </b>
        </i>
      </p>
      <p><b>นีโน่ เมทนี บุรณศิริ</b> นักแสดงรุ่นพี่และเพื่อนสนิทของหนุ่มโอ วรุฒ มาให้กำลังใจนางอรพิน บรรยากาศเป็นไปอย่างเศร้าโศก และจะมีพิธีสวดพระอภิธรรม 7 คืน คืนนี้เป็นคืนแรก จากนั้นจะทำพิธีฌาปนกิจที่สุสานบ้านเจ็ดยอด ในวันที่ 15 ธันวาคม</p>
      <p>นีโน่ เมทนี เปิดเผยว่า เดิมพ่อแรมได้ทำเรื่องบริจาคร่างกายกับโรงพยาบาลมหาราชนคร<a href="https://travel.sanook.com/thailand/chiangmai/">เชียงใหม่</a> แต่ขณะนี้ครอบครัวขอยกเลิกการบริจาคแล้ว เนื่องจากตามหลักการผู้บริจาคร่างกาย ต้องแจ้งให้ญาติหรือครอบครัวรับทราบและยินยอมก่อน แต่กรณีพ่อแรมครอบครัวเพิ่งทราบเรื่องหลังการจากไปของพ่อแรม  โดยไปเจอเอกสารการบริจาคร่างกายในกระเป๋าสตางค์  เชื่อว่าพ่อแรมคงจะเกรงใจและไม่ต้องการรบกวนญาติพี่น้องในการจัดงานศพ  ประกอบกับลูกหลานและครอบครัวต้องการนำร่างของพ่อแรมมาทำพิธีฌาปนกิจตามประเพณี ซึ่งได้แจ้งไปยังโรงพยาบาลแล้ว</p>
      <p>
        <i>
          <b>
            <a href="https://www.sanook.com/news/7977374/">&gt;&gt; ญาติยืนยันไม่คิดขัดใจ "พ่อแรม วรธรรม" อุทิศร่างกายให้ รพ. แต่ไม่พบเอกสารบริจาค</a>
          </b>
        </i>
      </p>
      <p>ส่วน นางอรพิน ภรรยาคู่ชีวิต ขณะนี้อายุ 84 ปีแล้ว ไม่มีใครดูแล เพราะทั้งโอ วรุฒ และพ่อแรมเสียชีวิตแล้วต้องอยู่บ้านเพียงลำพัง  หลังจากเสร็จพิธีฌาปนกิจจะปรึกษาคุณแม่อรพิน ว่าจะยังพักอาศัยอยู่ที่เชียงใหม่ หรือย้ายไปอยู่กับหลานที่จังหวัดสมุทรปราการ ซึ่งน่าจะดีกว่า</p>
      <p>ส่วนตัวแล้วตนสนิทกับครอบครัววรธรรม ตั้งแต่รุ่นพ่อแม่มาจนถึงรุ่นลูก ส่วน โอ วรุฒ อดีตพระเอก ซึ่งเป็นรุ่นน้องคนสนิท เชื่อว่ายังไม่ไปไหน หลังการจากไปของพ่อแรม โอน่าจะยังเป็นห่วงแม่อรพินอยู่ ซึ่งตนและเพื่อนในวงการจะช่วยกันดูแลต่อ โดยเงินจากพิธีพระราชทานเพลิงศพหนุ่มโอยังเหลืออยู่ ตอนนี้ต้องจัดงานศพคุณพ่อแรมอย่างดีที่สุดก่อน</p>
    </article>
  </body>
</html>