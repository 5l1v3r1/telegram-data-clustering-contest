<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/rene-murat-auberjonois-e-morto-il-celebre-odi-di-star-trek-aveva-79-anni_it_5dee0cc1e4b05d1e8a5447fb?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T09:07:34+00:00"/>
    <meta property="og:title" content="René Murat Auberjonois è morto, il celebre Odi di Star Trek aveva 79 anni"/>
    <meta property="og:description" content="L'attore è deceduto a causa di un tumore ai polmoni"/>
  </head>
  <body>
    <article>
      <h1>René Murat Auberjonois è morto, il celebre Odi di Star Trek aveva 79 anni</h1>
      <h2>L'attore è deceduto a causa di un tumore ai polmoni</h2>
      <address><time datetime="2019-12-09T09:07:34+00:00">09 Dec 2019, 09:07</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee0e402500004a5bd2f8ca.jpeg?ops=scalefit_630_noupscale"/>
        <figcaption>STAR TREK/GETTY</figcaption>
      </figure>
      <p>L’attore statunitense René Murat Auberjonois, che ha interpretato ruoli iconici in particolare per il piccolo schermo, è morto a Los Angeles all’età di 79 anni per le complicazioni dovute a un tumore ai polmoni.</p>
      <p>Era noto soprattutto per aver interpretato i personaggi di <i>Clayton Endicott III</i> nello show televisivo “Benson”, di Odo nella serie tv di fantascienza “Star Trek - Deep Space Nine” e l’avvocato Paul Lewinston nel telefilm “Boston Legal”.</p>
      <p>L’attore era discendente diretto, per parte di madre, di Gioacchino Murat e Carolina Bonaparte. La madre di René Auberjonois era la principessa Laure Louise Murat (1913-1986), il cui trisnonno paterno era Gioacchino Murat, re di Napoli, sposato con Carolina Bonaparte, sorella dell’imperatore Napoleone Bonaparte. Suo padre, Fernand Auberjonois (1910-2004) fu un giornalista e suo nonno, René Auberjonois, un pittore post-impressionista svizzero.</p>
      <p>Per i fan di “Star Trek” l’attore era particolarmente famoso per aver interpretato Odo in “Star Trek: Deep Space Nine”, serie andata in onda dal 1993 al 1999 e considerata una delle migliori dell’universo della saga fantascientifica.</p>
      <p>Protagonista di oltre 200 tra film e telefilm, i tanti ruoli di René Murat Auberjonois nel cinema spiccano quelli di padre John Patrick in “M*A*S*H” (1970), il vampiro buono Modoc in “La brillante carriera di un giovane vampiro” (1987), il colonnello West in “Star Trek VI: Rotta verso l’ignoto” (1991), il gangster Tony in “Scuola di polizia 5 - Destinazione Miami” (1988), il reverendo Oliver in “Il patriota” (2000). Sua la voce del cuoco Louis in “La sirenetta” (1989).</p>
      <p>René Auberjonois aveva sposato nel 1963 Judith Mihalyi, dalla quale ha avuto due figli, Tessa e Remy. Nel corso della carriera ha ottenuto numerosi riconoscimenti: nel 1984 una nomination agli Emmy Award come miglior attore non protagonista per “Benson”; nel 2001 ha una nomination agli Emmy Award come miglior attore ospite in una serie drammatica per “The Practice - Professione avvocati”; nel 2006 ha una nomination per “Boston Legal”.</p>
      <ul>
        <li>HuffPost</li>
      </ul>
    </article>
  </body>
</html>