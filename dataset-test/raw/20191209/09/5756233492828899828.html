<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625608/%D9%82%D8%AA%D9%84-%D8%A8%D9%87-%D8%AE%D8%A7%D8%B7%D8%B1-%D8%AE%D8%A8%D8%B1%DA%86%DB%8C%D9%86%DB%8C-%DB%8C%DA%A9-%D8%AF%D8%AE%D8%AA%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:20:00+00:00"/>
    <meta property="og:title" content="قتل به خاطر خبرچینی یک دختر"/>
    <meta property="og:description" content="صبح دیروز بار دیگر این پسر جوان برای محاکمه از جنبه عمومی جرم در شعبه دهم دادگاه کیفری استان پای میز محاکمه ایستاد و گفت: من از کرده خود پشیمانم."/>
  </head>
  <body>
    <article>
      <h1>قتل به خاطر خبرچینی یک دختر</h1>
      <h2>خانواده مقتول با قاتل مدارا هم کرد</h2>
      <address>
        <time datetime="2019-12-09T09:20:00+00:00">09 Dec 2019, 09:20</time>
      </address>
      <p>
        <i>صبح دیروز بار دیگر این پسر جوان برای محاکمه از جنبه عمومی جرم در شعبه دهم دادگاه کیفری استان پای میز محاکمه ایستاد و گفت: من از کرده خود پشیمانم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>چند سال قبل خبر قتل پسر جوانی از سوی دوستش به پلیس اعلام شد. پس‌از دستگیری متهم، وی ضمن اعتراف به قتل گفت من یک مغازه لوازم آرایشی در جنت‌آباد دارم. چندی قبل دختر جوانی که شاگرد مغازه‌ام است به من گفت که یکی از دوستانم پشت سرم حرفی زده. من از شنیدنش خیلی عصبانی شدم. این موضوع چند بار دیگر تکرار شد تا اینکه یک روز که دوستم به مغازه‌ام آمده بود سر همین ماجرا با او درگیر شدم و با چاقو او را زدم.</p>
      <p>بدین ترتیب با اعترافات پسر جوان وی محاکمه و به قصاص محکوم شد اما سرانجام با پادرمیانی بزرگان و ریش سفیدان و التماس‌های مادر متهم، خانواده مقتول حاضر به گذشت شدند و در مقابل دریافت دیه رضایت دادند. بنابراین مادر متهم با فروش خانه‌اش پول دیه را پرداخت کرد و جان پسرش را نجات داد.</p>
      <figure>
        <img src="https://aftabnews.ir/files/fa/news/1398/9/18/368711_631.jpg"/>
      </figure>
      <p>صبح دیروز بار دیگر این پسر جوان برای محاکمه از جنبه عمومی جرم در شعبه دهم دادگاه کیفری استان پای میز محاکمه ایستاد و گفت: من از کرده خود پشیمانم. مقتول دوست صمیمی من بود و به‌خاطر حرف پوچ یک نفر هم زندگی دوستم را تباه کردم هم زندگی خودم را با این حال خانواده مقتول خیلی با ما مدارا کردند و حتی همان خانه‌ای را که ما فروخته بودیم آنها بدون هیچ پول پیش یا اجاره‌ای در اختیارمان گذاشتند تا مادرم در آن زندگی کند. من و خانواده‌ام تا آخر عمر شرمنده محبت آنها هستیم.</p>
      <p>در پایان جلسه قضات برای صدور رأی از جنبه عمومی جرم وارد شور شدند.‌</p>
    </article>
  </body>
</html>