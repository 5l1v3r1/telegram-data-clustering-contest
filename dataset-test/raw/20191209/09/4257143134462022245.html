<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/12/09/elmondta-a-nemzeti-szinhaz-igazgatoja-mit-gondol-az-uj-szinhaztorvenyrol"/>
    <meta property="og:site_name" content="infostart"/>
    <meta property="article:published_time" content="2019-12-09T09:11:55+00:00"/>
    <meta property="og:title" content="Elmondta a Nemzeti Színház igazgatója, mit gondol az új színháztörvényről"/>
    <meta property="og:description" content="A Nemzeti Színház igazgatója szerint a kultúrpolitika lényege, hogy meg tudja fogalmazni azt, hogy mely értékek mellett teszi le a voksát."/>
  </head>
  <body>
    <article>
      <h1>Elmondta a Nemzeti Színház igazgatója, mit gondol az új színháztörvényről</h1>
      <address><time datetime="2019-12-09T09:11:55+00:00">09 Dec 2019, 09:11</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/12/09/valtozasok-a-szinhaz-es-kulturalis-torvenyekkel-kapcsolatban"/>
      </related>
      <h3>A Nemzeti Színház igazgatója szerint a kultúrpolitika lényege, hogy meg tudja fogalmazni azt, hogy mely értékek mellett teszi le a voksát.</h3>
      <p>Az új színháztörvénnyel demokratikus módon kezelné a kormány a színházak évtizedes problémáit, például a finanszírozás kérdését - véli Vidnyánszky Attila, a Magyar Teátrumi Társaság elnöke, a Nemzeti Színház igazgatója.</p>
      <p>Az elnök hétfő reggel az M1 aktuális csatornán azt mondta, hogy minden színházzal tárgyalna a kormány, és a társulatok háromféle megoldás közül választhatnak:</p>
      <ol>
        <li>az önkormányzat maga finanszírozza a működést,</li>
        <li>minisztériumi fenntartásba kerül,</li>
        <li>esetleg közösen oldják ezt meg.</li>
      </ol>
      <p>Hozzátette, jelenleg igazságtalan a rendszer, hiszen például a Fővárosi Önkormányzat átlagosan 20 százalékkal kevesebb támogatást ad a színházainak, mint a vidéki települések.<br/>Ugyanakkor vidéken is eltér a támogatás mértéke, hiszen van olyan intézmény, amely a működési költségének körülbelül a 40 százalékát kapja, míg egy másik a 60 százalékánál is több finanszírozásban részesül - tette hozzá.</p>
      <p>Kijelentette, nagyon örülnek a törvénytervezet tartalmának, hiszen az lehetőséget jelent az "újratervezésre", és az igazságtalanságok megszüntetésére. Jelezte, hogy a színházak támogatásának majdnem a 80 százaléka a fenntartó minisztériumtól jön, miközben a tárcának nincs beleszólása a társulatok ügyeibe.</p>
      <p>Kérdésre azt mondta, az Emberi Erőforrások Minisztériuma átlátható gazdálkodást vár a színházaktól, de</p>
      <blockquote>"én még attól sem félnék, hogy esetleg témák kapcsán prioritásokat nevez meg".</blockquote>
      <p>"Miért ne? A kultúrpolitika lényege, hogy meg tudja fogalmazni azt, hogy mely értékek mellett teszi le a voksát" - fogalmazott, hozzátéve, a színházak szabadságának ettől még meg kell lennie.</p>
      <p>
        <i>Nyitókép: MTI/Soós Lajos</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/12/08/ujabb-szinhazi-zaklatasi-ugy-vetodott-fel"/>
        <a href="https://infostart.hu/kultura/2019/12/07/gothar-ugy-kozlemenyben-szolt-vissza-a-kormanynak-a-katona-jozsef-szinhaz"/>
        <a href="https://infostart.hu/belfold/2019/12/06/a-kormany-lep-a-gothar-ugy-miatt"/>
        <a href="https://infostart.hu/kultura/2019/12/08/ot-pontot-javasolnak-a-szinhazi-erdekkepviseletek"/>
      </related>
    </article>
  </body>
</html>