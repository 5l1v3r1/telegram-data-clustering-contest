<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/news-politics/2019_q4/Article-b4999a013f9ee61026.htm"/>
    <meta property="og:site_name" content="mako"/>
    <meta property="article:published_time" content="2019-12-09T09:18:00+00:00"/>
    <meta property="og:title" content="סופית: אם הכנסת תתפזר - הבחירות הבאות יהיו ב-2 במרס"/>
    <meta property="og:description" content="סוף לסאגה: 60 שעות נותרו לפיזור הכנסת, ולמרות שישראל נמצאת כרגע בדרך הבטוחה לבחירות שלישיות בשל הפלונטר הפוליטי – במערכת הפוליטית לפחות הסכימו על תאריך שמקובל על הצדדים"/>
  </head>
  <body>
    <article>
      <h1>סופית: אם הכנסת תתפזר - הבחירות הבאות יהיו ב-2 במרס</h1>
      <h2>סוף לסאגה: 60 שעות נותרו לפיזור הכנסת, ולמרות שישראל נמצאת כרגע בדרך הבטוחה לבחירות שלישיות בשל הפלונטר הפוליטי – במערכת הפוליטית לפחות הסכימו על תאריך שמקובל על הצדדים</h2>
      <address><time datetime="2019-12-09T09:18:00+00:00">09 Dec 2019, 09:18</time> by <a rel="author">החדשות 12</a></address>
      <p>הוחלט סופית - במידה ויוחלט על פיזור הכנסת והליכה למערכת <a href="https://www.mako.co.il/news-israel-elections?partner=gtags">בחירות</a> שלישית, התאריך הנבחר על ידי כחול לבן והליכוד לקיומן יהיה 2 במרס. הליך החקיקה שיאפשר את קיום יום הבחירות בתאריך המיועד יתחיל בכנסת ככל הנראה כבר היום. אם אכן הבחירות יתקיימו ביום זה - תהיה זו הפעם הראשונה שהבחירות מתקיימות ביום שני.</p>
      <p><a href="http://bit.ly/2PwRNBn">לעדכונים נוספים ושליחת הסיפורים שלכם - היכנסו לעמוד הפייסבוק של החדשות</a> </p>
      <p>אתמול פורסם כי <a href="https://www.mako.co.il/news-politics/2019_q4/Article-d52d375faf5ee61027.htm?sCh=abc7f3226147b610&amp;pId=25483675&amp;Partner=interlink">הוועדה המסדרת דנה </a>באפשרות של קיום הבחירות בתחילת חודש מרס. במידה והכנסת אכן תפוזר ביום רביעי הקרוב, על פי החוק הבחירות היו צריכות להתקיים ב-10 במרס, אך בשל חג הפורים שנחגג באותו היום, נשקל להקדים את המועד בשבוע – אך בתאריך הזה מציינים את יום הזיכרון לחללי צה"ל שמקום קבורתם לא ידוע.</p>
      <figure>
        <img src="https://img.mako.co.il/2019/09/18/RRRRR44444_c.jpg"/>
        <figcaption>בדרך למערכת בחירות שלישית | עיבוד: פלאש 90, AP</figcaption>
      </figure>
      <p>בעקבות האילוצים הוחלט על קיום הבחירות ב-2 במרס. על פי החוק, שינוי של יותר משבוע מהמועד המקורי מאלץ הליך חקיקה ב-4 קריאות.</p>
      <p>אתמול ניצלו שני המועמדים להרכבת הממשלה את הימים האחרונים כדי לקרוא ליריב להתפשר ולהקים ממשלת אחדות. גנץ קרא בוועידת מקור ראשון לגלות אחריות ולהימנע מהבחירות הנוספות. "יש למנוע בחירות מתוך תפיסת אחריות, ולכן אעשה כל מאמץ במסגרת הערכים שמובילים אותי מבלי לפגוע בעקרונות היסוד", אמר גנץ. "אני מתייעץ עם שותפיי הקרובים בכחול לבן ומקבל את ההחלטות".</p>
      <figure>
        <img src="https://img.mako.co.il/2019/08/07/614628pic_Orig_c.jpg"/>
        <figcaption>צילום: בני דויטש, מאקו, חדשות</figcaption>
      </figure>
      <p>גם נתניהו קרא לגנץ להתפשר. "זה עדיין לא מאוחר", אמר. "עדיין יש זמן לעשות זאת, צריך לקרות אחת משני דברים - או שבני גנץ יגבר על הוטו של יאיר לפיד או שאביגדור ליברמן יגבר על אביגדור ליברמן".</p>
      <p>אתמול הורה ראש הממשלה נתניהו לשרים ולחברי כנסת לבטל נסיעות מתוכננות לחו"ל עד פיזור הכנסת. שתי נסיעות מדיניות כבר בוטלו באופן רשמי. "כל מי שנמצא בחו"ל - צריך לחזור עד הערב", אמר נתניהו בישיבת הממשלה.</p>
      <p> </p>
    </article>
  </body>
</html>