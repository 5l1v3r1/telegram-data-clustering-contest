<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191209_Ismet_robbantassal_fenyegettek_meg_tobb_kozintezmenyt_Oroszorszagban"/>
    <meta property="og:site_name" content="HVG.hu"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Ismét robbantással fenyegettek meg több közintézményt Oroszországban"/>
    <meta property="og:description" content="Számos iskola és óvoda is köztük van."/>
  </head>
  <body>
    <article>
      <h1>Ismét robbantással fenyegettek meg több közintézményt Oroszországban</h1>
      <address><time datetime="2019-12-09T09:15:00+00:00">09 Dec 2019, 09:15</time> by <a rel="author">MTI</a></address>
      <p>
        <b>Számos iskola és óvoda is köztük van.</b>
      </p>
      <p>Bombafenyegetést kapott e-mailen számos közintézmény Oroszországban, többek között a szentpétervári Ermitázs <i>(nyitóképünkön)</i> és a pulkovói repülőtér is.</p>
      <p>Moszkvában, ahol <a href="https://hvg.hu/vilag/20191202_Bombariadohullam_Moszkvaban_11_birosagot_fenyegettek_meg">múlt héten </a>mintegy 600 robbantással megfenyegetett épületből több mint 110 ezer embert kellett kimenekíteni, hétfőn legkevesebb három bíróság kapott pokolgépre figyelmeztető üzenetet.</p>
      <blockquote>Szentpéterváron egyéb objektumok mellett hétfőn legkevesebb hat bíróságot, 13 kórházat, valamint hajókat ürítettek ki.</blockquote>
      <p>A szentpétervári bíróságok sajtószolgálata múlt héten azt közölte, hogy az e-mailek szerzője kilátásba helyezte: mindaddig fog hasonló üzeneteket küldözgetni, amíg Konsztantyin Malofejev üzletember, a moszkvai központú Cárgrád televízió alapítója nem fizeti vissza "a WEX tőzsdéről ellopott 120 bitcoint". (Egy bitcoin jelenleg mintegy 7 480 dollárt ér).</p>
      <blockquote>Pénteken Moszkvában 19, Szentpéterváron pedig 10 bíróságot fenyegettek meg.</blockquote>
      <p>Hétfőn egyébként az orosz Távol-Keleten - a Habarovszki területen, a Tengermelléken, Amur megyében és a Zsidó Autonóm Körzetben - több iskola is bombafenyegetést kapott. Ez az ellenőrzés során alaptalannak bizonyult.</p>
      <p>Oroszországban <a href="https://hvg.hu/vilag/20171105_orosz_bombariadok">2017-ben </a>több millió embert kellett kimenekíteni nyilvános helyekről hasonló, robbantásos merényletre figyelmeztető üzenetek miatt.  Fenyegetések idén januárban is érkeztek forgalmas intézményekbe, a bombafenyegetések újabb hulláma november 28-án kezdődött el.</p>
      <related>
        <a href="https://hvg.hu/vilag/20190402_Robbantottak_egy_szentpetervari_katonai_akademian"/>
        <a href="https://hvg.hu/vilag/20191202_Bombariadohullam_Moszkvaban_11_birosagot_fenyegettek_meg"/>
      </related>
    </article>
  </body>
</html>