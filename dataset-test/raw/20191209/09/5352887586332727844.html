<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/vakaru-lietuva/kretingoje---diskusijos-del-rotuses-aikstes-ateities-1756107/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T09:57:00+00:00"/>
    <meta property="og:title" content="Kretingoje – diskusijos dėl Rotušės aikštės ateities"/>
    <meta property="og:description" content="Reklama"/>
  </head>
  <body>
    <article>
      <h1>Kretingoje – diskusijos dėl Rotušės aikštės ateities</h1>
      <address><time datetime="2019-12-09T09:57:00+00:00">09 Dec 2019, 09:57</time> by <a rel="author">Simona DUMČIŪTĖ</a></address>
      <p>Reklama</p>
      <p>
        <b>„Kokios Rotušės aikštės norime?“ – atsakymo į šį kretingiškiams svarbų klausimą jau šį antradienį, 15–19 val., ieškos ekspertai, politikai ir gyventojai Kretingoje vyksiančioje konferencijoje ir atviroje diskusijoje. Kretingos rajono savivaldybės M. Valančiaus viešojoje bibliotekoje organizuojamame renginyje kviečiami aktyviai dalyvauti ir išsakyti savo nuomones dėl Rotušės aikštės visi rajono gyventojai.</b>
      </p>
      <p>Pirmojoje renginio dalyje pranešimus skaitys istorikai, architektai, kraštovaizdžio specialistai, miestų vystymo ekspertai, kurie apžvelgs Rotušės aikštės istoriją, aptars aikštės ir skvero problematiką, jų būklę, numatomus rekonstrukcijos darbus, transporto srautų reguliavimą, paveldosaugos reikalavimus.</p>
      <p>Antroji renginio pusė skirta apžvelgti Rotušės aikštės ir skvero tvarkymo idėjas, išgirsti gyventojų poreikius ir lūkesčius bei atvirai diskutuoti apie aikštės vystymo perspektyvas. Diskusijoje dalyvaus Kultūros paveldo departamento prie Kultūros ministerijos Klaipėdos skyriaus vedėja Audronė Puzonienė, istorikas, Kretingos muziejaus direktoriaus pavaduotojas muziejininkystei Julius Kanarskas, architektas, humanitarinių mokslų daktaras prof. dr. Petras Grecevičius, architektas Vytenis Rudokas, Kretingos rajono savivaldybės meras Antanas Kalnius, Kretingos rajono savivaldybės vyr. architektė Reda Kasnauskė bei visi pageidaujantys pasisakyti gyventojai.</p>
      <p> "Pakvietėme ekspertus ir gyventojus aptarti, ko reikėtų, kad Rotušės aikštė taptų patraukli rajono žmonėms. Nuomonių girdime labai įvairių. Todėl nusprendėme eiti kitokiu keliu ir tartis su gyventojais dar prieš skelbiant konkursus ir projektuojant vizijas. Siekiame pirmiausia išsiaiškinti, kokie žmonių lūkesčiai, ko reikia įvairioms gyventojų grupėms – nuo Rotušės aikštės prieigų gyventojų, verslininkų iki senjorų, jaunų šeimų ir jaunimo“, – pažymi Kretingos rajono meras A. Kalnius.</p>
      <p>Konferencija ir vieša diskusija „Kokios Rotušės aikštės norime?“ – tai dalis Kretingos rajono savivaldybės inicijuojamų atvirų diskusijų dėl centrinės miesto aikštės ateities.</p>
      <p>Savivaldybė kartu su Lietuvos architektų sąjungos Klaipėdos apskrities organizacija jau atidarė parodą apie Rotušės aikštės istorinę raidą, kuri iki 2020-ųjų sausio 5 d.bus eksponuojama Kretingos rajono savivaldybės M. Valančiaus viešosios bibliotekos erdvėse.</p>
      <p>Reklama</p>
      <p>Gruodžio ir sausio mėnesiais taip pat bus vykdoma sociologųparengta Kretingos rajono gyventojų apklausa, kuri atskleis visuomenės nuomonę dėl centrinės miesto aikštės ateities ir vystymo vizijos.</p>
      <p>Remiantis apklausos rezultatais, Lietuvos architektų sąjungos Klaipėdos apskrities organizacija parengs išvadas ir rekomendacijas, kurios taps pagrindu tolimesniems žingsniams planuojant Rotušės aikštės vystymą. </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/vakaru-lietuva/kretingos-meras-del-tarybos-daugumos-nario-kreipesi-i-vtek-1749666/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/kretingoje-lankytojams-atvertas-jauryklos-parkas-1748281/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/kiekviena-pyragu-diena-prisideda-prie-dar-vienos-mazo-vaiko-svajones-ispildymo-1748241/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/kretingiskiai-vilniaus-gatves-darbu-pradzios-sulauks-pavasari-1748278/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/griauna-benamiu-prieglobsti---smalyziu-1748252/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/visuomene/zmones/vytaras-radzevicius-ir-martynas-starkus-aplanke-kretingos-krasta-1741443/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/rudens-gerybiu-lietuje-kretingoje---moliugu-fiesta-1739149/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/kretinga-kvies-paragauti-pieno-sampano-1737843/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>