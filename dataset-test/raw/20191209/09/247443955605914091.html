<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/yebrr_i_shvetsiya_pochynayut_informkampaniyu_pro_povodzhennya_z_tverdymy_vidhodamy_u_lvovi_104994.html"/>
    <meta property="og:site_name" content="Твоє Місто"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="ЄБРР і Швеція починають інформкампанію про поводження з твердими відходами у Львові"/>
    <meta property="og:description" content="Повністю завод механіко-біологічної переробки відходів запрацює у 2021 році."/>
  </head>
  <body>
    <article>
      <h1>ЄБРР і Швеція починають інформкампанію про поводження з твердими відходами у Львові</h1>
      <address>
        <time datetime="2019-12-09T09:00:00+00:00">09 Dec 2019, 09:00</time>
      </address>
      <p>
        <b>Повністю завод механіко-біологічної переробки відходів запрацює у 2021 році.</b>
      </p>
      <p>Європейський банк реконструкції та розвитку спільно з урядом Швеції розпочинають інформаційну кампанію про поводження з твердими побутовими відходами у Львові. Вона має на меті підтримку великого екологічного проекту, який передбачає рекультивацію Грибовицького сміттєзвалища і будівництво у Львові сміттєпереробного заводу.</p>
      <p>Про це на презентації інформаційної кампанії, яка відбулася 5 грудня в офісі ЄБРР у Києві, повідомив керуючий директор ЄБРР у країнах Східної Європи та Кавказу Маттео Патроне.</p>
      <p><i>«У цій кампанії є також освітній елемент, адресований дошкільнятам, школам, людям з обмеженими можливостями. Мета цієї складової – інформувати людей про найкращу передову практику в тому, що стосується роздільного збирання побутових відходів та їх переробки»</i>, – розповів Маттео Патроне.</p>
      <figure>
        <img src="http://tvoemisto.tv/media/gallery/full/1/other/1_c018d.jpg"/>
      </figure>
      <p>В інформаційній кампанії будуть використовуватися спеціалізовані інтернет-ресурси, а також передбачені публічні заходи, організовані ЄБРР за підтримки уряду Швеції.</p>
      <p><i>«Для Швеції питання належного поводження з побутовими відходами – серед найвищих пріоритетів, тому що це один з аспектів глобального екологічного виклику. В Україні ця проблема має, крім глобального, ще й місцевий вимір, який полягає в тому, що понад 95% твердих побутових відходів вивозяться на сміттєзвалища, з яких 99% не відповідають стандартам ЄС. Це ризики для безпеки, екології, впливу на здоров'я людини»</i>, – зазначив Надзвичайний і Повноважний посол Швеції в Україні Тобіас Тиберг.</p>
      <p>У червні 2018 року ЄБРР запровадив пакет фінансування на суму 35 млн євро (включно із внесками Фонду Східноєвропейського партнерства з енергоефективності та довкілля (E5P) і Фонду чистих технологій) для рекультивації Грибовицього сміттєзвалища і будівництва сміттєпереробного заводу у Львові.</p>
      <p>Як повідомив Маттео Патроне, це перший проект в Україні в рамках програми ЄБРР «Зелені міста», який пропонує комплексну бізнес-модель для зеленого розвитку міст, поєднуючи стратегічне планування з інвестиціями. </p>
      <figure>
        <img src="http://tvoemisto.tv/media/gallery/full/2/other/2_b99eb.jpg"/>
      </figure>
      <figure>
        <img src="http://tvoemisto.tv/media/gallery/full/9/other/9_86bb4.jpg"/>
      </figure>
      <p>У Львівській міській раді розраховують, що повністю завод механіко-біологічної переробки відходів запрацює у 2021 році. Його потужність – 250 тисяч тонн відходів в рік.</p>
      <p>Також у 2021 році мають завершити рекультивацію Грибовицького сміттєзвалища.</p>
      <p><i>«Львів і цей регіон – серед пріоритетних для ЄС в плані енергоефективності, в плані проектів з комунальними підприємствами. Ми сподіваємося, що Львів стоятиме в авангарді у тому, що стосується запровадження передових підходів поводження з твердими побутовими відходами згідно з найкращою практикою ЄС»</i>, – наголосив керівник оперативного відділу «Економічна співпраця, енергетика, інфраструктура та навколишнє середовище» Представництва ЄС в Україні Йоганнес Баур.</p>
      <p>ЄБРР є найбільшим міжнародним фінансовим інвестором в Україні. З початку своєї діяльності в каїні в 1993 році Банк профінансував 445 проектів на загальну суму в майже 14,6 млрд євро.</p>
      <p>
        <b>Партнерська публікація</b>
      </p>
      <related>
        <h4>Читайте також:</h4>
        <a href="http://tvoemisto.tv/news/ukraina_pidpysala_ugodu_pro_budivnytstvo_pivnichnoi_obiznoi_lvova_104678.html"/>
        <a href="http://tvoemisto.tv/news/sud_shche_ne_rozglyadav_po_suti_pozov_aktyvistiv_shchodo_smittiepererobnogo_zavodu_u_lvovi_104306.html"/>
        <a href="http://tvoemisto.tv/exclusive/milyony_na_smittya_yak_rekultyvuyut_grybovytskyy_poligon_i_shcho_bude_na_yogo_mistsi_104040.html"/>
        <a href="http://tvoemisto.tv/news/u_lvovi_govorytymut_pro_rekultyvatsiyu_grybovytskogo_smittiezvalyshcha_de_podyvytys_103983.html"/>
        <a href="http://tvoemisto.tv/news/u_derzhekoinspektsii_rozpovily_chym_zabrudneni_grunty_bilya_grybovytskogo_smittiezvalyshcha_103847.html"/>
        <a href="http://tvoemisto.tv/news/u_lvovi_ogolosyly_mizhnarodnyy_tender_na_rekultyvatsiyu_grybovytskogo_poligonu_102623.html"/>
        <a href="http://tvoemisto.tv/exclusive/shlyah_toyoty_yak_u_lvovi_rozvyvaietsya_kompaniya_shcho_shyie_vzuttya_dlya_yevropy_100905.html"/>
        <a href="http://tvoemisto.tv/news/yak_zminytsya_kontrol_u_lvivskyh_tramvayah_pislya_vprovadzhennya_ekvytka_100895.html"/>
        <a href="http://tvoemisto.tv/news/rekultyvatsiyu_grybovytskogo_smittiezvalyshcha_rozpochnut_vlitku_100714.html"/>
        <a href="http://tvoemisto.tv/news/chomu_dosi_ne_pochaly_rekultyvatsiyu_grybovytskogo_smittiezvalyshcha_100545.html"/>
      </related>
    </article>
  </body>
</html>