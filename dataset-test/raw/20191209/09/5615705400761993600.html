<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205364-okrema-zustrich-zelenskogo-ta-putina-vidbudetsya-pislya-peregovoriv-chetvirki-dzherelo"/>
    <meta property="og:site_name" content="Mind UA"/>
    <meta property="article:published_time" content="2019-12-09T09:08:00+00:00"/>
    <meta property="og:title" content="Окрема зустріч Зеленського та Путіна відбудеться після переговорів «четвірки» – джерело"/>
    <meta property="og:description" content="Натомість двосторонні зустрічі Путін – Макрон та Путін – Меркель плануються до початку засідання"/>
  </head>
  <body>
    <article>
      <h1>Окрема зустріч Зеленського та Путіна відбудеться після переговорів «четвірки» – джерело</h1>
      <h2>Натомість двосторонні зустрічі Путін – Макрон та Путін – Меркель плануються до початку засідання</h2>
      <address>
        <time datetime="2019-12-09T09:08:00+00:00">09 Dec 2019, 09:08</time>
      </address>
      <p>Окрема двостороння зустріч президентів України та Росії – Владіміра Путіна та Володимира Зеленського – запланована в Єлисейському палаці сьогодні після завершення переговорів лідерів «нормандської четвірки» (Німеччина, Франція, Україна, РФ).</p>
      <p>Про це <a href="https://tass.ru/mezhdunarodnaya-panorama/7296759">повідомляє</a> ТАСС, посилаючись на джерело, близьке до організації саміту в Парижі.<br/><br/>«Зустріч Путіна з Зеленським планується в Єлисейському палаці після завершення зустрічі у «нормандському форматі» та спільної пресконференції чотирьох лідерів», – цитує агентство свого співрозмовника.</p>
      <p>Джерело також повідомило, що окремі зустрічі Путіна з президентом Франції Емманюелем Макроном та канцлером ФРН Ангелою Меркель заплановано провести до початку засідання «четвірки».</p>
      <p>Попередньо на зустріч чотирьох лідерів відводиться 2,5 години, сказало джерело.</p>
      <p>Пресслужба Кремля наразі не підтвердила цю інформацію.</p>
      <p>Натомість пресслужба Єлисейського палацу повідомила ТАСС, що адміністрація президента Франції не має інформації про зустріч Путіна і Зеленського.</p>
      <p>Нагадаємо, для Зеленського та Путіна це буде перша особиста зустріч, до цього лідери України та Росії спілкувалися по телефону: в липні, серпні, вересні та листопаді.</p>
      <p>Темою окремої зустрічі президента РФ з французьким колегою може стати, крім іншого, питання про нерозміщення в Європі ракет середньої і меншої дальності, пише ТАСС.</p>
      <p>У свою чергу, зустріч Путіна з Меркель пройде в контексті висилки Берліном на початку грудня двох російських дипломатів через недостатню, на думку німецької сторони, співпрацю влади РФ у справі про замовне вбивство у Берліні громадянина Грузії, колишнього чеченського польового командира Зелімхана Хангошвілі.</p>
      <p>Як писав Mind,  в п’ятницю, 6 грудня Володимир Зеленський заявив, що хоче під час живого спілкування з президентом Росії Владіміром Путіним побачити <a href="https://mind.ua/news/20205325-zelenskij-bazhae-v-zhivomu-spilkuvanni-z-putinim-pobachiti-gotovnist-pripiniti-vijnu-na-donbasi">готовність припинити війну на Донбасі</a>, якщо вона дійсно є.<br/><br/>Своєю чергою, міністр закордонних справ РФ Сергій Лавров заявив, що російська сторона очікує від зустрічі в «нормандському форматі» в Парижі досягнення<a href="https://mind.ua/news/20205319-merkel-provede-okremi-zustrichi-z-zelenskim-i-putinim-pered-samitom-u-parizhi"> додаткових домовленостей</a>, які допоможуть врегулювати конфлікт на Донбасі.<br/><br/>Нагадаємо, зустріч лідерів «нормандської четвірки» розпочнеться сьогодні о 17:00 за київським часом (16:00 за Парижем) у столиці Франції. Президент України Володимир Зеленський, президент Франції Емманюель Макрон, канцлер Німеччини Анґела Меркель та президент РФ Володимир Путін зустрінуться у такому форматі вперше з жовтня 2016 року.</p>
      <p>Як повідомляв Mind, в неділю, 8 грудня на Майдані Незалежності розпочалася акція «Червоні лінії для Зеленського»: учасники хочуть нагадати президенту, що під час переговорів не можна здавати позиції України та <a href="https://mind.ua/news/20205348-na-majdani-prohodit-akciya-chervoni-liniyi-dlya-zelenskogo-naperedodni-normandskogo-samitu">озвучили п’ять своїх головних вимог.</a></p>
      <related>
        <h4>Також читайте</h4>
        <a href="https://mind.ua/news/20205356-papa-rimskij-pomolivsya-za-uspih-normandskogo-samitu-ta-spravedlivij-mir"/>
        <a href="https://mind.ua/news/20205348-na-majdani-prohodit-akciya-chervoni-liniyi-dlya-zelenskogo-naperedodni-normandskogo-samitu"/>
        <a href="https://mind.ua/news/20205338-zelenskij-sklikav-zasidannya-rnbo-pered-normandskim-samitom-u-parizhi"/>
      </related>
    </article>
  </body>
</html>