<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/-milletvekilleri-kirmizi-isikta-gecemesin--1289386-gundem/"/>
    <meta property="og:site_name" content="Gazete Vatan"/>
    <meta property="article:published_time" content="2019-12-09T09:18:00+00:00"/>
    <meta property="og:title" content="'Milletvekilleri kırmızı ışıkta geçemesin'"/>
    <meta property="og:description" content="TBMM'de yapılan bir değişiklikle 600 milletvekilinin aracına trafikte geçiş üstünlüğü hakkı tanındı. Böylece milletvekili araçları kırmızı ışıkta geçebilecek, park yasağı gibi trafik kısıtlamalarına tabi olmayacak, çakar da takabilecek."/>
  </head>
  <body>
    <article>
      <h1>'Milletvekilleri kırmızı ışıkta geçemesin'</h1>
      <h2>TBMM'de yapılan bir değişiklikle 600 milletvekilinin aracına trafikte geçiş üstünlüğü hakkı tanındı. Böylece milletvekili araçları kırmızı ışıkta geçebilecek, park yasağı gibi trafik kısıtlamalarına tabi olmayacak, çakar da takabilecek.</h2>
      <address>
        <time datetime="2019-12-09T09:18:00+00:00">09 Dec 2019, 09:18</time>
      </address>
      <p>Meclis'te görüşülen torba yasa sabaha karşı 03.00 sıralarında kabul edildi. Görüşmeler sırasında geçiş üstünlüğü maddesi yeniden düzenlenerek Genel Kurul’dan geçti.</p>
      <p>2918 sayılı Karayolları Trafik Kanunu’na göre sadece ambulans, itfaiye araçları, suç takibindeki güvenlik araçları ve koruması bulunan araçlar geçiş üstünlüğüne sahipken; geçiş üstünlüğünün sıralandığı maddenin kapsamına milletvekilleri de eklendi. Birçok kişi tarafından eleştirilen bu uygulamaya bir tepki de Hürriyet yazarı <a href="http://www.gazetevatan.com/arama/?Keyword=Ahmet%20Hakan">Ahmet Hakan</a>'dan geldi. 'Bir veto da bunun için istiyoruz: Milletvekilleri kırmızı ışıkta geçemesin!'  başlıklı yazısının ilgili bölümü şu şeklide;</p>
      <p>Meclis’te milletvekilleri bir torba yasaya şunları eklediler:</p>
      <p>Milletvekillerinin araçlarına geçiş üstünlüğü sağlansın.</p>
      <p>Milletvekillerinin araçları kırmızı ışıkta geçebilsin.</p>
      <p>Milletvekillerinin araçlarına çakar takılsın.</p>
      <p>Milletvekillerinin araçları istedikleri yere park etsin.</p>
      <p>Bir veto da bunun için istiyoruz: Milletvekilleri kırmızı ışıkta geçemesin</p>
      <p>Kısacası çıkardıkları yasayla...</p>
      <p>Milletvekillerinin araçlarına...</p>
      <p>İtfaiye aracı...</p>
      <p>Ambulans...</p>
      <p>Suç takibindeki polis aracı...</p>
      <p>Muamelesi yapılmasını sağladılar.</p>
      <p>*</p>
      <p>Gece yarısı torba yasaya sokuşturularak geçirilen bu yasa...</p>
      <p>Milletvekillerinin milletten kopmasının yasasıdır.</p>
      <p>Milletvekillerinin ayrıcalık peşinde koşmasının yasasıdır.</p>
      <p>Milletvekillerinin milletle arasına uçurum koymasının</p>
      <p>yasasıdır.<br/>*</p>
      <p>Termik santralların filtresiz çalışmasına son noktayı bir veto koymuştu.</p>
      <p>Milletvekillerinin ayrıcalık peşinde koşma hevesleri de...</p>
      <p>Ancak esaslı bir vetoyla kursaklarında kalır.</p>
      <p>*</p>
      <p>Gelsin o güzelim veto!</p>
      <p>Gelsin de...</p>
      <p>Hep beraber keyifle izleyelim milletvekillerinin...</p>
      <p>“Aslında ben istememiştim... Aslında ben karşıydım... Aslında benim hiç içime sinmemişti...” türü açıklamalarını.</p>
    </article>
  </body>
</html>