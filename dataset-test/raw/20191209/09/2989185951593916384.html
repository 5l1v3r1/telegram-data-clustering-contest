<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/sport/430213-levski-pochete-legenda"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T09:16:00+00:00"/>
    <meta property="og:title" content="Левски почете легенда"/>
    <meta property="og:description" content="Днес Никола Котков щеше да навърши 81 години"/>
  </head>
  <body>
    <article>
      <h1>Левски почете легенда</h1>
      <address><time datetime="2019-12-09T09:16:00+00:00">09 Dec 2019, 09:16</time> by <a rel="author" href="https://fakti.bg/author/ivaylo-borisov" target="_blank">Ивайло Борисов</a></address>
      <p>Днес се навършват 81 години от рождението на незабравимия Никола Котков. Роден на 9 декември 1938 година в София атакуващият футболист играе за Локомотив (София) (1956-1968), ЖСК Славия (1969) и Левски (1969-1971), пишат от сайта на столичани.</p>
      <p>Има 322 мача и 163 гола в "А" група (46 мача с 25 гола за Левски). Двукратен шампион на страната през 1964 с Локомотив и през 1970 с Левски, носител на Купата на Съветската армия през 1970 и 1971 г. със „сините“.</p>
      <p>Има 26 мача и 12 гола за "А" националния отбор (1961-1969), за "Б" националния тим има 10 мача и 8 гола, за младежкия има 7 мача и 5 гола, а за юношеския национален отбор има 16 мача и 8 гола. Европейски шампион за юноши през 1959 г.</p>
      <p>Участва на СП-1966 в Англия (играе в мача срещу Унгария). В евротурнирите има 11 мача и 10 гола (6 мача и 7 гола в КЕШ - 2 мача за Левски и 4 мача със 7 гола за Локомотив и 5 мача с 3 гола за Левски в КНК). "Заслужил майстор на спорта" от 1967 г.</p>
      <p>През 1964 г. е избран за Футболист № 1 на България. Невероятен нападател притежаващ ненадминат по силата си точен удар с левия крак, техничен, с точни подавания. Брилянтен изпълнител на преки свободни удари и корнери, при които неведнъж топката директно е влизала в противниковата врата.</p>
      <p>Един от любимците на българската публика, изключителен джентълмен, отличаващ се с коректност на терена. Печели купата за индивидуално спортсменство през 1970 г.</p>
      <p>Загива на 30 юни 1971 г. заедно с Георги Аспарухов в автомобилна катастрофа.</p>
      <p>Ръководството, футболистите и служителите на Левски изразяват своя дълбок поклон пред паметта на големия и незабравим Никола Котков, завършват от клуба.</p>
    </article>
  </body>
</html>