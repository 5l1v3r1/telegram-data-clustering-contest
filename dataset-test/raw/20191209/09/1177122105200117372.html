<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/flash-----unul-dintre-cei-mai-de-succes-rapperi-ai-momentului-a-murit-in-urma-unei-crize-149361.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T09:31:00+00:00"/>
    <meta property="og:title" content="FLASH /// Unul dintre cei mai de succes rapperi ai momentului a murit în urma unei crize"/>
    <meta property="og:description" content="Rapperul Juice WRLD, în vârstă de 21 de ani, care a lansat în ultimul an şi jumătate trei materiale de studio ce au ajuns în top 10 al Billboard 200, a murit duminică pe..."/>
  </head>
  <body>
    <article>
      <h1>FLASH /// Unul dintre cei mai de succes rapperi ai momentului a murit în urma unei crize</h1>
      <address>
        <time datetime="2019-12-09T09:31:00+00:00">09 Dec 2019, 09:31</time>
      </address>
      <p>Rapperul Juice WRLD, în vârstă de 21 de ani, care a lansat în ultimul an şi jumătate trei materiale de studio ce au ajuns în top 10 al Billboard 200, a murit duminică pe un aeroport din Chicago în urma unei crize, scrie Variety.</p>
      <p>Decesul rapperului pe numele real Jared A. Higgins a fost declarat la ora locală 03.14, la un spital din oraşul american. O autopsie a fost programată pentru luni.</p>
      <p>Potrivit TMZ, care a citat surse din poliţie, rapperul a suferit o criză în timp ce mergea prin aeroportul Midway.</p>
      <p>Interscope Records, cu care el a semnat un contract anul trecut, a transmis: „Juice a avut un impact profund într-un timp atât de scurt. A fost un suflet bun, a cărui creativitate nu a cunoscut limite, o persoană excepţională şi un artist care şi-a iubit fanii mai presus de orice. Să pierdem pe cineva atât de bun şi aproape de inimile noastre este devastator”.</p>
      <p>Născut şi crescut în Chicago, rapperul - care a împlinit 21 de ani pe 2 decembrie - a cunoscut o ascensiune rapidă de când a publicat prima piesă pe SoundCloud în 2015. În muzica lui, a mixat hip-hop-ul cu elemente emo şi rock. Single-ul „Lucid Dreams”, lansat independent în 2017, a fost definitoriu.</p>
      <p>Materialul discografic de debut, „Goodbye &amp; Good Riddance”, lansat în august 2018, şi „Future”, în noiembrie 2018, au debutat între primele zece poziţii în topul american. În luna martie a acestui an, rapperul Juice WRLD s-a clasat în premieră pe primul loc în Billboard 200, cu albumul „Death Race for Love”.</p>
      <p>Anul acesta el a susţinut concerte şi în Europa cu Nicki Minaj.</p>
      <p>În ultimele luni a colaborat cu numeroşi artişti, între care BTS, Ellie Goulding, Benny Blanco şi Young Boy Never Broke Again.</p>
      <p>Sursa: News.ro</p>
    </article>
  </body>
</html>