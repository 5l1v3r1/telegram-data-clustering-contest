<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/prumysl-i-stavebnictvi-zpomaluji/r~3046f9181a6211eab1410cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T09:18:01+00:00"/>
    <meta property="og:title" content="Zhoršující se nálada v Německu už ovlivňuje i česká čísla. Továrny začínají zvolňovat"/>
    <meta property="og:description" content="Letošní říjen měl o jeden pracovní den méně než loňský, po očištění tak byla průmyslová produkce meziročně nižší o 0,4 procenta."/>
  </head>
  <body>
    <article>
      <h1>Zhoršující se nálada v Německu už ovlivňuje i česká čísla. Továrny začínají zvolňovat</h1>
      <address>
        <time datetime="2019-12-09T09:18:01+00:00">09 Dec 2019, 09:18</time>
      </address>
      <p>Pokles produkce ve stavebnictví zaznamenalo pozemní stavitelství, naopak inženýrské rostlo. Po očištění o vliv počtu pracovních dnů se stavební výroba meziročně snížila o 0,3 procenta, tedy stejně jako v září. Letošní říjen měl o jeden pracovní den méně než loňský. V meziměsíčním srovnání bylo stavebnictví po vyloučení sezonních vlivů nižší o 0,6 procenta.</p>
      <p>Související</p>
      <h4>Pro Německo klopýtnutí, pro Česko hluboká krize. Příští rok bude hůř, varují firmy</h4>
      <figure>
        <img src="https://cdn.xsd.cz/resize/93c40f9eb3973c34a00e2612601a7dbf_resize=240,135_.jpg?hash=b1a55a3d78d10e845077a857e0b7ac1e"/>
      </figure>
      <p>"Stavební produkce sice meziročně i meziměsíčně mírně klesla, ale v podstatě se udržela na vysoké úrovni z loňského října," uvedla vedoucí oddělení statistiky stavebnictví a bytové výstavby Českého statistického úřadu Petra Cuřínová. Data vyplývají z údajů, které ČSÚ zveřejnil.</p>
      <p>Doplnila, že pokles se odehrál v pozemním stavitelství, tedy u výstavby bytů, kanceláří nebo výrobních a skladových hal, kde byla výroba meziročně nižší o 1,2 procenta. Naproti tomu u inženýrských staveb, které ze značné části tvoří dopravní infrastruktura, výroba vzrostla o 1,8 procenta.</p>
      <p>"Nedostatek pracovních sil a dlouhé dodací lhůty prodražují stavební práce, snižuje poptávku a růst celého sektoru. Po loňském růstu stavební výroby o vysokých 9,8 % letos očekáváme už jen 3,9 %. V příštím roce by pak měl celý sektor spíše stagnovat," odhaduje ekonom Komerční banky František Táborský</p>
      <h3>Průmyslová výroba klopýtá</h3>
      <p>Průmyslová výroba v Česku v říjnu také klesla. Meziročně to bylo o tři procenta po zářijovém revidovaném růstu o 4,6 procenta. K poklesu průmyslu přispěla zejména výroba kovových konstrukcí a kovodělných výrobků, hutní zpracování kovů nebo výroba strojů a zařízení. Naopak se v říjnu meziročně lépe dařilo výrobcům elektrických zařízení.</p>
      <p>Letošní říjen měl o jeden pracovní den méně než loňský, po očištění tak byla průmyslová produkce meziročně nižší o 0,4 procenta. Proti září průmyslová výroba po vyloučení sezonních vlivů klesla o 0,1 procenta.</p>
      <p>"Německá ekonomika, která se již několik měsíců potýká s nevalným výkonem, přestává poptávat české průmyslové výrobky. Z velké části se zde jedná právě o stroje a zařízení, tedy zboží spojené s investiční aktivitou, která je negativně ovlivněna geopolitickým vývojem. Tento efekt byl očekáván již nějaký čas a dostavil se se zpožděním, daným horizontem objednávání v podnicích," vysvětluje analytik Raiffeisenbank Vít Hradil.</p>
      <p>"Průmysl dál zpomaluje. Navíc narazil na vysokou srovnávací základnu z loňského roku," dodává ředitel odboru statistiky průmyslu, stavebnictví a energetiky ČSÚ Radek Matějka.</p>
      <h3>Zahraniční obchod vykázal přebytek</h3>
      <p>Zahraniční obchod Česka v říjnu vykázal přebytek 7,2 miliardy korun, zatímco před rokem byl 645 milionů ve schodku. Ke zlepšení bilance přispěl především pokles dovozu o 5,5 procenta, dovezlo se méně ropy a zemního plynu, ale také kovů a strojů.</p>
      <p>Vývoz také klesl, ale pomaleji než dovoz. Nepříznivě se na obchodu podepsalo prohloubení deficitu v obchodu s počítači a elektronikou, snížil se ale také přebytek v obchodu s auty.</p>
      <p>Vývoz v říjnu klesl o 3,2 procenta na 335,9 miliardy korun, dovoz se snížil na 328,7 miliardy korun.</p>
    </article>
  </body>
</html>