<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793073/%D8%AB%D8%A8%D8%AA-%D9%86%D8%A7%D9%85-%DB%B3%DB%B4-%D9%86%D9%81%D8%B1-%D8%A8%D9%87-%D8%A7%D8%B2%D8%A7%DB%8C-%D9%87%D8%B1-%DA%A9%D8%B1%D8%B3%DB%8C-%D9%85%D8%AC%D9%84%D8%B3-%D8%AF%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T09:23:18+00:00"/>
    <meta property="og:title" content="استاندار مازندران اعلام کرد: ثبت نام ۳۴ نفر به ازای هر کرسی مجلس در مازندران"/>
    <meta property="og:description" content="ساری - استاندار مازندران به ثبت نام ۴۰۱ داوطلب برای کسب ۱۲ کرسی انتخابات مجلس در استان اشاره کرد و گفت: به ازای هر کرسی ۳۴ نفر در استان داوطلب شدند."/>
  </head>
  <body>
    <article>
      <h1>استاندار مازندران اعلام کرد: ثبت نام ۳۴ نفر به ازای هر کرسی مجلس در مازندران</h1>
      <address>
        <time datetime="2019-12-09T09:23:18+00:00">09 Dec 2019, 09:23</time>
      </address>
      <p>به گزارش <a href="https://www.mehrnews.com/">خبرنگار مهر</a>، احمد حسین زادگان پیش ازظهر دوشنبه در گردهمایی مشترک هیئت اجرایی و نظارت انتخابات در استان با بیان اینکه اعضای هیئت اجرایی امانتدار واقعی آرای مردم هستند اظهار داشت: اعضای ستاد انتخابات استان و شهرستان ها از بین افراد مجرب انتخاب شده و وظیفه صیانت از آرای مردم را داریم.</p>
      <p>وی با بیان اینکه قانون انتخابات جامع و کامل است و باید برای برگزاری انتخابات سالم و پرشور تلاش کنیم افزود: در ایران اسلامی مردم برگزار کننده و ناظر اجرای انتخابات هستند و باید از آرای مردم صیانت و حفاظت کنیم.</p>
      <p>وی با عنوان اینکه مازندران از استان های برتر در زمینه تشکیل هیئت های اجرایی در کشور است ادامه داد: در صلاحیت نامزدها باید با هیئت های اجرایی و مسئولان نظارتی و امنیتی همکاری کرد.</p>
      <p>استاندار مازندران با اشاره به برخی مظاهر تبلیغات انتخابات در فضای مجازی خواستار رصد و کنترل این فضا شد و گفت: با هرگونه تبلیغات زودهنگام نامزدها در فضای مجازی برخورد می شود زیرا فضای مجازی و حقیقی فرقی ندارد.</p>
      <p>حسین زادگان همچنین با اظهار اینکه در برخی دوره ها نظیر انتخابات شوراها شاهد خرید و فروش آرا بودیم تصریح کرد: اجازه نمی دهیم داوطلبان با پول هنگفت رای بیاورند و دستگاه های قضایی و امنیتی با مصادیق خرید و فروش رای برخورد خواهند کرد.</p>
      <p>استاندار مازندران همچنین با اشاره به ثبت نام ۴۰۱ داوطلب برای یازدهمین دوره انتخابات مجلس در استان گفت: به ازای هر کرسی ۳۴ نفر داوطلب شدند و شمار داوطلبان نیز رشد ۳۱.۵ درصدی داشته است.</p>
    </article>
  </body>
</html>