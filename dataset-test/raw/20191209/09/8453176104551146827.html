<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/Land_Israel/%D7%A1%D7%A2%D7%A8%D7%94_%D7%91%D7%9B%D7%A4%D7%A8__%D7%94%D7%90%D7%9D_%D7%99%D7%94%D7%95%D7%93%D7%99%D7%9D_%D7%A8%D7%9B%D7%A9%D7%95_%D7%A7%D7%A8%D7%A7%D7%A2%D7%95%D7%AA_%D7%91%D7%A4%D7%A8%D7%95%D7%99%D7%A7%D7%98_%D7%A2%D7%A8%D7%91%D7%99_"/>
    <meta property="og:site_name" content="הקול היהודי"/>
    <meta property="article:published_time" content="2019-12-09T09:11:00+00:00"/>
    <meta property="og:title" content="סערה בכפר: האם יהודים רכשו קרקעות בפרויקט ערבי?"/>
    <meta property="og:description" content="מודעה אנונימית שהזמינה יהודים לרכוש קרקעות בפרויקט לבניית עיר ערבית סמוך לגוש שילה הגיע לידי ערבים. בכפרי האזור זעמו על החברה וחושדים בה כי היא מוכרת קרקע ליהודים"/>
  </head>
  <body>
    <article>
      <h1>סערה בכפר: האם יהודים רכשו קרקעות בפרויקט ערבי?</h1>
      <h2>מודעה אנונימית שהזמינה יהודים לרכוש קרקעות בפרויקט לבניית עיר ערבית סמוך לגוש שילה הגיע לידי ערבים. בכפרי האזור זעמו על החברה וחושדים בה כי היא מוכרת קרקע ליהודים</h2>
      <address><time datetime="2019-12-09T09:11:00+00:00">09 Dec 2019, 09:11</time> by <a rel="author">אלחנן גרונר</a></address>
      <p>כבר כמה חודשים שפרויקט לבניית <a href="https://www.hakolhayehudi.co.il/item/Land_Israel/%D7%9E%D7%95%D7%A2%D7%A6%D7%AA_%D7%91%D7%A0%D7%99%D7%9E%D7%99%D7%9F__%D7%A8%D7%95%D7%90%D7%99%D7%9D_%D7%90%D7%AA_%D7%91%D7%A0%D7%99%D7%99%D7%AA_%D7%94%D7%9B%D7%A4%D7%A8_%D7%91%D7%97%D7%95%D7%9E%D7%A8%D7%94_%D7%A8%D7%91%D7%94">עיר ערבית סמוך לגוש שילה</a> מול הישובים <a href="https://www.hakolhayehudi.co.il/tags/%D7%A2%D7%93%D7%99%20%D7%A2%D7%93">עדי עד</a> ו<a href="https://www.hakolhayehudi.co.il/tags/%D7%A2%D7%9E%D7%99%D7%97%D7%99">עמיחי</a>, מטריד את תושבי אזור <a href="https://www.hakolhayehudi.co.il/tags/%D7%92%D7%95%D7%A9%20%D7%A9%D7%99%D7%9C%D7%94">גוש שילה</a>.</p>
      <p>הצבא אבטח את עבודות הערבים באזור, דרכים נפרצו וכבישים נסללו. לאחר מספר מחאות של תושבים <a href="https://www.hakolhayehudi.co.il/item/Land_Israel/%D7%94%D7%A2%D7%91%D7%95%D7%93%D7%95%D7%AA_%D7%94%D7%95%D7%A7%D7%A4%D7%90%D7%95_%D7%9C%D7%A9%D7%91%D7%95%D7%A2%D7%99%D7%99%D7%9D_-_%D7%A6%D7%94_%D7%9C_%D7%91%D7%95%D7%97%D7%9F_%D7%A4%D7%AA%D7%A8%D7%95%D7%9F_%D7%97%D7%9C%D7%95%D7%A4%D7%99_%D7%9C%D7%A2%D7%A8%D7%91%D7%99%D7%9D">הוקפא הפרויקט</a>, אך נראה כי התושבים היהודים לא שוקטים על השמרים.</p>
      <p>לאחר שלאחרונה פורסם כי התושבים <a href="https://www.hakolhayehudi.co.il/item/Land_Israel/%D7%A4%D7%A0%D7%99%D7%AA_%D7%AA%D7%95%D7%A9%D7%91%D7%99%D7%9D_%D7%9C%D7%A9%D7%A8_%D7%94%D7%91%D7%98%D7%97%D7%95%D7%9F___%D7%91%D7%9C%D7%95%D7%9D_%D7%90%D7%AA_%D7%94%D7%91%D7%A0%D7%99%D7%99%D7%94_%D7%94%D7%A2%D7%A8%D7%91%D7%99%D7%AA_">פנו</a> לשר הביטחון נפתלי בנט בדרישה שיורה על עצירת הפרויקט, ל<i><b>קול היהודי</b></i> נודע כי בשבועות האחרונים נוצרה סערה בכפרי האזור ובראשם תורמוס עיא, הכפר הסמוך לקרקעות הפרויקט, לאחר שנטען כי יהודים הצליחו לרכוש אדמות בפרויקט, אותו מקדמת חברת UCI, חברה בבעלות ערבי קנדי.</p>
      <p>"אבו סמרה", פעיל מרכזי <a href="https://www.hakolhayehudi.co.il/tags/%D7%AA%D7%95%D7%A8%D7%9E%D7%95%D7%A1-%D7%A2%D7%99%D7%90">בתורמוס עיא</a> המקורב לרשות הפלסטינית ומי שמוכר כאחד מראשי המאבק ביהודים באזור, פרסם לפני כשלושה שבועות בדף הפייסבוק שלו מודעה שהגיעה אליו, ובה נכתב כי יהודים קנו קרקעות באזור.</p>
      <p>"הזדמנות פז לקנות אדמות ביו"ש!", נכתב במודעה לצד מפת חלוקת המגרשים בפרויקט.</p>
      <p>"גאולת קרקעות ביהודה ושומרון היא מצווה חשובה. לאחרונה איתרנו הזדמנות פז לקנות אדמות כולל רישום מלא בטאבו בגוש שילה סמוך לכפר תורמוס עיא. איתרנו פרצה בפרויקט שמקדם יזם ערבי מרמאללה. דרך פרצה זאת ישנה אפשרות גם ליהודים לקנות אדמות רשומות בטאבו. ב"ה הצלחנו לרכוש כבר כמה מגרשים בפרויקט", נכתב במודעה החתומה ע"י גוף אנונימי בשם "קרן קיימת החדשה לישראל".</p>
      <p>למודעה מצורפת גם כתובת מייל ליצירת קשר והעברת תרומות לרכישת קרקעות.</p>
      <p>אבו סמרה פרסם את המודעה ולצידה תרגום גוגל מעברית לערבית של תוכן המודעה, וקרא לאבו מאזן ולכוחות הביטחון של "הרשות הפלסטינית" להיכנס לתמונה ולחקור את החשד למכירת קרקעות ליהודים בפרויקט.</p>
      <p>יום קודם לכן פרסם אבו סמרה תמונות שלו בשטח כאשר הוא מצולם על חורבות אוהל שבנו יהודים בשטח במחאה, ואשר הוחרב בידי ערבים, ובגוש שילה אומרים כי הוא אחת הדמויות הבולטות בשנים האחרונות בהתפרעויות באזור.</p>
      <figure>
        <img src="https://hakolhayehudi.co.il/Uploads/2019/12/3hqNYeF4UtHWZQ.jpg"/>
        <figcaption>הפוסט שעורר סערה (צילום מסך פייסבוק)</figcaption>
      </figure>
      <ul>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%AA%D7%A4%D7%95%D7%A6%D7%AA-%D7%95%D7%95%D7%A6%D7%90%D7%A4">הירשמו לתפוצת הווצאפ של הקול היהודי &gt;&gt;</a>
        </li>
        <li>
          <a href="http://hakolhayehudi.activetrail.biz/%D7%94%D7%A8%D7%A9%D7%9E%D7%94-%D7%9C%D7%A0%D7%99%D7%95%D7%96%D7%9C%D7%98%D7%A8">הירשמו לניוזלטר שלנו &gt;&gt;</a>
        </li>
        <li>
          <a href="https://play.google.com/store/apps/details?id=web2application.a43561554994955.com.myapplication">הורד את האפליקציה של הקול היהודי &gt;&gt;</a>
        </li>
      </ul>
      <h3>   | "מהיום הראשון אמרתי שזה חשוד"</h3>
      <p>הפוסט שפרסם עורר סערה בכפרי האזור, וכלל דיון של עשרות תגובות בו השתתפו גם נציגי החברה ונציגי עיריית תורמוס עיא.</p>
      <p>כמה מהמגיבים בירכו את אבו סמרה על "עינו הפקוחה" ועל חשדנותו, וצירפו גם את דעתם על כך שמדובר בפרויקט חשוד שזוכה לשיתוף פעולה של "הכיבוש".</p>
      <p>"מהיום הראשון כשראינו על פתיחת וסלילת הכבישים, אמרתי שזה לא טבעי וחשדני", כתב אחד המגיבים. אחרים ציינו את היחס של הצבא למנהלי הפרויקט ואנשי החברה.</p>
      <p>"שמענו המון ושתקנו בגלל מה שנאמר על טאבו וחשיבותו בשמירת האדמות באזור... אבל שמענו את חייל הכיבוש עצמו מופתע מהכח הצבאי הגדול שגויס להגנה על סלילת האספלט ועבודות הפרויקט...", כתב אחד התושבים ודרש "להפסיק את הליכי הפרויקט והמכירות באופן מידי עד לבירור כל העניינים".</p>
      <p>טענה זו אף קיבלה חיזוק בדברים שאמרו אנשי החברה בכתבה בהארץ בה סיפרו כי נפגשו עם אלוף פיקוד המרכז ועם ראש המנהל האזרחי.</p>
      <p>לדבריהם הצבא דווקא מונע את העבודות, אך חלק מערביי הכפרים שראו את ביצוע העבודות עד כה תחת אבטחת הצבא חושבים אחרת.</p>
      <p>אחרים טענו כי בעלי החברה שמפתחת את הקרקעות באזור אינם מוכרים ודרשו לדעת מי הם. מגיב נוסף קרא לעיריית תורמוס עיא ולכל הארגונים וקבוצות הנוער באזור להתערב ולחקור את העניין.</p>
      <p>מגיב נוסף, אשר לפי הכתוב בחשבון הפייסבוק שלו הינו עורך דין, סיפר כי התקשר לחברה בשם בדוי וסיפר כי הוא מעוניין ברכישת קרקע. הוא טען כי החברה אינה בודקת כל כך מי הרוכש, כך שכל אדם יכול לרכוש מגרש בפרויקט.</p>
      <p>בשלב מסוים התערב בדיון נציג עיריית תורמוס עיא והגיב כי מועצת העירייה תתכנס במלואה ותדון בנושא. לדבריו, העירייה תיצור קשר עם כל רשויות הביטחון כדי ליידע אותם בעניין, וכן תפנה לחברה לוודא את הפרטים.</p>
      <p>הוא סיפר כי החברה טענה כי היא בעלת מוניטין, וכי המכירה של הפרויקט היא לפלסטינים בלבד באישור כוחות הביטחון של הרשות.</p>
      <p>בהמשך הגיב נציג העירייה שוב וסיפר כי העירייה יצרה קשר עם רשויות הביטחון ומסרה להם את החשש של תושבי תורמוס עיא מהפרויקט.</p>
      <p>לנציג העירייה הצטרפה נציגה הקשורה לחברת UCI ופרויקט טאבו וגם היא טענה כי האדמות נמכרות לפלסטינים בלבד.</p>
      <figure>
        <img src="https://hakolhayehudi.co.il/Uploads/2019/12/Yvo57JLoBMLjKG.jpg"/>
        <figcaption>המודעה שפרסם אבו סמרה בחשבון הפייסבוק שלו (צילום מסך פייסבוק)</figcaption>
      </figure>
      <h3>   | בגוש שילה מסרבים להגיב</h3>
      <p>לקול היהודי נודע כי בעקבות החששות בכפרים ומאבק תושבי גוש שילה בפרויקט, שכלל גם נזקים שנגרמו לחברה בשטח, שכרה חברת UCI את שירותיו של עו"ד מיכאל ספרד המוכר כפעיל שמאל רדיקאלי, וזה פתח במספר הליכים משפטיים מטעם החברה.</p>
      <p>בין השאר פנה ספרד לדף פייסבוק יהודי שפרסם את המודעה על קניית הקרקעות מצד יהודים, ודרש להסירה בטענה שמדובר ב"שימוש בלתי חוקי ביצירה ללא הרשאות בעלי זכויות היוצרים".</p>
      <p>לקול היהודי נודע כי הפרסום אכן הוסר לאחר שהגורמים שפרסמו אותו הבינו כי הוא דלף לרשתות הערביות וכי ערביי הכפרים באזור ומנגנוני הרשות הפלסטינית מנסים לברר פרטים אודות מאמצי הרכישה, דבר העלול לפגוע במאמצים אלו.</p>
      <p>לדברי גורמים בגוש שילה, נראה כי הפנייה לעו"ד ספרד מצד החברה, וכן כתבה שפרסמו בהארץ בה טענו כי הצבא מתנכל להם, נועדה בכדי לנסות למזער נזקים תדמיתיים שנוצרו לחברה בכפרי הסביבה ולשוות לה מיצג של חברה לאומנית הפועלת למען "האינטרס הפלסטיני".</p>
      <figure>
        <img src="https://hakolhayehudi.co.il/Uploads/2019/07/Xh6JcXkflPtjZs.jpeg"/>
        <figcaption>עצרת תפילה עם הרב שמואל אליהו במחאה על בניית העיר הערבית בגוש שילה (צוריאל עמיאור TPS)</figcaption>
      </figure>
      <p>לצד זאת, גורמים רשמיים בגוש שילה המעורבים במאבק בעיר הערבית המוקמת סירבו להתייחס לפניות הקול היהודי בנידון, וזאת בנימוק שמדובר "בנושא רגיש".</p>
      <p>יש לציין כי עד כה לא דווח לקול היהודי על מעצרים שביצעה הרשות הפלסטינית בחשד למכירת קרקעות בפרויקט זה, אולם הרגישות מובנת מאליה מאחר וברשות הפלסטינית עצרו, עינו, ואף הוציאו להורג ערבים שנחשדו במכירת קרקעות ליהודים ביהודה ושומרון ובמזרח ירושלים, או שנחשדו ששימשו כאנשי קש עבור יהודים בעסקאות כאלו, כך שהחששות בנושא אינם באים בחלל ריק.</p>
      <p>לפני כשנה וחצי אף נרצח סוחר קרקעות מג'לגוליה שנטען כי מכר קרקעות ליהודים. גם מעורבות השמאל הרדיקאלי במעשים אלו התבררה כאשר פעיל תעאיוש עזרא נאווי תועד בתחקיר ארגון "עד כאן" כמי שהסגיר לביטחון המסכל של הרשות הפלסטינית ערבי שמכר קרקעות ליהודים. בתיעוד שהופץ בזמנו נשמע נאווי מתאר כי אותו מוכר קרקע יקבל מידי הרשות "קודם זובור ואחר כך גזנגה".</p>
      <p>פנינו לקבלת תגובת חברת UCI ואנו נפרסמה לכשתתקבל.</p>
    </article>
  </body>
</html>