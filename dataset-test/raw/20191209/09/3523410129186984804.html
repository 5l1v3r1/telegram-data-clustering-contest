<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644336/%D8%B5%D8%AD%D8%A8%D8%AA%E2%80%8C%D9%87%D8%A7%DB%8C-%D8%AC%D8%A7%D9%84%D8%A8-%D9%88-%D8%AE%D9%88%D8%A7%D9%86%D8%AF%D9%86%DB%8C-%D9%BE%D9%84%DB%8C%D8%B3-%D9%87%D9%85%DB%8C%D8%B4%D9%87-%D8%AF%D8%B1-%D8%B5%D8%AD%D9%86%D9%87-%D9%81%D9%88%D9%82-%D9%84%DB%8C%D8%B3%D8%A7%D9%86%D8%B3%D9%87%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T09:28:00+00:00"/>
    <meta property="og:title" content="صحبت‌های جالب و خواندنی پلیس همیشه در صحنه «فوق لیسانسه‌ها»"/>
    <meta property="og:description" content="ربیعی درباره چالش‌های نقش خود در «فوق لیسانسه‌ها» صحبت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/644336/%D8%B5%D8%AD%D8%A8%D8%AA%E2%80%8C%D9%87%D8%A7%DB%8C-%D8%AC%D8%A7%D9%84%D8%A8-%D9%88-%D8%AE%D9%88%D8%A7%D9%86%D8%AF%D9%86%DB%8C-%D9%BE%D9%84%DB%8C%D8%B3-%D9%87%D9%85%DB%8C%D8%B4%D9%87-%D8%AF%D8%B1-%D8%B5%D8%AD%D9%86%D9%87-%D9%81%D9%88%D9%82-%D9%84%DB%8C%D8%B3%D8%A7%D9%86%D8%B3%D9%87%E2%80%8C%D9%87%D8%A7">صحبت‌های جالب و خواندنی پلیس همیشه در صحنه «فوق لیسانسه‌ها»</a>
      </h1>
      <h2>ربیعی درباره چالش‌های نقش خود در «فوق لیسانسه‌ها» صحبت کرد.</h2>
      <address><time datetime="2019-12-09T09:28:00+00:00">09 Dec 2019, 09:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مهدی ربیعی بازیگر سریال «فوق لیسانسه ها»  درباره چگونگی حضور خود در عرصه هنر گفت: من کار تصویر را از کلاس پنجم ابتدایی آغاز کردم؛ آن زمان در سریالی نقش کوتاهی را کنار آقای محب اهری بازی کردم. از همان موقع علاقه مند به بازیگری بودم؛ در سال ۸۴ فعالیت در عرصه تئاتر کودک را شروع کردم و چند کار تئاتر انجام دادم. تا اینکه در سال ۹۰ کلاس‌های بازیگری سیامک صفری را رفتم و در نمایش های بام تهران، مرثیه‌ سین گاف، سگ کشی و ... بازی کردم. البته دوره کلاس‌ تئاتر هنر‌های زیبا دانشگاه تهران را هم گذراندم.</p>
      <p>وی ادامه داد: ۱۲ سال برای حضور جلوی دوربین تلاش کردم؛ کار به جایی رسید که برای حضور در چند کار از من خواستند پول پرداخت کنم، اما من قبول نکردم. تا اینکه در سریال «لیسانسه‌ها» به کارگردانی سروش صحت بازی کردم؛ کاش کارگردانان و تهیه کنندگان پروژه‌ها این فرصت را به علاقه مندان بدهند تا این مسیر را تجربه کنند. در فصل اول «لیسانسه‌ها» سکانس‌های کوتاهی را بازی کردم که با استقبال مخاطب مواجه شد. در فصل دوم نقش پررنگ تری را داشتم و شب های گذشته هم با «فوق لیسانسه‌ها» مهمان خانه‌های مردم بودم.</p>
      <p>ربیعی درباره نقش خود (ستوان نعیمی) در سریال «فوق لیسانسه ها» توضیح داد: ستوان نعیمی نقش متفاوتی به عنوان کاراکتر یک پلیس بود؛ به گفته کارشناسان پیش از این، چنین نقش طنزی درباره حرفه پلیس در تلویزیون بازی نشده بود. البته در شبکه نمایش خانگی و سینما چنین کاراکتری دیده شده بود.</p>
      <p>وی افزود: ستوان نعیمی پلیس ریز‌بین با سرعت عمل بالایی است، زمان برای ستوان نعیمی مهم است، مردم نسبت به این نقش و بازی من بازخورد‌های خوبی داشتند. بیشتر بچه‌ها من را می‌شناسند و نقش پلیس را دوست دارند؛ حتی پدر بزرگ و مادربزرگ‌هایی که من را می‌بینند، با من عکس می‌گیرند و برای نوه‌هایشان ارسال می‌کنند.</p>
      <p>ربیعی اظهار کرد: همه ما در جامعه‌ پلیس‌ را جدی شناخته ایم و می‌گوییم آن‌ها لبخند نمی‌زنند؛ درصورتی که اینگونه نیست. من در محل زندگی خودم با آنها برخورد و مواجهه دارم؛ پلیس های خوش اخلاقی که مدل لباس پوشیدن آن‌ها هم متفاوت است. حضور ستوان نعیمی در همه صحنه‌ها نشان می‌دهد که پلیس باید با همین سرعت در صحنه‌ها حضور پیدا کند تا مردم جامعه آسایش بیشتری داشته باشند و میزان جرم و بزهکاری کاهش پیدا کند.</p>
      <p>وی درباره بازخورد مخاطبان نسبت به نقشش در سریال «فوق لیسانسه ها» اظهار کرد: مشاور نیروی انتظامی سریال خیلی روی لحن صحبت من حساس بود؛ در «فوق‌لیسانسه‌ها» با قلم خوب سروش صحت و ایمان صفایی مسائل به خوبی پرداخت شده بود و اتفاقات خاصی به تصویر کشیده شد. خوشبختانه بازخورد منفی از سوی مردم برای این نقش نداشتم؛ بیشتر پلیس‌ها هم این شخصیت را دوست داشتند. حتی یکی از دوستان پلیس من، زمانی که در خیابان مرا دید خواست صحبت کنم و گفت «من فکر می‌کردم صدای واقعی شما مانند شخصیت ستوان نعیمی در سریال است». در کل بیشتر مردم از من می‌خواهند دیالوگ بگویم و فیلم می گیرند.</p>
      <p>این بازیگر با اشاره به خاطره‌ای از سریال گفت: زمانی که لباس پلیس به تن داشتم، بیشتر مراجعه کنندگان کلانتری از من سؤال می‌کردند و من به آنها می‌گفتم که پلیس نیستم و در سریال بازی می‌کنم. جالب است که بیشتر مردم از من سؤال می‌کنند در کدام کلانتری مشغول به کار هستم؛ فکر می‌کنند واقعاً پلیس هستم.</p>
      <p>ربیعی در پایان درباره تازه ترین فعالیت هنری اش خاطرنشان کرد: جدیدترین کار تصویری من سریال فوق لیسانسه‌ها بود؛ در سریال «زیر همکف« هم چند سکانس بازی کردم. همچنین به زودی در یک فیلم سینمایی هم بازی خواهم کرد</p>
    </article>
  </body>
</html>