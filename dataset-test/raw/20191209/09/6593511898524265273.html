<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7955690"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="Земетресение с магнитуд 4,5 разлюля Централна Италия снощи"/>
    <meta property="og:description" content="Земетресение с магнитуд 4,5 е регистрирано през изминалата нощ в италианската област Тоскана, съобщи Националният институт по геофизика и вулканология, цитиран от ТАСС"/>
  </head>
  <body>
    <article>
      <h1>Земетресение с магнитуд 4,5 разлюля Централна Италия снощи</h1>
      <address><time datetime="2019-12-09T09:04:00+00:00">09 Dec 2019, 09:04</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Земетресение с магнитуд 4,5 е регистрирано през изминалата нощ в италианската област Тоскана, съобщи Националният институт по геофизика и вулканология, цитиран от ТАСС.</p>
      <p>Епицентърът на труса е бил на 4 км северно от Скарперия, град с малко над 12 000 жители, а огнището - на дълбочина от около 9 км, предава БТА.</p>
      <p>Няма данни за пострадали. Телевизия "Ти Джи ком 24" съобщи за няколко повредени сгради в града. Много хора са избягали от уплаха на улицата. Като предпазна мярка днес ще останат затворени училищата и детските градини в Борго Сан Лоренцо, Барберино ди Муджело и Викио. Проверява се състоянието на железопътното трасе между Флоренция и Болоня, поради което е спряно движението по него, включително на високоскоростните влакове.</p>
      <p>В неделя в същия район са били регистрирани няколко слаби труса - с магнитуд до 2,5.</p>
    </article>
  </body>
</html>