<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/otomobil/yeni-peugeot-2008i-tanimak-zor"/>
    <meta property="og:site_name" content="CNN Türk"/>
    <meta property="article:published_time" content="2019-12-09T09:04:47+00:00"/>
    <meta property="og:title" content="Yeni Peugeot 2008'i tanımak zor"/>
    <meta property="og:description" content="Peugeot’nun bugüne kadar tüm dünyada 1.1 milyon..."/>
  </head>
  <body>
    <article>
      <h1>Yeni Peugeot 2008'i tanımak zor</h1>
      <h2>Peugeot’nun bugüne kadar tüm dünyada 1.1 milyon adet satan 2008 modeli yeni yüzüyle Türkiye yollarına çıkmaya hazırlanıyor. Tamamen değişen araç adeta küçük 3008’i andırırken eski versiyondan neredeyse hiçbir iz taşımıyor.</h2>
      <address><time datetime="2019-12-09T09:04:47+00:00">09 Dec 2019, 09:04</time> by <a rel="author">Mehmet Ali Kantarcı</a></address>
      <p>Peugeot 2008 yenilenen yüzüyle 2020 ocak ayında <a href="https://www.cnnturk.com/haberleri/turkiye">Türkiye</a>’de satışa çıkacak. Peugeot markasının Türkiye’de SUV sınıfında liderliğe ulaşmasında 3008 ile birlikte önemli rol üstlenen <a href="https://www.cnnturk.com/haberleri/arac">araç</a>, yenilenen tasarımı ve teknolojisiyle öne çıkıyor. Marsilya’da test sürüşleri yapılan yeni 2008 ile Peugeot hem ülkemizde hem de globalde önemli hedeflere sahip.</p>
      <figure>
        <img src="https://i2.cnnturk.com/i/cnnturk/75/700x0/5dee0dce17aca92320d6b296"/>
      </figure>
      <p><b>Yenilikçi iç mekan</b><br/><br/>Markanın güncel SUV tasarım dilini sergileyen yeni 2008’de; üçgen formlar, dinamik hatlar, şişkin çamurluk kemerleri, yüksek omuz çizgisi, 3 pençe imzalı full LED farlar, çift egzoz çıkışı ve elmas şeklindeki 18 inç jantlar dikkati çekiyor. Yeni 2008’in iç mekanında ‘hayalet göstege’ olarak adlandırılan 3 boyutlu Peugeot i-Cockpit® 3D hem sürüş konforunu artırıyor hem de sürücünün hayatını kolaylaştırıyor.</p>
      <p>Ele daha iyi oturan ve daha kontrollü bir sürüş sağlayan kompakt direksiyon simidi, büyük HD dokunmatik ekran ve yenilikçi bir 3D yükseltilmiş gösterge, detaylar arasında yer alıyor. Versiyona bağlı olarak Peugeot i-Cockpit® 3D gösterge paneli bilgileri hologram şeklinde gösteriyor. Göstergeler dinamik ve hareketli olup önem derecesine veya aciliyet seviyesine bağlı olarak göz hizasına geliyor. Böylece dikkat çekme süresi yarım saniye kadar artıyor. Gündelik hayatın önemli bir yardımcısı olarak akıllı telefonlar da yeni 2008’in bir parçası olacak. Akıllı telefonun içerikleri MirrorLink™ bağlantı protokolü, <a href="https://www.cnnturk.com/haberleri/apple">Apple</a> CarPlay™ ve Android Auto™ dahil MirrorScreen desteği sayesinde orta konsoldaki araç ekranına entegre edilebiliyor.</p>
      <figure>
        <img src="https://i2.cnnturk.com/i/cnnturk/75/700x0/5dee0dd817aca92320d6b2a6"/>
      </figure>
      <p><b>Dizel, benzinli ve elektrikli</b> <br/><br/>Yeni 2008 ülkemizde 1.2 lt PureTech 100 beygir manuel, 1.2 PureTech 130 beygir EAT8, 1.5 lt BlueHDi 130 beygir EAT8 motor seçenekleriyle satılacak. Aracın Active, Allure, GT Line ve GT olmak üzere dört donanım seviyesi bulunuyor. Peugeot Türkiye, elektrikli e-2008’i şimdilik getirmeyi planlamıyor. 50kWh kapasiteli batarya 136 beygir güç ile 260 Nm tork üretiyor. Araç yeni WLTP standardına göre 310 km menzil sunuyor. Entegre şarj kablosu ile tam şarj için 16 saat, WallBox ile 5-8 saat ve hızlı şarjla bataryanın yüzde 80'ini 30 dakikada şarj edilebiliyor.</p>
      <p><b>Yılda 5 bin hedef</b><br/><br/>Türkiye’de 11 ay sonunda SUV pazarında liderliği ele geçiren Peugeot, yeni 2008 ile bu unvanını korumayı hedefliyor. Peugeot Türkiye Pazarlama Direktörü Cem Özütok, yeni 2008’e şimdiden yoğun ilginin olduğunu belirterek, <a href="https://www.cnnturk.com/haberleri/fransa">Fransa</a> merkezle aracı Ocak ayına yetiştirmek için çalıştıklarını söyledi. Özütok, “Yeni 2008’i Şubat’ta lanse etmek istiyorduk. Hatta Peugeot CEO’su Jean-Philippe Imparato’yu da davet ettik. Şimdi tarihi öne çekmeye uğraşıyoruz” diye konuştu. B-SUV segmentinde yüzde 11 olan pazar paylarını yüzde 20’ye çıkarmayı hedeflediklerini kaydeden Özütok, 2020’de 5 bin adet 2008 satmayı hedeflediklerini söyledi. Özütok aracın fiyatının ocak ayında oluşacağını dile getirdi.</p>
      <figure>
        <img src="https://i2.cnnturk.com/i/cnnturk/75/700x0/5dee0de817aca92320d6b2ba"/>
      </figure>
      <p><b>Yüzde 6’yı geçecek</b><br/><br/>Peugeot Türkiye 2020’nin son çeyreğinde yeni 208’i ithal edecek. 2020’de toplam pazar payını yüzde 6’ların üzerine çıkarmayı hedefleyen marka <a href="https://www.cnnturk.com/haberleri/istanbul">İstanbul</a>, Çorlu, Urfa gibi illlerde açmayı planladığı tesislerle bayi sayısını 50’lerden 58’lere çıkarmayı öngörüyor. Filo satışları yüzde 33 oranlarında olan marka bu rakamı yüzde 30’lara indirmeyi planlıyor. Peugeot’nun elektrikli modellerinin ülkemize ithali için planlanan en erken tarih ise 2022 olarak gözükmekte</p>
      <related>
        <h4>ilgili haberler</h4>
        <a href="https://www.cnnturk.com/turkiye/otomobilini-cektirmemek-icin-uzerine-cikti"/>
        <a href="https://www.cnnturk.com/turkiye/kayinvalidesi-icin-canini-hice-saydi"/>
        <a href="https://www.cnnturk.com/turkiye/istanbulda-korkutan-kaza-otomobil-lokantaya-girdi"/>
      </related>
    </article>
  </body>
</html>