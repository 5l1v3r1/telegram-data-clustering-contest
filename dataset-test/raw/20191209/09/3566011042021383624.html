<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553207.html/%d8%b5%d9%81%d8%b1-%d8%aa%d8%a7-100-%d8%a7%d9%86%d8%aa%d8%ae%d8%a7%d8%a8%d8%a7%d8%aa-%d9%85%d8%ac%d9%84%d8%b3-%d8%af%d8%b1-%d9%be%d8%a7%db%8c%d8%aa%d8%ae%d8%aa-%d9%88%d8%ad%d8%af%d8%aa-%d8%a7%db%8c%d8%b1%d8%a7%d9%86-%d8%a7%d8%b3%d9%84%d8%a7%d9%85%db%8c"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:40:00+00:00"/>
    <meta property="og:title" content="صفر تا 100 انتخابات مجلس در پایتخت وحدت ایران اسلامی"/>
    <meta property="og:description" content="کارزار انتخاباتی مجلس شورای اسلامی در دوره یازدهم رکورد شکنی کرد و تعداد داوطلبان سیستان وبلوچستان به 355 نفر رسید."/>
  </head>
  <body>
    <article>
      <h1>صفر تا 100 انتخابات مجلس در پایتخت وحدت ایران اسلامی</h1>
      <h2>همه آمدند؛</h2>
      <address>
        <time datetime="2019-12-09T09:40:00+00:00">09 Dec 2019, 09:40</time>
      </address>
      <p>کارزار انتخاباتی مجلس شورای اسلامی در دوره یازدهم رکورد شکنی کرد و تعداد داوطلبان سیستان وبلوچستان به 355 نفر رسید.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://asrehamoon.ir/">عصرهامون</a>؛ ماه ها قبل از آغاز زمان رسمی شروع انتخابات یازدهمین دوره مجلس شورای اسلامی در کشور، محافل خانوادگی و گعده های دوستانه پر رونق تر شد و رنگ و لعابی دیگر گرفت. عده ای زیرکانه و با چراغ خاموش و برخی دیگر رسماً و علناً تبلیغات انتخاباتی خود برای پا گذاشتن در عرصه سیاسی مجلس شورای اسلامی را آغاز کردند.<br/> <br/>سیستان وبلوچستان نیز از این قاعده مستثنی نبود که هیچ بلکه به دلیل بافت خانوادگی و پررنگ تر بودن محافل خانوادگی و قومیتی شاهد حضور بیشتر و چشمگیرتر افراد با جناح های سیاسی مختلف و مستقل بود اما همه آنها زیرپوستی فعالیت کردند تا اینکه به روز موعود رسیدند.<br/> <br/>دهم آذرماه و با فرمان رحمانی فضلی؛ وزیر کشور داوطلبان به طور علنی خود را به حوزه های انتخابیه مدنظر در فرمانداری ها رساندند. برخی ها ساده و تنها آمدند و برخی دیگر سران طوائف و ریش سفیدان را همراه خود کرده و راهی فرمانداری ها شدند تا به نوعی مقبولیت خود را به اثبات برسانند.<br/> <br/>در میان همه این نوع آمد و شدها، جوانان نیز برنامه ریزی های ویژه ای داشتند. آنها هم از همان ابتدا کاندیدای مورد علاقه خود را به امید تغییر در شرایط مجلس و جوان سازی نمایندگان همراهی کردند ولی بانوان بر خلاف انتظار در سیستان وبلوچستان حضوری در حد انتظار نداشتند.<br/> <br/>در مدت زمان قانونی تعیین شده برای ثبت نام چهره های جوان، میانسال و البته پیر و کار کشته زیادی وارد محل های ثبت نام شدند. برخی ها که تجربه اول شان بود هنوز در پرکردن فرم های اولیه استرس داشتند و سابقه دارهای این عرصه اما با لبخند و آمادگی کامل جلوی میز کاربر ثبت نام نشسته و نام نویسی کردند.<br/> <br/>اما نکته مهم اینجاست که در پایتخت وحدت ایران اسلامی همگان بدون هیچ محدودیت فرقه ای و جناحی و قومیتی آمدند و نام شان را ثبت کردند ولی این همه ماجرا نیست و کارشناسان معتقدند که نام نویسی 355 نفر در 6 حوزه انتخابیه زاهدان، سیستان، ایرانشهر، چابهار، خاش و چابهار بدون پشت پرده هم نیست که در آینده ابعاد جدیدی از آن شنیده خواهد شد.<br/> <br/>بنابراین داوطلبان یازدهمین دوره انتخابات مجلس شورای اسلامی در پایتخت وحدت ایران اسلامی رکورد زده و 19 درصد میزان ثبت نامی ها را نسبت به مدت مشابه سال قبل افزایش دادند که از این میان 96 درصد مربوط به آقایان و تنها 4 درصد مختص بانوان سیستانی و بلوچ بود.<br/> <br/>در این دوره انتخابات همه نمایندگان حال حاضر مجلس شورای اسلامی در استان به غیر از احمدعلی کیخا، یکی از دو نماینده سیستان نام نویسی کردند و قدیمی ترها و حتی کسانی که در دوره های قبل رد صلاحیت هم شده بودند نام نویسی کردند تا بار دیگر بخت خود برای کارزار یازدهم را بیازمایند.<br/> <br/>شاید در ابتدای شروع ثبت نام محل های نام نویسی کم جان بود اما هر چه به پایان وقت اداری 16 آذر نزدیک تر می شدیم حوزه ها شلوغ تر و پرازدحام تر شد تا جایی که در روز پایانی نام نویسی، ترافیک حضور به قدری رسید که همه کاربران مشغول ثبت نام بودند و سایر داوطلبان در صف ایستاده بودند.<br/> <br/>هر چند صف های نام نویسی در انتخابات به بلندی و درازای صف های گاز این روزهای استان نمی رسید اما قطعاً خواست و مطالبه همه مردم شیعه و سنی سیستان وبلوچستان از تائید شدگان نهایی این است که صف های گاز را شعار انتخاباتی نکرده و در عمل به فکر حل مشکلات واقعی مردم باشند.<br/> <br/>رئیس ستاد انتخابات استان با پایان یافتن مهلت ثبت نام در جمع خبرنگاران حاضر شد و بیشترین ترکیب سنی شرکت کنندگان را 36 تا 40 سال عنوان کرد که پشت سر آنها 41 تا45 ساله ها با اختلاف کم در رده دوم قرار دارند و 66 تا 70 ساله ها هم کمتر از یک درصد این آمار را به خود اختصاص دادند.<br/> <br/>بر اساس آمار اعلامی علی زینی وند می توان گفت آمار ثبت نام شده های این دوره به لحاظ سنی تقریباً متناسب و جوان است اما باید منتظر ماند که در تائیدیه نهایی از سوی مراجع قانونی ذیصلاح و همچنین در انتخاب نهایی از سوی مردم می توانند رقبای مسن و کارکشته خود را پشت سر بگذارند یا خیر.<br/> </p>
      <p><b>آزادی در ثبت نام</b><br/><br/>آزادی در ثبت نام و بدون محدودیت قومیتی و فرقه ای را می توان در آمار نهایی زینی وند به خوبی دریافت که 121 نفر معادل 34 درصد ثبت نام کنندگان را اهل تشیع و 234 نفر برابر با 66 درصد را برادران و خواهران اهل سنت تشکیل داده اند که 80.5 درصد این افراد به لحاظ مرتبه علمی دارای مدرک کارشناسی ارشد هستند.<br/> <br/>در پایان زاهدان با 132 کاندیدا توانست رتبه اول ثبت نامی ها را به خود اختصاص دهد که رقبای بعدی هم شهرستان های چابهار، ایرانشهر،خاش، سراوان و زابل با تعداد 55-45-43-41 و 39 نفر هستند که احتمال تغییر در تعداد اسامی زاهدان، ایرانشهر و سراوان وجود دارد و علت این تغییر نیز حضور دقیقه 90 افراد اعلام شد که جمع بندی نهایی را به تاخیر انداخت.<br/> <br/>معاون سیاسی اجتماعی استاندار داوطلبانی که تا روز 26 آذر نامه ای از فرمانداری ها دریافت نکنند را به تائید صلاحیت توسط هیات اجرایی مژده داد و گفت: نتایج رد صلاحیت ها هم به خود داوطلب اعلام خواهد شد.<br/> <br/>هر چند خیلی ها تا زمان تائید صلاحیت نهایی، دلشان مثل سیر و سرکه میجوشد اما احترام به قانون و سر تعظیم فرود آوردن در برابر قوانین وضع شده کشور اولین و اصلی ترین معیار انتخاب نمایندگان آتی مجلس است که شهروندان برای نامی که روی برگه رای خود خواهند نوشت قطعاً مسئول هستند پس انتخاب در انتخابات باید در نهایت دقت و به دور از قومیت گرایی و فامیل بازی و صرفاً بر اساس صلاحیت ها انجام شود.<br/> <br/>انتهای پیام/<br/> </p>
    </article>
  </body>
</html>