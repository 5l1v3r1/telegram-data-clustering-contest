<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/12/09/sulle-nuvole-tommaso-paradiso-lancia-il-nuovo-tour-7-962644.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T09:36:26+00:00"/>
    <meta property="og:title" content="&quot;Sulle nuvole&quot;, Tommaso Paradiso lancia il nuovo tour"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Musica</h6>
      <h1>"Sulle nuvole", Tommaso Paradiso lancia il nuovo tour</h1>
      <h2>Dieci date live nei principali palazzetti d'Italia</h2>
      <address>
        <time datetime="2019-12-09T09:36:26+00:00">09 Dec 2019, 09:36</time>
      </address>
      <p>Dopo la sua <a href="https://www.unionesarda.it/articolo/spettacoli/2019/09/18/tommaso-paradiso-lascia-i-thegiornalisti-e-con-gli-ex-compagni-di-7-929217.html">rottura</a> dalla storica band dei "Thegiornalisti", lo scorso mese di settembre, Tommaso Paradiso lancia il nuovo tour, che prenderà il via il 21 ottobre 2020 a Roma.</p>
      <p>Dieci le date live previste per il "Sulle nuvole tour", con appuntamento dalla Capitale a Napoli, da Bari a Reggio Calabria, e poi Milano, Firenze, Torino e altre tappe.</p>
      <p>La promessa è di uno show originale, con una scaletta dei suoi più grandi successi: da "Completamente" e "Riccione", fino a "Questa Nostra Stupida Canzone d'Amore", "New York" e "Felicità Puttana", oltre naturalmente al singolo, già certificato disco di platino, "Non avere paura" uscito il 25 settembre (Island Records).</p>
      <p>A oltre due mesi dall'uscita, il brano è ancora presente nelle principali classifiche, e il video ha già superato 18 milioni di stream su Spotify.</p>
      <p>Diretto dagli YouNuts! (Antonio Usbergo e Niccolò Celaia) e prodotto da Antonio Giampaolo per Maestro Production, il clip conta ad oggi più di 12,4 milioni di views e coinvolge un cast eccezionale, che vede protagonisti Fiorello, Fiorella Mannoia, Federico Zampaglione, Francesca Michielin, Jovanotti, Elisa, Enrico Vanzina, Isabella Ferrari, Francesco Mandelli, Tess Masazza, Frank Matano e Cristiano Caccamo.</p>
      <p>(Unioneonline/v.l.)</p>
    </article>
  </body>
</html>