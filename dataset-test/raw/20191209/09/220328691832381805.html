<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/putin-i-zelenski-se-sreshchat-za-prv-pt-dnes-408647.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T09:29:25+00:00"/>
    <meta property="og:title" content="Путин и Зеленски се срещат за пръв път днес"/>
    <meta property="og:description" content="В разговорите участват и Еманюел Макрон и Ангела Меркел"/>
  </head>
  <body>
    <article>
      <h1>Путин и Зеленски се срещат за пръв път днес</h1>
      <address>
        <time datetime="2019-12-09T09:29:25+00:00">09 Dec 2019, 09:29</time>
      </address>
      <p>Президентите на Русия и Украйна ще се срещнат днес в Париж под егидата на Франция и Германия в опит да се даде нов тласък на преговорите за мир в Източна Украйна, единственият активен въоръжен конфликт в Европа, съобщи Франс прес.</p>
      <p>След три години застой в преговорите на най-високо равнище ветеранът Владимир Путин ще стисне за пръв път ръката на Володимир Зеленски, бивш комедиен актьор, дошъл на власт в Украйна през май.</p>
      <p>Макар и никой да не се надява на незабавен пробив, на преговорите се гледа с оптимизъм. Те ще бъдат и повод за Париж да оцени шансовете за успех на президента Еманюел Макрон да даде ново начало на руско-европейските отношения, почти напълно парализирани след анексията на Крим през 2014 г., последвана от конфликта в Донбас.</p>
      <p>"Честно казано не зная дали ще има успех, но първата победа е, че тази среща изобщо ще се състои", каза миналата седмица Зеленски пред журналисти в Киев.</p>
      <p>Преговорите в Париж с участието на Путин, Зеленски, Макрон и германската канцлерка Ангела Меркел в "нормандски" формат ще се концентрират върху сключените преди около пет години споразумения от Минск. Те включват незабавно спиране на огъня, изтегляне на тежките оръжия, връщане на териториите под сепаратистки контрол в лоното на Киев и предоставяне на по-голяма автономия за тях.</p>
    </article>
  </body>
</html>