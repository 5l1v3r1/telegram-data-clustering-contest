<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2597731/vijna-po-susidski-na-ternopilsini-zakincilasa-pobittam-zinki"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="&quot;Війна по-сусідськи&quot; на Тернопільщині закінчилася побиттям жінки"/>
    <meta property="og:description" content="Колись найшла коса на камінь"/>
  </head>
  <body>
    <article>
      <h1>"Війна по-сусідськи" на Тернопільщині закінчилася побиттям жінки</h1>
      <address><time datetime="2019-12-09T09:00:00+00:00">09 Dec 2019, 09:00</time> by <a rel="author">Антоніна Албул</a></address>
      <p>
        <i>Оксана з Надією ворогували давно: колись найшла коса на камінь, відтак жіночки періодично схрещували списи, точніше, сапи чи лопати через межу, бо ж жили по-сусідству, тож і городи мали поруч.</i>
      </p>
      <p>Щоправда, така собі «війна по-сусідськи» обмежувалась словесними баталіями. Та от у другій декаді квітня ц.р. Оксана пішла у наступ.</p>
      <p>Почалося все з того, що ранком вона відвела малого до школи, а коли верталася, зустріла зятя Надії і командирським тоном запитала, коли це він збирається землю розкидати. Той лише відмахнувся: «Часу нема, приїхав тещі замок полагодити на вхідних дверях, а потім – знову на роботу», – і побіг до магазину. </p>
      <p>Молодиця аж скипіла: «Вони часу не мають, а я маю!» І рішуче повернула на подвір’я свого ворога. Без стуку увірвалася на веранду і зі словами «ходи сюди» вдарила сусідку ногою по коліну. Та скрикнула і присіла й миттєво отримала ще пару ударів також ногою по голові. Жінка впала і від болю, образи, безпорадності розплакалась, а войовнича нападниця задоволено притопнула, розвернулася та забралася геть. Нишком прошмигнула на своє подвір’я, підхопила песеня на руки і, вдаючи, що гуляє з собачам, вийшла на вулицю. Почувши, що неподалік сусіди рубають дрова, підійшла до них і стояла, ляси точила, аж поки до подвір’я Оксани не під’їхали одна за другою карета «швидкої» та поліція.</p>
      <p>«О, знову тітка Оксана щось накоїла», – буркнула винуватиця подій і, не поспішаючи, пішла додому.</p>
      <p>Тим часом зять, повернувшись до хати, побачив побиту тещу, лежачу на підлозі. Тож допоміг старшій жінці піднятися, довів до ліжка і простягнув мобільний зателефонувати до голови сільської ради та фельдшерки. Прибулі медики виявили у потерпілої чималі синці, до того ж жінка майже місяць не могла ходити. Тобто Оксані було завдано умисне легке тілесне ушкодження (ч.1 ст. 125 КК України), що хоч і є злочином невеликої тяжкості, та закон передбачає покарання: штраф до 50 неоподатковуваних мінімумів доходів громадян; до 200 годин громадських робіт або до одного року виправних робіт.    </p>
      <p>І хоча підступна Надія вини не визнала, Гусятинський районний суд призначив їй 680 грн. штрафу. І ще добре, що потерпіла не вимагала сплатити моральні збитки. Щоправда, жінка не лікувалася у жодному медзакладі і не мала чеків з аптеки.  </p>
      <p>З етичних міркувань імена дійових осіб змінено, пише <a href="http://www.gazeta1.com/statti/na-gusyatynshhyni-zhinku-pobyly-cherez-mezhu/">Номер один.</a></p>
    </article>
  </body>
</html>