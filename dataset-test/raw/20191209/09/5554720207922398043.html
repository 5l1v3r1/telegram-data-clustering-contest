<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/rapists-must-be-imprisoned-for-life-not-killed-says-waheeda-rehman/275188/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-12-09T09:46:24+00:00"/>
    <meta property="og:title" content="हैदराबाद गैंगरेप-मर्डर केस पर बोलीं वहीदा रहमान, बलात्कारियों को मौत नहीं उम्रकैद मिलनी चाहिए"/>
    <meta property="og:description" content="वहीदा रहमान ने कहा कि दुष्कर्म एक भयानक और न भुलाने वाला अपराध है लेकिन वह दोषी के लिए मौत की सजा के बदले उम्र कैद चाहती हैं।"/>
  </head>
  <body>
    <article>
      <h1>हैदराबाद गैंगरेप-मर्डर केस पर बोलीं वहीदा रहमान, बलात्कारियों को मौत नहीं उम्रकैद मिलनी चाहिए</h1>
      <address><time datetime="2019-12-09T09:46:24+00:00">09 Dec 2019, 09:46</time> by <a rel="author">JKR Staff</a></address>
      <p>हैदराबाद में पशु चिकित्सक से दुष्कर्म और हत्या पर गुस्सा जाहिर करती हुई अदाकारा वहीदा रहमान ने कहा कि दुष्कर्म एक भयानक और न भुलाने वाला अपराध है लेकिन वह दोषी के लिए मौत की सजा के बदले उम्र कैद चाहती हैं। पिछले सप्ताह इस मामले के सभी आरोपियों की मौत पुलिस के साथ एक मुठभेड़ के दौरान हो गई थी। इस मुठभेड़ की ज्यादातर लोगों ने तारीफ की लेकिन इसने न्यायेतर सजा को लेकर चिंताएं भी बढ़ा दी हैं।</p>
      <figure>
        <img src="http://www.jantakareporter.com/wp-content/uploads/2019/12/Waheeda-Rehman.png"/>
        <figcaption>फाइल फोटो: सोशल मीडिया</figcaption>
      </figure>
      <p>हैदराबाद की घटना के बारे में पूछे जाने पर गुजरे जमाने की बॉलिवुड ऐक्ट्रेस वहीदा रहमान ने रविवार रात में संवाददाताओं से कहा कि, ‘‘दुष्कर्म जैसे भयावह वारदात भुलाने वाला नहीं है। लेकिन अब भी मुझे लगता है कि हमारे हाथ में किसी को मारना नहीं है। बलात्कारी को जिंदगी भर के लिए जेल में सड़ने के लिए छोड़ देना चाहिए।’’</p>
      <p>उन्होंने आगे कहा, ‘हमें ऐसे मामलों में कानूनी कार्रवाई को फॉलो नहीं करना चाहिए क्योंकि जब वे रंगे हाथ पकड़े जाते हैं तो उनके खिलाफ केस ही दर्ज क्यों किया जाए? ऐसा करके आप जनता का पैसा बर्बाद कर रहे हैं। इसलिए बिना किसी कानूनी कार्रवाई के ऐसे लोगों को जिंदगीभर के लिए जेल में डाल देना चाहिए।’</p>
      <p>रहमान संगीतकार रूपकुमार राठौड़ की पहली किताब ‘वाइल्ड वोयेज’ के विमोचन के मौके पर बोल रही थीं। कार्यक्रम में मौजूद फिल्म निर्माता राकेश ओमप्रकाश मेहरा ने कहा कि वह ‘मुठभेड़’ को ‘अच्छी खबर’ के रूप में नहीं देखते हैं।</p>
      <p>गौरतलब है कि, बीते शुक्रवार को सुबह 5 बजे हैदराबाद के एनएच 44 पर पुलिस ने जांच के दौरान क्राइम सीन रीकंस्ट्रक्ट करने के लिए आरोपी को अपराध स्थल पर लाया। पुलिस का कहना है कि यहां पर आरोपियों ने पुलिसकर्मियों से हथियार छीन लिए और पुलिस पर गोलीबारी शुरू कर दी। पुलिस ने उन्हें चेतावनी देते हुए आत्मसमर्पण करने के लिए कहा, लेकिन वे गोलियां चलाते रहे। फिर पुलिस ने गोलाबारी की और चारों मुठभेड़ में मारे गए। (इंपुट: भाषा के साथ)</p>
    </article>
  </body>
</html>