<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://444.hu/2019/12/09/az-ausztral-pedofilok-akar-mar-haromezer-forintert-is-sztrimelhetik-maguknak-a-gyerekpornot"/>
    <meta property="og:site_name" content="444"/>
    <meta property="article:published_time" content="2019-12-09T09:26:03+00:00"/>
    <meta property="og:title" content="Az ausztrál pedofilok akár már háromezer forintért is sztrímelhetik maguknak a gyerekpornót"/>
    <meta property="og:description" content="Az ausztrál szövetségi rendőrség hozta nyilvánosságra a megrázó értesülést."/>
  </head>
  <body>
    <article>
      <h1>Az ausztrál pedofilok akár már háromezer forintért is sztrímelhetik maguknak a gyerekpornót</h1>
      <address><time datetime="2019-12-09T09:26:03+00:00">09 Dec 2019, 09:26</time> by <a rel="author">akiraly</a></address>
      <p>Még 12 millió forintot szeretnénk összegyűjteni az év végéig. Köszönjük, hogy összedobjátok. Akkor nem tartozunk majd senkinek, csak köszönettel - nektek.</p>
      <p>
        <a href="https://444.hu/tamogatas">Támogatok</a>
      </p>
      <p>Az ausztrál szövetségi rendőrség szerint az ausztrál pedofilok akár már háromezer forintnak megfelelő 15 ausztrál dollárért is befizethetnek olyan élő videós közvetítésekre, amelyeken filippínó gyerekeket kényszerítenek szexuális cselekményekre.</p>
      <p>Andrew Perkins, a szövetségi rendőrség magas beosztású tisztje szerint ez "rémisztő fejlemény" a korábban elterjedt szexturizmushoz képest, mert a pedofilok így "kényelmesen és viszonylag kockázatmentesen" tudják folytatni a gyermekek zaklatását, mi több, azt igényeikhez is szabhatják.</p>
      <p>A fizetős videószolgáltatást alapvetően a Fülöp-szigetekről nyújtják. Az ország eleve kedvelt célpontja volt az ausztrál pedofiloknak, de a közös nyelv és az azonos időzóna még kedvezőbb körülményeket teremt a gyermekek ilyen kizsákmányolásához.</p>
      <p>Perkins tájékoztatása szerint a közvetítés ára akár ötszáz dollárra is emelkedhetett a gyermekek korának és az elvárt szexuális aktusok fügvényében. A videócsatornák lebuktatását megnehezíti, hogy a bűnözők élnek a titkosított kommunikációs csatornák kínálta lehetőségekkel. És mivel ezek élő közvetítések, nem mentett és letöltött felvételek, a bizonyítás további nehézségekbe ütközik.</p>
      <p>A Fülöp-szigeteki és az ausztrál hatóságok együttműködésének köszönhetően azonban Perkins bízik benne, hogy akár már a következő hetekben többeket őrizetbe vehetnek az ügyben. Egy esetben egy ausztrál pedofil lebuktatása után egy 12 éves lányt már sikerült megmenteni. Őt a saját anyja kényszerítette pornográfiára, a nőt is őrizetbe vették.</p>
      <p>Ez, mármint hogy családtag kényszerítette pornóra a gyereket, tipikusnak számít. A legtöbb esetben családtagok vagy közeli ismerősök a kényszerítők. (Via <a href="https://www.theguardian.com/world/2019/dec/09/australian-paedophiles-pay-15-dollars-online-abuse-filipino-children">The Guardian</a>)</p>
    </article>
  </body>
</html>