<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553360.html/%d9%85%d8%b3%d8%a6%d9%88%d9%84%d8%a7%d9%86-%d8%a7%d8%b2-%d8%b8%d8%b1%d9%81%db%8c%d8%aa-%d8%af%d8%a7%d9%86%d8%b4%d8%ac%d9%88%db%8c%d8%a7%d9%86-%d8%af%d8%ba%d8%af%d8%ba%d9%87-%d9%85%d9%86%d8%af-%d8%a7%d8%b3%d8%aa%d9%81%d8%a7%d8%af%d9%87-%da%a9%d9%86%d9%86%d8%af--%d9%87%db%8c%da%86-%d8%aa%d8%ad%d8%b1%db%8c%d9%85%db%8c-%d9%86%d8%aa%d9%88%d8%a7%d9%86%d8%b3%d8%aa%d9%87-%d9%85%d8%a7%d9%86%d8%b9-%d9%be%db%8c%d8%b4%d8%b1%d9%81%d8%aa-%da%a9%d8%b4%d8%a7%d9%88%d8%b1%d8%b2%db%8c-%d8%b4%d9%88%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:51:00+00:00"/>
    <meta property="og:title" content="مسئولان از ظرفیت دانشجویان دغدغه‌مند استفاده کنند/ هیچ تحریمی نتوانسته مانع پیشرفت کشاورزی شود"/>
    <meta property="og:description" content="مهربانی دانشجوی موفقی که توانسته در مقطع کارشناسی دو مقاله isi در خصوص زعفران بنویسد گفت: مسئولان از ظرفیت، ایده، راهکارها و توان دانشجویان دغدغه‌مند در عرصه کشاورزی استفاده کنند."/>
  </head>
  <body>
    <article>
      <h1>مسئولان از ظرفیت دانشجویان دغدغه‌مند استفاده کنند/ هیچ تحریمی نتوانسته مانع پیشرفت کشاورزی شود</h1>
      <h2>دانشجوی موفق:</h2>
      <address>
        <time datetime="2019-12-09T09:51:00+00:00">09 Dec 2019, 09:51</time>
      </address>
      <p>مهربانی دانشجوی موفقی که توانسته در مقطع کارشناسی دو مقاله isi در خصوص زعفران بنویسد گفت: مسئولان از ظرفیت، ایده، راهکارها و توان دانشجویان دغدغه‌مند در عرصه کشاورزی استفاده کنند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/mosahebe/93314/%D9%85%D8%B3%D8%A6%D9%88%D9%84%D8%A7%D9%86-%D8%A7%D8%B2-%D8%B8%D8%B1%D9%81%DB%8C%D8%AA-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%BA%D8%AF%D8%BA%D9%87%E2%80%8C%D9%85%D9%86%D8%AF-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D9%86%D9%86%D8%AF-%D9%87%DB%8C%DA%86-%D8%AA%D8%AD%D8%B1%DB%8C%D9%85%DB%8C-%D9%86%D8%AA%D9%88%D8%A7%D9%86%D8%B3%D8%AA%D9%87-%D9%85%D8%A7%D9%86%D8%B9-%D9%BE%DB%8C%D8%B4%D8%B1%D9%81%D8%AA">خاورستان</a></b>، مخدره مهربانی دانشجوی رشته کارشناسی ارشد بیماری‌شناسی گیاهی از دانشکده کشاورزی بیرجند دانشجوی موفقی است که توانسته تاکنون دو مقاله isi پیرامون زعفران در مقطع کارشناسی بنویسد و در کنار تحصیل آکادمیک به صورت عملی نیز کشاورزی را تجربه کند.</p>
      <p>این دانشجوی موفق که اهل نیشابور است در گفت‌وگو با خاورستان، در خصوص رشته بیماری‌شناسی گیاهی اظهار کرد: این رشته یکی از گرایش‌های ارشد گیاه‌پزشکی است.   وی با بیان این‌که گیاه‌پزشکی رشته‌ای است که بر باغبانی نظارت کاربردی دارد، افزود: رسیدگی، تغذیه، مبارزه با آفات و بیماری‌ها و تامین نیازهای غذایی باغ و مزرعه از جمله کارهایی است که در رشته بیماری شناسی گیاهی به آن توجه شده است.   مهربانی با بیان اینکه از مهرماه سال جاری کار روی پایان نامه‌ام را آغاز کردم، گفت: موضوع پایان نامه‌ام "کشت ماش با استفاده از بقایای گندم" بود که من برای اولین بار در بیرجند روی این مسئله تمرکز کردم و با تحقیق و تلاش توانستم طرحم را اجرایی کرده و شاهد نتایج خوبی باشم.   <b>ارائه دو مقاله isi</b>   این دانشجوی موفق عنوان کرد: در مقطع کارشناسی دو مقاله isi پیرامون زعفران نوشتم و همچنین در دوران تحصیل در مقطع کارشناسی با شرکت در دوره‌های فنی و حرفه ای و کسب مدرک اقدام به پرورش قارچ خوراکی دکمه‌ای در دانشگاه کردم.   وی با بیان این‌که در سال 1395 با همکاری تعدادی از همکلاسی‌ها کارگاهی در دانشگاه احداث کردیم و روی تولید و پرورش قارچ خوراکی دکمه‌ای کار کردیم، گفت: خوشبختانه در آن سال توانستم عملکرد خوبی در تولید قارچ داشته باشم و تولیدم را به عرصه بازار و فروش برسانم.   مهربانی با اشاره به اینکه در کنار پرورش قارچ و عرضه به بازار توانستم اقتصاد خوبی برای خود و همکلاسی‌هایم رقم بزنم، افزود: علاوه بر اینکه این اقدام منجر به منبع درآمدی برایمان شد باعث شد در کنار تحصیل و آموزش تئوری مطالب کار عملی را به خوبی تجربه کنم.   این دانشجو در خصوص موفقیت‌هایی که تاکنون کسب کرده، گفت: راز موفقیتم توکل به خدا در کنار تلاش، پشتکار و ممارست در انجام کارها است.   وی در خصوص خواسته و صحبتش با مسئولان، اظهار کرد: پیام من به مسئولان به ویژه مسئولان بخش کشاورزی این است که از ظرفیت، ایده، راهکارها و توان دانشجویان دغدغه‌مند در عرصه کشاورزی استفاده کنند چراکه به نفع بهبود اقتصاد بخش کشاورزی خواهد بود.   مهربانی تصریح کرد: متاسفانه آنگونه که باید و شاید به بخش کشاورزی توجه نمی‌شود و کشاورزی رو به فراموشی است در صورتی که اگر به نمودارهای بخش کشاورزی توجه شود شاهد رشد خوب اقتصاد بخش کشاورزی خواهیم بود.   این دانشجو عنوان کرد: علی‌رغم تحریم‌های زیاد طی سال‌های متمادی می‌توان گفت کشاورزی تنها منبع درآمدی بوده که متوقف نشده و هیچ تحریمی نتوانسته مانع پیشرفت آن شود.   وی با بیان این‌که صنعت خودروسازی و بسیاری دیگر از موارد در کشور با تحریم‌ها تحت تاثیر سوء قرار گرفته است تصریح کرد: مسئله کشاورزی که در تولید داخلی نقش بی‌بدیلی دارد خوشبختانه در تحریم‌ها کمترین صدمه را دیده است و این‌ها همه دلیلی بر توجه بیش از این به بخش کشاورزی است.   <b>تحصیل در رشته مورد علاقه</b>   مهربانی ضمن توصیه به دانشجویان، گفت: به نظرم دانشجویان باید در رشته‌هایی تحصیل کنند که به آن علاقه دارند. چون هر رشته‌ای سختی‌های خاص خود را دارد اما اگر علاقه و پشتکار مطرح نباشد مطمئنا دانشجو موفق نخواهد شد.   این دانشجو افزود: وقتی علاقه در تحصیل وجود داشته باشد هدف نهایی با تمام سختی‌ها به نتیجه رسیده و شیرین خواهد بود.   وی با تاکید بر این‌که تحصیل باید با علاقه در رشته مورد نظر باشد نه به اصرار اطرافیان، گفت: در صورت نبود علاقه فقط وقت تلف‌کردن است و به نتیجه مطلوب نخواهد رسید.   مهربانی با بیان این‌که دانشجو در کنار درس تئوری باید عملی کار کند و بازار هدف را مورد بررسی قرار دهد، عنوان کرد: دانشجو باید اطلاعات بروز مختص رشته خود را نیز کسب کند و در کنار تحصیل بر اطلاعات عمومی خود بیفزاید.   این دانشجو بیان کرد: دانشجو در دانشگاه نیز باید روحیه جست‌وجوگر داشته باشد و از مسائل روز جامعه آگاه و مطلع باشد. مسائل روز جامعه را شناسایی و متناسب با نیاز مخاطب اطلاع‌رسانی کند.   <b>دانشجو و تاثیرگذاری در جامعه</b>   وی گفت: دانشجو به عنوان یک فرد موثر در جامعه باید مسائل موجود را به خوبی برای اقشار مختلف جامعه تبیین کند و برای رفع مشکلات راه حل و ایده ارائه دهد.   مهربانی با بیان اینکه دانشجو باید با پیگیری از مسئولان مربوطه در پی رفع مشکلات جامعه و به خصوص استان باشد، گفت: دانشجو باید آگاه باشد و در دانشگاه دنبال دانش بیشتر و اطلاعات بروز باشد.   <b>دانشجو باید مطالبه‌گر باشد</b>   این دانشجو با اشاره به اهمیت مطالبه‌گربودن دانشجو، تصریح کرد: مطالبه‌گری یعنی پیداکردن مشکلات، مسئله‌یابی و پیگیری برای حل آن. مطالبه‌گری یعنی اینکه برای رفع مشکلات اقشار ضعیف دغدغه داشته باشد و برای بهبود شرایط زندگیشان تلاش کند. مطالبه‌گری یعنی ناظر بر کار مسئولان بودن و همیشه طوری مطالبه‌گری کند که مسئول موظف به پاسخگویی باشد.   وی خاطرنشان کرد: دانشجو فردی بیدار و آگاه نسبت به مسائل است که باید نسبت به شرایط پیرامونش اطلاع درست و دقیق نیز داشته باشد.   مهربانی گفت: دانشجو وابسته به هیچ ارگان، حزب و جناحی نیست. بی‌طرف و خواستار عدالت است و به دور از مسائل شخصی و کاری برای مسائل و مشکلات موجود در جامعه نظر می‌دهد.   این دانشجو افزود: دانشگاه نیز با پرورش دانشجویان آگاه و مطلع می‌تواند کمک قابل توجهی به جامعه در زمینه‌های مختلف داشته باشد.   <b>دانشجو باید با شجاعت در کشور خدمت کند</b>   وی با بیان اینکه نقش دانشجویان در خودباوری و خودساختگی نیز قابل توجه و با اهمیت است، عنوان کرد: دانشجو باید شجاع باشد و با آگاهی به کشور ایران خدمت کند.   مهربانی اظهار کرد: ان‌شاءالله با دست به دست یکدیگر دادن بتوانیم بیانیه گام دوم انقلاب را که در آن نقش جوانان از اهمیت بالایی برخوردار است اجرایی کنیم.   انتهای پیام/</p>
    </article>
  </body>
</html>