<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lag-avtal.se/nyhetsarkiv/skjuter-pa-reformering-av-arbetsformedlingen-6981194"/>
    <meta property="og:site_name" content="Lag &amp; Avtal"/>
    <meta property="article:published_time" content="2019-12-09T09:25:00+00:00"/>
    <meta property="og:title" content="Skjuter på reformering av Arbetsförmedlingen"/>
    <meta property="og:description" content="Regeringen, Centern och Liberalerna är överens om att skjuta fram reformeringen av Arbetsförmedlingen i ett år. Reformen ska inte heller vila på lagen om valfrihetssystem (LOV), uppger arbetsmarknadsminister Eva Nordmark."/>
  </head>
  <body>
    <article>
      <h1>Skjuter på reformering av Arbetsförmedlingen</h1>
      <address><time datetime="2019-12-09T09:25:00+00:00">09 Dec 2019, 09:25</time> by <a rel="author">TT</a></address>
      <h3>Regeringen, Centern och Liberalerna är överens om att skjuta fram reformeringen av Arbetsförmedlingen i ett år. Reformen ska inte heller vila på lagen om valfrihetssystem (LOV), uppger arbetsmarknadsminister Eva Nordmark.</h3>
      <p>Från början var det meningen att reformeringen av Arbetsförmedlingen skulle vara genomförd 2021. Nu skjuter man på det och säger att det huvudsakliga regelverket ska beslutas under mandatperioden och träda ikraft under slutet av 2022.</p>
      <p>Dessutom ska reformen, enligt överenskommelsen, inte vila på LOV (lagen om valfrihetssystem).</p>
      <p>Centerpartiet har förespråkat att LOV ska användas när privata aktörer tar över förmedlingen av arbete.</p>
      <p>
        <b>Partierna överens</b>
      </p>
      <p>Men ett krav från M och KD, och även V, har varit att LOV inte ska användas.</p>
      <p>– Vi backar ifrån att LOV ska vara grunden för det här systemet, säger Nordmark.</p>
      <p>Januaripartiet är nu överens om att LOV inte ska användas. Man är överens om att "den eller de upphandlingsformer som är mest ändamålsenlig för respektive tjänst som ska användas, utifrån bland annat de arbetssökandes behov, möjligheterna att åstadkomma en effektivare matchning, tjänstens syfte samt regionala och lokala förutsättningar. Kvalitet och kontroll ska vara styrande."</p>
      <p>–Reformeringen av AF ska inte vila på LOV. Den eller de upphandlingsformer som är mest ändamålsenliga ska användas, säger Eva Nordmark.</p>
      <p>Samtidigt säger hon att det kan innebära att LOV också kommer att användas.</p>
      <p>
        <b>Skarp kontroll</b>
      </p>
      <p>–Det ska finnas robusta kontroll- och uppföljningssystem. Oseriösa aktörer ska kunna utestängas. Fristående aktörer ska inte kunna selektera bort arbetssökande utifrån förväntad lönsamhet, säger hon.</p>
      <p>Utformningen av reformen ska ge möjligheter till medverkan för lokala eller regionala aktörer med kännedom om arbetsmarknaden på lokal och regional nivå, liksom mindre aktörer med särskild kompetens.</p>
      <p>Enligt Nordmark innebär förändringen att privatiseringen av Arbetsförmedlingen inte blir lika långtgående som det var tänkt från början.</p>
      <p>
        <b>Oppositionen avvaktar</b>
      </p>
      <p>Just dessa två punkter, att skjuta fram reformen och att den inte ska vila på LOV, är de krav som Moderaterna och Kristdemokraterna ställt för att inte rösta för en misstroendeförklaring.</p>
      <p>Moderaternas gruppledare Tobias Billström skriver i ett sms till TT att partiet nu ska fundera över vad beskedet om att skjuta upp Arbetsförmedlingsreformen innebär.</p>
      <p>"Vi har tagit emot regeringens svar till oppositionen och kommer nu att analysera detta", skriver han.</p>
      <p>Kristdemokraterna har också just nåtts av beskedet, och kan i nuläget inte kommentera det, enligt presschefen Per Gudmundsson.</p>
      <related>
        <a href="https://www.lag-avtal.se/nyhetsarkiv/thorwaldsson-det-mest-ovardiga-som-hant-pa-decennier-6979343"/>
        <a href="https://www.lag-avtal.se/nyhetsarkiv/lo-januariavtalet-forandrar-maktbalans-6979159"/>
        <a href="https://www.lag-avtal.se/nyhetsarkiv/v-begar-misstroende-mot-nordmark-6981014"/>
        <a href="https://www.lag-avtal.se/nyhetsarkiv/st-facket-jo-anmaler-stangning-av-af-kontor-6975401"/>
        <a href="https://www.lag-avtal.se/nyhetsarkiv/lofven-forsoker-radda-sin-minister-6980969"/>
        <a href="https://www.lag-avtal.se/nyhetsarkiv/mindhammar-blir-af-s-generaldirektor-6980983"/>
      </related>
    </article>
  </body>
</html>