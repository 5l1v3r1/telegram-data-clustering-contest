<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bili-tzentrove-chast-1619853.html"/>
    <meta property="og:site_name" content="Cross"/>
    <meta property="article:published_time" content="2019-12-09T09:23:00+00:00"/>
    <meta property="og:title" content="Курсисти били в чужбина, докато ги &quot;обучават&quot; да шофират в Пловдив"/>
    <meta property="og:description" content="/КРОСС/ Полицията откри нарушения в 37 автошколи при мащабна акция в Пловдив, съобщава БНТ."/>
  </head>
  <body>
    <article>
      <h1>Курсисти били в чужбина, докато ги "обучават" да шофират в Пловдив</h1>
      <address>
        <time datetime="2019-12-09T09:23:00+00:00">09 Dec 2019, 09:23</time>
      </address>
      <p>/КРОСС/ Полицията откри нарушения в 37 автошколи при мащабна акция в Пловдив, съобщава БНТ.</p>
      <p>При съвместната проверка с НАП и ДАИ са били инспектирани всички центрове за обучение на водачи. Някои от школите вече са предадени на прокуратурата.</p>
      <p>Едно от най-честите нарушения, които са били установени, е липсата на нужното техническо оборудване.</p>
      <p>Били са констатирани и фрапиращи случаи, при които курсистите дори не са присъствали в определения ден и час, когато е трябвало да бъдат обучавани. Нещо повече - някои от тях дори са били извън страната.</p>
      <p>Директорът на ОДМВР-Пловдив старши комисар Йордан Рогачев обясни, че тези, които са извършвали обученията, са спестявали част от средствата, с които им е било заплатено.</p>
      <p>По данни на полицията голяма част от пътните инциденти с ранени и убити са причинени именно заради недобрата подготовка на шофьорите.</p>
      <p>Рогачев посочи, че въпреки осъществявания контрол от полицията по пътищата, основите се полагат именно от автошколите.</p>
      <p>В много от обучителните центрове в Пловдив е започнала данъчна ревизия.</p>
    </article>
  </body>
</html>