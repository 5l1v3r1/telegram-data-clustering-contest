<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/hysen-lamnar-blavitt-varit-larorikt/"/>
    <meta property="og:site_name" content="fotbollskanalen"/>
    <meta property="article:published_time" content="2019-12-09T09:07:00+00:00"/>
    <meta property="og:title" content="Hysén lämnar Blåvitt: &quot;Varit lärorikt&quot;"/>
    <meta property="og:description" content="Tobias Hysén jobbade efter den aktiva karriären kvar i IFK Göteborg. Men nu skiljs parterna åt, det meddelar klubben på sin hemsida. - Det har varit ett väldigt lärorikt år på Kamratgården, säger Hysén till hemsidan. "/>
  </head>
  <body>
    <article>
      <h1>Hysén lämnar Blåvitt: "Varit lärorikt"</h1>
      <address><time datetime="2019-12-09T09:07:00+00:00">09 Dec 2019, 09:07</time> by <a rel="author">Ramo Holmbom</a></address>
      <p>
        <b>Tobias Hysén jobbade efter den aktiva karriären kvar i IFK Göteborg. <br/>Men nu skiljs parterna åt, det meddelar klubben på sin hemsida. <br/>- Det har varit ett väldigt lärorikt år på Kamratgården, säger Hysén till <a href="https://ifkgoteborg.se/nyheter/a-lag/2019/tobias-hysen-gar-vidare/">hemsidan. </a></b>
      </p>
      <p>Tobias Hysén valde efter säsongen 2018 att avsluta sin karriär efter 380 A-lagsmatcher och 144 mål under totalt tio säsonger i Blåvitt. </p>
      <p>Anfallaren valde ändå att stanna kvar i klubben och jobbade kvar, främst då som hjälptränare men han har även hjälpt till på andra avdelningar. Men nu står det klart att parterna skiljs åt.</p>
      <p>- Det har varit jättekul. Speciellt med tanke på hur bra det gick för laget sett till förväntningarna många hade på oss inför säsongen. Det har varit spännande att se allt bakom kulisserna och i en annorlunda roll, säger Hysen till klubbens hemsida.</p>
      <p>Han hyllar även tränaren Poya Asbaghi och assisterande tränaren Ferran Sibilia som tog IFK Göteborg till en sjunde plats i den allsvenska tabellen.</p>
      <p>- Det har varit en ynnest att dels få arbeta nära Poya och Ferran och de andra ledarna, men också spelarna. Att det har funkat så bra med alla gjorde övergången från att vara spelare lättare för mig, säger Hysén. </p>
      <p>Hysén menar att han lärt sig mycket och många nya saker under det gångna året. </p>
      <p>- Det är mycket som görs där som man som spelare inte riktigt tänker på. Allt från planering och träningsupplägg till hur man kan tänka kring laguttagningar. Det är som att spela Fotboll Manager… fast på riktigt, säger Hysen. </p>
      <p>Förutom fokus på Blåvitt är Hysen spelande sportchef och tränare för Kungsbacka City FC i division 5.</p>
      <p>- Som det ser ut i dagsläget kommer jag bara att satsa på Kungsbacka City nästa år. Sen kommer jag köra med IFK Göteborg Legends så mycket som möjligt.</p>
      <p>Han kommer dessutom lägga fokus på podcasten "Ljugarbänken" där han nu blir programledare.</p>
      <p>Klart är i alla fall att han kommer hålla koll på IFK Göteborg i framtiden och säger till klubbens hemsida att han kommer gå på så många matcher som bara hinns med. </p>
      <figure>
        <iframe data-src="https://twitter.com/IFKGoteborg/status/1203947814629367808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>