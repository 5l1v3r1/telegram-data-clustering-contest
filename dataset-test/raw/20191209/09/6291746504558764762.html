<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/12/09/putin-zelensky-ucraina-russia-parigi/"/>
    <meta property="og:site_name" content="Il Post"/>
    <meta property="article:published_time" content="2019-12-09T09:30:20+00:00"/>
    <meta property="og:title" content="Oggi il presidente russo Vladimir Putin e quello ucraino Volodymyr Zelensky si incontreranno per la prima volta per discutere della guerra in Ucraina"/>
    <meta property="og:description" content="Lunedì il presidente russo Vladimir Putin e quello ucraino Volodymyr Zelensky si incontreranno per la prima volta per discutere della guerra in Ucraina, in una riunione organizzata a Parigi e che sarà mediata dal presidente francese Emmanuel Macron e dalla cancelliera tedesca Angela Merkel. È la prima volta che ci"/>
  </head>
  <body>
    <article>
      <h1>Oggi il presidente russo Vladimir Putin e quello ucraino Volodymyr Zelensky si incontreranno per la prima volta per discutere della guerra in Ucraina</h1>
      <address>
        <time datetime="2019-12-09T09:30:20+00:00">09 Dec 2019, 09:30</time>
      </address>
      <p>Lunedì il presidente russo Vladimir Putin e quello ucraino Volodymyr Zelensky si incontreranno per la prima volta per discutere della guerra in Ucraina, in una riunione organizzata a Parigi e che sarà mediata dal presidente francese Emmanuel Macron e dalla cancelliera tedesca Angela Merkel. È la prima volta che ci sarà un incontro di persona tra i leader di Russia e Ucraina, cinque anni e mezzo dopo l’inizio del conflitto nel quale sono morte oltre 13mila persone.</p>
      <p>Zelensky, eletto lo scorso maggio, ha investito molto nel ripristino delle trattative con la Russia, e per favorirle ha recentemente accettato di ritirare le truppe ucraine da tre aree al confine, su richiesta di Putin e attirando numerose critiche tra i suoi oppositori. Non ci si aspettano grandi progressi nel processo di pace dall’incontro di lunedì, che potrebbe però favorire una maggiore fiducia tra Zelensky e Putin. L’obiettivo teorico dell’incontro è di trovare un’intesa per far rispettare gli accordi firmati nel 2015 a Minsk, in Bielorussia, che prevedevano tra le altre cose il ritiro dell’artiglieria pesante e l’organizzazione di elezioni locali nei territori di confine.</p>
    </article>
  </body>
</html>