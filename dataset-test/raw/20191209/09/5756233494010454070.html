<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625614/%D8%B3%DA%A9%D8%AA%D9%87-%D9%BE%D8%AF%D8%B1%D8%B2%D9%86-%D8%A8%D9%87-%D8%AE%D8%A7%D8%B7%D8%B1-%D8%B1%D8%A7%D8%A8%D8%B7%D9%87-%D8%AF%D8%A7%D9%85%D8%A7%D8%AF%D8%B4-%D8%A8%D8%A7-%DB%8C%DA%A9-%D8%B2%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:33:00+00:00"/>
    <meta property="og:title" content="سکته پدرزن به خاطر رابطه دامادش با یک زن"/>
    <meta property="og:description" content="ساعت 11 شب 16 آذر، مأموران کلانتری 120 سیدخندان در تماس با بازپرس کشیک قتل پایتخت از مرگ مشکوک مرد میانسالی در بیمارستان خبر دادند."/>
  </head>
  <body>
    <article>
      <h1>سکته پدرزن به خاطر رابطه دامادش با یک زن</h1>
      <address>
        <time datetime="2019-12-09T09:33:00+00:00">09 Dec 2019, 09:33</time>
      </address>
      <p>
        <i>ساعت 11 شب 16 آذر، مأموران کلانتری 120 سیدخندان در تماس با بازپرس کشیک قتل پایتخت از مرگ مشکوک مرد میانسالی در بیمارستان خبر دادند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با اعلام این خبر، تحقیقات به دستور بازپرس جنایی آغاز شد و در بررسی‌های اولیه دختر وی به مأموران گفت: از مدتی قبل متوجه شدم که شوهرم با زن دیگری که از همکارانش است ارتباط پنهانی دارد و به من خیانت می‌کند. شب حادثه متوجه شدم که او با زن مورد علاقه‌اش در یکی از پارک‌های شهر قرار گذاشته است. موضوع را به پدرم گفتم و از او خواستم همراهم بیاید. وقتی به پارک رسیدیم پدرم با بچه هایم داخل ماشین نشستند و من به سراغ شوهرم و آن زن رفتم. بعد با آنها درگیر شدم در همین هنگام پدرم پیاده شد و با همسرم شروع به جر و بحث کرد اما ناگهان حال پدرم بد شد و روی زمین افتاد. او را به بیمارستان منتقل کردیم اما پدرم ساعتی بعد فوت کرد.</p>
      <p>بدین ترتیب به دستور بازپرس شعبه سوم دادسرای امور جنایی تهران، آرش به دادسرا احضار شد وی در این رابطه گفت: همسرم آدم شکاکی است به همه رفتارهای من بدبین است دیگر از دستش خسته شدم. حتی به او پیشنهاد دادم نصف اموالم را به نامش کنم در عوض طلاق بگیرد اما قبول نمی‌کند. او ادامه داد: من کارمند بانک هستم و خانمی که در پارک بود هم همکارم است. یکسال قبل به او مقداری پول قرض دادم و همسرم برگه واریز پول را دید. آنچنان جنجالی به پا کرد که پشیمان شدم. هر چه به او گفتم که رابطه‌ای بین ما نیست قبول نکرد. همسرم شماره همکارم را پیدا کرده بود و مدام مزاحمش می‌شد. روز حادثه همکارم از من خواست با او قرار بگذارم تا در این مورد باهم صحبت کنیم. اما همسرم دوباره از راه رسید و جنجال به راه انداخت.</p>
      <p>با اظهارات مرد جوان، بازپرس غلامی دستور تحقیقات بیشتر در این پرونده را صادر کرد.‌</p>
    </article>
  </body>
</html>