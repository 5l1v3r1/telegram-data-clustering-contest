<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553391.html/%d9%87%d8%b2%db%8c%d9%86%d9%87-%d9%87%d8%a7%db%8c-%d8%ad%d8%ac-%d8%b3%d8%a7%d9%84-%d8%a2%db%8c%d9%86%d8%af%d9%87-%d8%ad%d8%af%d9%88%d8%af-3300-%d8%af%d9%84%d8%a7%d8%b1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:59:00+00:00"/>
    <meta property="og:title" content="هزینه های حج سال آینده حدود 3300 دلار"/>
    <meta property="og:description" content="رییس سازمان حج و زیارت به تشریح جزییات مذاکرات حج تمتع 98 پرداخت و توضیحاتی را در خصوص مفاد توافقنامه با وزارت حج و عمره عربستان بیان کرد."/>
  </head>
  <body>
    <article>
      <h1>هزینه های حج سال آینده حدود 3300 دلار</h1>
      <h2>رییس سازمان حج و زیارت اعلام کرد:</h2>
      <address>
        <time datetime="2019-12-09T09:59:00+00:00">09 Dec 2019, 09:59</time>
      </address>
      <p>رییس سازمان حج و زیارت به تشریح جزییات مذاکرات حج تمتع 98 پرداخت و توضیحاتی را در خصوص مفاد توافقنامه با وزارت حج و عمره عربستان بیان کرد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ علی رضا رشیدیان رییس سازمان حج و زیارت در نخستین نشست رسانه ای خود پس از حضور در راس سازمان و بعد از مذاکرات حج تمتع 98 به پرسش های اصحاب رسانه در خصوص موضوعاتی نظیر توافقنامه حج تمتع پیش رو، عمره مفرده فراخوان متقاضیان و … پاسخ داد.</p>
      <p>وی با اشاره به مذاکرات صورت گرفته میان سازمان حج و زیارت جمهوری اسلامی ایران که هفته گذشته انجام گرفت، گفت: این سفر که برای مذاکرات حج 1440 بود بنا به دعوت وزارت حج و عمره عربستان صورت گرفت؛ این مذاکرات فشرده در سه مرحله برگزار شد که در مرحله نخست پیشنهادات و محورهای هیئت جمهوری اسلامی ایران ارسال شد و و پیش نویس طرف مقابل نیز برای ما ارسال شد که مورد بررسی قرار گرفت.</p>
      <p> </p>
      <p>
        <b>حج 98 و عمره مفرده</b>
      </p>
      <p>رییس سازمان حج و زیارت تصریح کرد: در مرحله بعد که پیش از مذاکرات مستقیم با وزیر حج و عمره عربستان بود، مذاکرات کارشناسی مورد توجه قرار گرفت که در این دور نیز بحث های آسیب شناسی حج سال گذشته و پیشنهادات ما مورد اهتمام قرار گرفت؛ نهایتا در مرحله سوم و در دیدار با وزیر حج و عمره عربستان تفاهمامه حج 98 به جمع بندی و امضا رسید.</p>
      <p>به گفته رشیدیان، مذاکرات و تفاهمنامه امسال با سال گذشته تفاوت داشت چرا که تفاهم نامه حج 98 در یک روز به امضا رسید و مهمترین منویات هیئت ایرانی مبنی بر عزت، کرامت و امنیت حجاج کشورمان مورد تاکید و تایید دو طرف قرار گرفت.<br/><br/>رییس سازمان حج و زیارت در خصوص برخی دیگر از موارد مورد بحث و توافق با طرف سعودی تصریح کرد: راه اندازی دفتر حافظ منافع جمهوری اسلامی ایران در جده، صدور ویزا و همکاری با سه نفر اعزامی دفتر حافظ منافع، افتتاح و راه اندازی هر چه سریعتر دفتر سازمان حج و زیارت در عربستان، همراهی کافی در زمانبندی مناسب برای حجاج ایرانی در مشاعر و به ویژه جمرات با توجه به ازدحام جمعیت و شرایط آب و هوایی و مسایل شرعی، همکاری لازم با هیئت کنسولی در ایام حج تمتع، ارایه خدمات درمانی مناسب از سوی وزارت صحه عربستان و … از جمله موضوعاتی بود که مورد توجه طرف مقابل یعنی وزارت حج و عمره عربستان قرار گرفت.</p>
      <p>رشیدیان با بیان اینکه یکی از موضوعات در این مذاکرات بحث معطلی حجاج ایرانی به دلیل انگشت نگاری در فرودگاههای عربستان بود گفت: طبق توافق صورت گرفته ما اعلام آمادگی کردیم که کار انگشت نگاری را به سبب عدم معطلی حجاج ایرانی انجام دهیم که امیدواریم این مهم نیز در زمانبندی تاثیر مناسبی را ایجاد نماید؛ هر چه زمان معطلی حجاج کمتر شود برای سلامت و تلف شدن وقت موثر خواهد بود.</p>
      <p>وی با اشاره به موفقیت آمیزبودن مذاکرات حج با طرف سعودی تاکید کرد: در این مذاکرات عزت، کرامت و امنیت حجاج ایرانی مورد تاکید و توجه دو طرف قرار گرفت.</p>
      <p>رشیدیان درباره این پرسش که آیا در این مذاکرات در خصوص از سرگیری عمره مفرده نیز بحث و تبادل نظر صورت گرفت یا خیر گفت: موضوع دعوت بحث تفاهمنامه حج تمتع 1440 بود وبحث عمره در دستور کار نبود؛ اما از سرگیری عمره مفرده تابع شرایط سیاسی بین دو کشور است و شرایط سیاسی فعلی تغییری با قبل نکرده و از این بابت مناسب برای عمره گذاران نیست.</p>
      <p>وی افزود: انتظاری که برای عمره گذاران خود داریم همانند انتظارات حج است یعنی باید عزت، کرامت و امنیت مورد توجه قرار گیرد.</p>
      <p>رییس سازمان حج و زیارت خاطرنشان کرد: مشکلاتی در سنوات قبل برای عمره گذاران ایجاد شد که حساسیت هایی را به دنبال داشت و در این رابطه برای از سرگیری عمره باید تضامین لازم ارسال شود و با توجه به شرایط فی مابین این راه اندازی مقدور نیست.</p>
      <p>رشیدیان در عین حال تاکید کرد: در این دور مذاکرات بحثی راجع به عمره مفرده نشد اما امیدواریم در شرایط پیش رو با پیگیری موضوعات حج تمتع بتوانیم شرایط را برای عمره مفرده فراهم آوریم.</p>
      <p>رشیدیان در ادامه ابراز داشت: آسیب‌شناسی حج سال گذشته در گفت‌وگو با طرف عربستانی هم انجام شد.</p>
      <p>همچنین مهم‌ترین محور این گفت‌وگو تأمین امنیت حجاج جمهوری اسلامی ایران و عزت و کرامت ایرانی بود که طرف عربستانی قول مساعد در این زمینه داد.</p>
      <p>وی افزود: بحث حمل و نقل و مشکلات پیرامون اسکان و عدم معطل ماندن حجاج ایرانی در فرودگاه‌های عربستانی از دیگر موضوعات مطرح شده در این گفت‌وگو با وزارت حج عربستان بود.</p>
      <p>رییس سازمان حج و زیارت در خصوص پرسشی مبنی بر اینکه میزان غرامت شهدای مسجد الحرام چقدر خواهد بود و تعیین تکلیف حقوق خانواده های شهدای منا به کجا انجامید گفت: میزان دقیق مبلغ را نمی دانیم اما چک آن به دفتر نمایندگی عربستان در سازمان ملل ارسال شده است.</p>
      <p>رشیدیان افزود: موضوع شهدای منا را در این مذاکرات مورد تاکید قرار دادیم و حتی اعلام کردیم که اسنادی برای ارایه به کمیته حقیقت یاب در اختیار داریم؛ مسلما حل موضوع شهدای مسجد الحرام شروعی برای احقاق حق شهدای منا خواهد بود که امیدواریم حقوق شرعی خانواده ها داده شود.</p>
      <p>وی درباره چگونگی ارسال تجهیزات خبرنگاران در موسم حج تمتع نیز اظهار کرد: این موضوع با طرف سعودی مطرح شد و طبق توافق که در سنوات قبل نیز صورت می گرفت، قرار بر این شدت تا اسامی و تجهیزات خبرنگاران اعزامی به طرف سعودی اعلام شود ئ مجوزات لازم صادر گردد.</p>
      <p>رییس سازمان حج و زیارت درباره برنامه‌های این سازمان برای کاهش مدت زمان حضور زائران در عربستان، گفت: در حج جاری زائران بین ۲۸ تا ۴۲ روز در عربستان حضور داشتند که دلیل این مدت طولانی برنامه‌های پروازی عربستان بوده است. ما در این دور مذاکرات این مسئله را مطرح و برنامه پیشنهادی خودمان را ارائه کرده و خواستار هماهنگی بیشتر برای کاهش تعداد روزهای اقامت شدیم.</p>
      <p> </p>
      <p><b>حج 98 و پرواز</b><br/><br/>وی درباره موضوع پروازهای حج که نیمی از آنها از سوی هواپیمایی سعودی انجام می گیرد، گفت: ما برای پروازهای داخلی در ایام حج به عربستان قیمتی را مشخص کردیم که امیدواریم با همکاری شرکتهای هواپیمایی قیمت را حفظ کنیم اما شرکت هواپیمایی سعودی با توجه به نرخ دلار قیمت های دیگری را مطرح می کند که اعلام کردیم با نرخ ایران بلیط فروشی انجام دهند که قرار بر این شد تا پیگیری ها صورت گیرد و قیمت منصفانه ای ایجاد شود.</p>
      <p>رییس سازمان حج و زیارت در رابطه با اینکه نرخ حج 98 چه زمانی تعیین می شود، گفت: اگر افزایش قیمت در بخش حمل و نقل، برخی حوزه‌های اقامتی و خدماتی در حج را در نظر نگیریم، هزینه‌های حج بین ۳۱۰۰ تا ۳۳۰۰ دلار خواهد بود.</p>
      <p>رشیدیان ادامه داد: سازمان حج و زیارت و بعثه مقام معظم رهبری برای تأمین ارز حج آینده به صورت گسترده مکاتباتی با معاون اول و رئیس دفتر رئیس جمهور، رئیس بانک مرکزی و … داشته ایم و به دنبال نرخ مناسب تأمین ارز حج هستیم؛ البته برای کاهش هزینه های حج پیش رو نیز سیاست‌های انقباضی را نیز دنبال می‌کنیم.</p>
      <p> </p>
      <p><b>حج 98 و تاریخ اعزام</b><br/><br/>رشیدیان درباره زمان اعزام حجاج ایرانی برای حج 98 اظهار کرد:اعزام‌ها برای حج ۱۴۴۰ هجری قمری از نیمه دوم تیرماه سال آتی انجام خواهد شد که البته باید برای اعلام فراخوان نرخ گذاری و همچنین تکمیل اطلاعات دارندگان قبوض حج تمتع برای بروز رسانی اطلاعات انجام گیرد.</p>
      <p> </p>
      <p><b>حج 98 و تکمیل اطلاعات</b><br/><br/>وی اظهار کرد: در حال حاضر ۱۷۰ هزار نفر اطلاعاتشان در سامانه حجاج ثبت و اصلاح شده است و این فراخوان همچنان ادامه دارد؛ دارندگان فیش‌های حج تمتع اطلاعات خود را در سامانه رزرو این سازمان به آدرس reserve.haj.ir تکمیل کنند.</p>
      <p>رییس سازمان حج و زیارت در پایان اظهار کرد: تمام ماموریت و فعالیت این سازمان این است که حجی توام با امنیت، آرامش، عزت و ایجاد زمینه معرفت افزایی و معنویت حجاج را فراهم آورد ؛ ضمن اینکه با توجه به تاکیدات رهبر معظم انقلاب و مسئولان مبنی بر اهتمام به تهیه کالای ایرانی به حجاج حج پیش رو توصیه می کنیم که سوغات خود را در زمان مقتضی در داخل کشور تهیه کنند.</p>
      <p>منبع: خبرگزاری حج و زیارت<br/><br/>انتهای پیام/</p>
    </article>
  </body>
</html>