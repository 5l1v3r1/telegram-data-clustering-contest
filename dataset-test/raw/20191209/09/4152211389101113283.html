<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/sport/news/598293/%E0%A7%A7%E0%A7%A6-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%95%E0%A7%8D%E0%A6%AF%E0%A6%BE%E0%A6%B0%E0%A6%BF%E0%A7%9F%E0%A6%BE%E0%A6%B0%E0%A7%87-%E0%A6%8F%E0%A6%9F%E0%A6%BE%E0%A6%87-%E0%A6%B8%E0%A7%87%E0%A6%B0%E0%A6%BE-%E0%A6%AC%E0%A6%9B%E0%A6%B0-%E0%A6%B0%E0%A7%8B%E0%A6%AE%E0%A6%BE%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T09:59:00+00:00"/>
    <meta property="og:title" content="ক্যারিয়ারে এটাই সেরা বছর: রোমান"/>
    <meta property="og:description" content="অভাবনীয় সাফল্য পেয়েছেন রোমান সানা। প্রথমবারের মতো জায়গা করে নিয়েছেন টোকিও অলিম্পিকে। পাশাপাশি এশিয়ান আর্চারিতেও জিতেছেন সোনা। চলমান নেপালের এসএ গেমসে তো বাংলাদেশের ইতিহাসই হয়েছে আর্চারিতে। আর্চারির ১০টি ইভেন্টের সবকটিতে এসেছে সোনার পদক। এরমধ্যে রিকার্ভ একক, দ্বৈত ও মিশ্রতে সোনা জিতে..."/>
  </head>
  <body>
    <article>
      <h1>ক্যারিয়ারে এটাই সেরা বছর: রোমান</h1>
      <address><time datetime="2019-12-09T09:59:00+00:00">09 Dec 2019, 09:59</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/700x0x1/uploads/media/2019/12/09/5461dd65cb7e03fadbb5aa0a2e26a13e-5dee1b9422ad1.jpg"/>
        <figcaption>রোমান সানা।</figcaption>
      </figure>
      <p>
        <b>অভাবনীয় সাফল্য পেয়েছেন রোমান সানা। প্রথমবারের মতো জায়গা করে নিয়েছেন টোকিও অলিম্পিকে। পাশাপাশি এশিয়ান আর্চারিতেও জিতেছেন সোনা। চলমান নেপালের এসএ গেমসে তো বাংলাদেশের ইতিহাসই হয়েছে আর্চারিতে। আর্চারির ১০টি ইভেন্টের সবকটিতে এসেছে সোনার পদক। এরমধ্যে রিকার্ভ একক, দ্বৈত ও মিশ্রতে সোনা জিতে রোমান নিজেকে নিয়ে গেছেন অনন্য উচ্চতায়। তাই তো এই বছরটি রোমানের ক্যারিয়ারে বিশেষ কিছু।</b>
      </p>
      <p>নেদারল্যান্ডসে বিশ্বআর্চারি চ্যাম্পিয়নশিপে ব্রোঞ্চ জিতে টোকিও অলিম্পিকে সরাসরি খেলার যোগ্যতা অর্জন করেছেন। এসএ গেমসে সাফল্যে রাঙানো রোমান তাই প্রতিক্রিয়ায় বলেছেন, ‘আমার ১০ বছরের ক্যারিয়ারে এটাই সেরা বছর। এই বছরে আমি অনেক সাফল্য পেয়েছি। শুধু আমার একার নয়, আর্চারি ফেডারেশনসহ অন্য আর্চারদেরও সেরা বছর এটি।’</p>
      <p>পোখারার আর্চারিতে ভারত না থাকায় বাংলাদেশের জন্য পদক জেতাটা কিছুটা সহজ হয়ে যায়। রোমান-ইতি-সোহেলরা সবকটি ইভেন্টেই নিজেদের শ্রেষ্ঠত্ব দেখিয়ে একের পর এক সোনা জিতেছেন। রোমান উচ্ছ্বাস প্রকাশ করে বলেছেন, ‘আল্লাহ সোনার পদক জেতার সামর্থ্য দিয়েছে। এছাড়া ফেডারেশন, তীর ও আনসারের কারণে অনেক প্রতিযোগিতায় অংশ নিতে পেরেছি। সবার প্রচেষ্টায় আজ এই পর্যন্ত এসেছি। আগে ফাইনালে উঠে অনেক চাপ মনে হতো। এখন তা হয় না। আত্মবিশ্বাসী হয়েই খেলতে পারি।’</p>
      <p>সাফল্যে মোড়ানো বছরের পর রোমান সানা এখন ২০২০ টোকিও অলিম্পিক নিয়ে ভাবছেন, ‘সামনে অলিম্পিক আছে। সেখানে দেশবাসীর জন্য ভালো কিছু উপহার দিতে চাই। এর জন্য অনেক পরিশ্রম করতে চাই। অলিম্পিকের জন্য নিজেকে তৈরি করতে চাই। আমাদের ফেডারেশন এখন অন্য ডিসিপ্লিনের কাছে রোল মডেল। এমন সমর্থন পেলে ভবিষ্যতে আরও ভালো কিছু সম্ভব।’</p>
      <p>পোখারাতে অবশ্য ১০টি সোনার আশা করেননি রোমান। সবকটিতে সোনা পেয়ে নিজেও একটু অবাক এই আর্চার, ‘আসলে এতটা আশা করিনি। লক্ষ্য ছিল ৬ থেকে ৭টি সোনা পাবো। ১০টি সোনার পদক পেয়ে ভালো লাগছে। এই আসরটা আমার ততটা কঠিন ছিল না। এভাবে সবকিছু ঠিক থাকলে আগামী ১০ বছরে আর্চারি এক নম্বর খেলা হবে।’</p>
      <p>অবশ্য অলিম্পিকে আগে নিজেকে আরও শাণিত করার প্রত্যয় রোমানের, ‘অলিম্পিকের আগে কয়েকটি প্রতিযোগিতা আছে। সেই আসরগুলোতে ভালো করতে চাই। প্রত্যেক খেলোয়াড়ের স্বপ্ন অলিম্পিকে খেলা, পদক জেতা। আমি যদি নিজের সেরা স্কোর ধরে রাখতে পারি, তাহলে হয়তো অলিম্পিকে ভালো করা সম্ভব।’</p>
      <p> </p>
      <footer>/টিএ/এফআইআর/</footer>
    </article>
  </body>
</html>