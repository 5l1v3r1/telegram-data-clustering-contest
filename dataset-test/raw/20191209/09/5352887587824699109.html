<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/lietuvos-sokejams---auksas-kinijoje-ir-sidabras-norvegijoje-1756095/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T09:31:00+00:00"/>
    <meta property="og:title" content="Lietuvos šokėjams – auksas Kinijoje ir sidabras Norvegijoje"/>
    <meta property="og:description" content="Reklama"/>
  </head>
  <body>
    <article>
      <h1>Lietuvos šokėjams – auksas Kinijoje ir sidabras Norvegijoje</h1>
      <address><time datetime="2019-12-09T09:31:00+00:00">09 Dec 2019, 09:31</time> by <a rel="author">Vida Danilevičiūtė</a></address>
      <p>Reklama</p>
      <p>
        <b>Lietuvos sportininkai, atstovaujantys Kauno „Kaspino“ klubui – Evaldas Sodeika ir Ieva Žukauskaitė Sodeikienė šį savaitgalį prestižinėse metų pabaigos varžybose Kinijoje laimėjo finalinį 2019-ųjų metų "Didžiojo prizo" turnyrą, o Lietuvos standartinių ir Lotynų Amerikos šokių rinktinė Norvegijos sostinėje Osle tapo 2019-ųjų metų Šiaurės šalių vicečempione.</b>
      </p>
      <p>Tai pranešė Lietuvos sportinių šokių federacija.</p>
      <p>Šanchajaus mieste kiekvienų metų pabaigoje rengiamos finalinės Pasaulio sportinių šokių federacijos (WDSF) „Didžiojo prizo“ („Grand Slam“) serijos varžybos. Į šias varžybas kvietimą dalyvauti gauna tik 12 geriausių standartinių šokių porų pasaulyje, atsižvelgiant į „Didžiojo prizo“ visų 2019-ųjų metų reitingą, taip pat kviečiama ir viena šeimininkų – Kinijos – pora.</p>
      <p>Šiemet kvietimai buvo įteikti trims poroms iš Rusijos, dviems poroms iš Kinijos bei Latvijos, o taip pat buvo pakviesta po vieną porą iš Estijos, Italijos, Lenkijos, Rumunijos ir Lietuvos.</p>
      <p>Tepraėjus savaitei po pasaulio čempionato Vilniuje, E. ir I. Sodeikos gruodžio 8 d. Kinijoje apgynė pasaulio standartinių sportinių šokių čempionate iškovotą pasaulio čempionų titulą bei iškovojo dar vieną aukso medalį.</p>
      <p>Tuo tarpu Lietuvos standartinių ir Lotynų Amerikos šokių rinktinė, kurią sudarė 17 porų (jaunių, jaunimo, suaugusiųjų ir senjorų amžiaus grupių sportininkai), dalyvavo Norvegijos sostinėje Osle savaitgalį vykusiose tradicinėse tarptautinėse sportinių šokių varžybose „Christmas Dance Festival 2019“. Šiemet šio renginio metu vyko ir 2019 m. Šiaurės šalių čempionatas, kuriame dalyvavo 10 Šiaurės Europos regiono valstybių.</p>
      <p>Reklama</p>
      <p>Iki paskutinių finalų atkakliausia kova vyko tarp mūsų šalies ir Latvijos rinktinių. Surinkę 258 taškus lietuviai tik 7 taškais nusileido latviams (265 taškai) ir toli už nugaros paliko Lenkijos rinktinę (177 taškai).</p>
      <p>Asmeninėje įskaitoje Šiaurės šalių čempionų vardais džiaugsis K. Burneikis ir I. Šekaitė iš Kauno „Tvisto“ (Jaunimo standartiniai šokiai), A. Trinkus ir N. E. Šalūgaitė iš Vilniaus „MJ sportinių šokių akademijos“ (Jaunimo Lotynų Amerikos šokiai).</p>
      <p>(ELTA)</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/lietuvos-sokejai---pasaulio-cempionai-1754259/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sokejai-e-ir-i-sodeikos---atvirojo-rusijos-cempionato-nugaletojai-1745334/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedieciams---vokietijos-cempionato-sidabras-1576391/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedieciu-pora-toliau-skina-laurus-tarptautiniuose-turnyruose-1476165/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sokeju-porai-is-klaipedos---tarptautinio-turnyro-auksas-1464781/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipediete---lotynu-amerikos-sokiu-cempione-1456865/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipediete---tarptautinio-konkurso-prizininke-1439303/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipediete---lietuvos-vicecempione-1434721/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>