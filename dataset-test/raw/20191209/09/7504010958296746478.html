<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/gadget/videogiochi/2019/12/09/videogioco-gesu-i-am-jesus/"/>
    <meta property="og:site_name" content="Wired"/>
    <meta property="article:published_time" content="2019-12-09T09:37:23+00:00"/>
    <meta property="og:title" content="Il videogioco che simula la vita di Gesù"/>
    <meta property="og:description" content="I am Jesus è il nuovo attesissimo gioco di simulazione della vita di Gesù Cristo che fra poco uscirà su Steam, ecco cosa si potrà fare"/>
  </head>
  <body>
    <article>
      <h1>Il videogioco che simula la vita di Gesù</h1>
      <address><time datetime="2019-12-09T09:37:23+00:00">09 Dec 2019, 09:37</time> by <a rel="author" href="https://www.wired.it/author/dbarbera/" target="_blank">Diego Barbera</a></address>
      <h3>Miracoli, superpoteri e la lotta contro il diavolo in un open world da esplorare</h3>
      <p>Un mondo open da esplorare tra deserti e paesaggi mediorientali, un team da costruire e del quale prendersi cura da buon leader, personaggi da incontrare in giro e con i quali interagire e super poteri da acquisire man mano. Non per ultimo, un boss cattivo da combattere senza pietà.</p>
      <p>Elementi classici di decine e decine di videogames moderni, che però trovano un protagonista unico nell’ultimo titolo pubblicato da PlayWay e sviluppato da SimulaM, Gesù. Il titolo è emblematico: <i><b>I am Jesus Christ</b></i>.</p>
      <p>Ufficializzato per ora in uscita soltanto su pc attraverso la piattaforma <a href="https://store.steampowered.com/app/1198970/I_Am_Jesus_Christ/">Steam</a>, viene presentato come un <b>accurato simulatore della vita di Cristo</b>, seguendo la storia del Nuovo Testamento. Il gameplay considererà tutti gli eventi narrati <b>dal momento del battesimo fino alla morte e resurrezione</b>. In mezzo, tutto ciò che viene raccontata nella parte più recente della Bibbia.</p>
      <p>Si prenderanno dunque le sembianze di Gesù e si ripercorrerà la sua vita dalla fanciullezza alla presa di coscienza delle proprie potenzialità e responsabilità. Si potranno dunque <b>ripetere i miracoli</b> descritti sulle sacre scritture (ne vengono contati trenta in tutto) come curare non vedenti e si <b>avranno veri e propri superpoteri</b> come quelli di camminare sulle acque, calmare le tempeste e moltiplicare pani e pesci.</p>
      <figure>
        <iframe src="https://www.youtube.com/embed/N3XY1R7ydTA" width="640" height="360" data-service="Youtube" scrolling="no"/>
      </figure>
      <p>In mezzo, i fatti riportati dai Vangeli. Ma soprattutto, ci sarà la parte un po’ più d’azione con <b>la lotta realistica contro il diavolo tentatore</b>. Geniale l’idea presa dai titoli fantasy di ricaricare i super poteri andando a battezzare le persone e “attivando” lo Spirito Santo.</p>
      <p>I requisiti sono sistema operativo Windows 10, processore Intel Core i3-2100 o AMD Phenom II X4 965, almeno 4 gb di ram, scheda grafica GeForce GTX 550 Ti o Intel Hd 620, DirectX versione 9.0 e 2 gb di spazio a disposizione su disco fisso. Sarà presentata anche per console e su mobile?</p>
      <p>Questo videogioco è solo l’ultimo <b>punto di contatto tra credo e tecnologia</b>, ecco una <a href="https://www.wired.it/gadget/accessori/2019/10/17/i-migliori-5-gadget-tech-religiosi/">selezione di gadget</a> molto curiosi che spaziano in diverse religioni del mondo.</p>
    </article>
  </body>
</html>