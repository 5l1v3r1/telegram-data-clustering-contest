<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/spettacoli/gianmarco-onestini-torna-gf-vip-spagnolo-e-si-prende-due-1796248.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="Gianmarco Onestini torna al Gf Vip spagnolo e si prende un due di picche da Adara"/>
    <meta property="og:description" content="Due di picche per Gianmarco Onestini: tornato al Gf Vip spagnolo per fare una sorpresa ad Adara Molinero, ha assistito al bacio tra quest'ultima e il fidanzato Hugo"/>
  </head>
  <body>
    <article>
      <h1>Gianmarco Onestini torna al Gf Vip spagnolo e si prende un due di picche da Adara</h1>
      <h2>Due di picche per Gianmarco Onestini: tornato al Gf Vip spagnolo per fare una sorpresa ad Adara Molinero, ha assistito al bacio tra quest'ultima e il fidanzato Hugo</h2>
      <address><time datetime="2019-12-09T09:36:00+00:00">09 Dec 2019, 09:36</time> by <a rel="author" href="http://www.ilgiornale.it/autore/luana-rosato-151484.html" target="_blank">Luana Rosato</a></address>
      <p>La partecipazione al <b>Grande Fratello Vip </b>spagnolo è costata a <b>Gianmarco Onestini </b>una bella cotta per la ex coinquilina <b>Adara Molinero</b>, che nell’ultima puntata andata in onda su Telecinco gli ha servito un bel due di picche.</p>
      <p>L’<a href="http://www.ilgiornale.it/news/spettacoli/grande-fratello-gianmarco-onestini-attratto-ivana-icardi-mi-1685102.html">intesa tra Gianmarco e Adara</a> aveva fatto molto discutere nelle settimane precedenti: lei, fidanzatissima e madre di un bambino di pochi mesi, si era avvicinata pericolosamente al fratello di Luca Onestini e, molti spettatori spagnoli, si erano scagliati proprio contro il giovane ritenendo inopportuno e inadeguato il suo atteggiamento. Eliminato dalla Casa, Gianmarco è stato sottoposto ad un <a href="http://www.ilgiornale.it/news/spettacoli/luca-onestini-difesa-fratello-gianmarco-non-vedete-sta-porca-1781131.html">lungo ed estenuante “interrogatorio televisivo”</a> e, tra le lacrime, aveva ammesso di essersi <b>innamorato </b>della Molinero pur consapevole di quale fosse la sua situazione fuori dalle mura del Gf vip.</p>
      <p>Per alimentare il gossip, dunque, il Gran Hermano ha permesso a Gianmarco di fare ritorno nella Casa per salutare la sua Adara, ma non sapeva che, insieme a lui, ci sarebbe stato anche il compagno della ragazza. La prima doccia fredda per il giovane Onestini è arrivata quando la ex coinquilina ha preferito confrontarsi prima con il <b>fidanzato</b>. Tra i due, però, non c’è stato alcuno scontro. Anzi. “Ti ho sempre difesa. Stai tranquilla, continua la gara, hai fatto cose che non si possono fare, ma sei stata la protagonista di questa gara – ha detto <b>Hugo </b>ad Adara - . Non sono arrabbiato, sono solo ferito e deluso. Non posso dirti di aver smesso di amarti”. Queste parole sono state una vera e propria sorpresa per lei che, prima di congedare il fidanzato, lo ha salutato con un <b>bacio </b>appassionato.</p>
      <p>Dall’altra parte della stanza, Gianmarco osservava in silenzio e, pian piano, vedeva svanire i suoi sogni. Il confronto tra lui e la Molinero, quindi, è stato tutt’altro che sereno, ma il giovane Onestini non ha smesso di ribadire i suoi sentimenti per la ragazza. “La notte non posso dormire perché ricordo le notti che passavamo insieme e il tempo che condividevamo insieme. Non è facile per me, io fuori ti appoggio, continuo ad appoggiarti – le ha detto - . Ti ho sempre aspettato, ho sempre pensato a te, mi sono mancate le nostre risate, i tuoi scherzi che mi facevano infuriare. Tutti i nostri momenti”. Di tutta risposta, però, lei ha sottolineato di essere <b>confusa </b>e di non sapere quali siano i suoi reali sentimenti nei confronti di Onestini e del fidanzato Hugo. Per Gianmarco, però, la situazione è abbastanza chiara: “Con quello che ho visto prima, ho già la risposta, no?”.</p>
    </article>
  </body>
</html>