<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sultne-isbjorner-truer-russisk-landsby/71908594"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T09:58:48+00:00"/>
    <meta property="og:title" content="Sultne isbjørner truer russisk landsby"/>
    <meta property="og:description" content="Avmagrede isbjørner har trukket så langt inn mot en landsby i jakt på mat at innbyggerne holder seg innendørs. - Vi må tilpasse oss, sier forskere"/>
  </head>
  <body>
    <article>
      <h1>Sultne isbjørner truer russisk landsby</h1>
      <h2>Avmagrede isbjørner har trukket så langt inn mot en landsby i jakt på mat at innbyggerne holder seg innendørs. - Vi må tilpasse oss, sier forskere</h2>
      <address><time datetime="2019-12-09T09:58:48+00:00">09 Dec 2019, 09:58</time> by <a rel="author">Marte Klausen</a></address>
      <p>Dusinvis av sultne og avmagrede isbjørner har flyttet inn i områdene rundt en landsby nord i Russland, og innbyggerne frykter nå for sin egen sikkerhet, ifølge <a href="https://www.cbsnews.com/news/polar-bears-ryrkaypiy-russia-evacuation-suggested-in-chukotka-village-today-2019-12-06/">CBS News</a>.</p>
      <p>Ifølge klimaforskere er det klimaendringer som har skylda for situasjonen da det ikke er nok is ved kysten som isbjørnene kan bevege seg på for å jakte etter mat.</p>
      <h3>- Nesten alle er tynne</h3>
      <p>Det er til sammen rundt 60 isbjørnene som nå omringer områder rundt landsbyen Ryrkaypiy som ligger i regionen Chukotka, ifølge The World Wuld Fund for Nature (WWF).</p>
      <p>Isbjørnene, som er avmagret og tydelig sultne, tvinger innbyggerne i landsbyen til å holde seg innendørs:</p>
      <p>
        <b>Offentlige arrangementer avlyses, barn eskorteres til og fra skolen, og flere frivillige har tatt på seg oppgaven med å overvåke området for å sørge for at isbjørnene holder seg unna.</b>
      </p>
      <p>- Nesten alle bjørnene er tynne, sier Tatyana Minenko, lederen for WWFs bjørnepatrulje i Ryrkaypiy i en rapport, skriver CBS News.</p>
      <p>Ifølge Minenko er det både voksne og unge bjørner til stede rundt landsbyen. De har også funnet flere kadavre av hvalrosser der hvor isbjørnene oppholder seg.</p>
      <h3>- Må tilpasse oss</h3>
      <p>Selv om det ikke er uvanlig med isbjørnene så langt nord i Russland, er det likevel sjeldent at det kommer så mange som trekker såpass nærme en landsby med rundt 600 mennesker.</p>
      <p>
        <b>Eksperter understreker at sultne isbjørner ofte tiltrekkes av mat- og søppellukt, ifølge nyhetsbyrået.</b>
      </p>
      <p>- Større samlinger av isbjørner er blitt mer vanlig, og vi er nødt til å finne en måte å tilpasse oss for å unngå konflikter mellom mennesker og dyrene, sier Mikhail Stishov, koordinator for et prosjekt som undersøker biologisk mangfold i Arktis for WWF.</p>
      <h3>Foreslår evakuering</h3>
      <p>Ifølge Anatoly Kochnev, forsker ved Insitutt for Biologiske Problemer i Nord, er innbyggerne i Ryrkaypiy veldig bekymret for det stadig økende antall isbjørner som besøker byen.</p>
      <p>Han har dessuten uttalt overfor det russiske nyhetsbyrået Tass at lokalbefolkningen burde vurdere å evakuere byen midlertidig.</p>
      <p>
        <b>Russiske myndigheter har likevel avvist at dette er nødvendig da situasjonen skal være under kontroll.</b>
      </p>
      <p>En lokal værmelding viser nemlig at temperaturene kommer til å synke i Ryrkaypiy mot helga, og isen ved kystområdet kommer dermed til å bli tykkere slik at isbjørnene kan fortsette jakten der istedenfor.</p>
      <p>Dette er ikke første gang Russland opplever problemer med sultne og innpåslitne isbjørner; i februar ble det <a href="https://www.dagbladet.no/nyheter/aggressive-isbjorner-invaderer-russisk-by/70756935">erklært unntakstilstand</a> i regionen Novaya Zemlya Archipelago da dusinvis av isbjørner vandret rett inn i en lokal landsby.</p>
      <p>Videoklipp viser at dyrene finner seg ganske til rette, og utforsker både boligbygg og naboområder i nærheten av landsbyen.</p>
    </article>
  </body>
</html>