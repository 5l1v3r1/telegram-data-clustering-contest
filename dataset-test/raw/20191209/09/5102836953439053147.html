<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/12/09/kina-vil-fortsette-driften-av-utskjelte-leirer-i-xinjiang/"/>
    <meta property="og:site_name" content="Document"/>
    <meta property="article:published_time" content="2019-12-09T09:13:34+00:00"/>
    <meta property="og:title" content="Kina vil fortsette driften av utskjelte leirer i Xinjiang"/>
    <meta property="og:description" content="­"/>
  </head>
  <body>
    <article>
      <h1>Kina vil fortsette driften av utskjelte leirer i Xinjiang</h1>
      <address><time datetime="2019-12-09T09:13:34+00:00">09 Dec 2019, 09:13</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/12/nugfyodx4jg.jpg"/>
        <figcaption>
          <i>Guvernør i Xinjiang-provinsen i Kina, Shohrat Zakir avviser at mer enn 1 million uigurer oppholder seg i leirer i provinsen. Her er han under en pressekonferanse mandag. Foto: Ng Han Guan /AP/NTB Scanpix</i>
        </figcaption>
      </figure>
      <p>Kinesiske myndigheter forsvarer sitt store nettverk av leirer for uigurer i Xinjiang og sier at de vil fortsette «opplæringen» av innbyggerne.</p>
      <p>Guvernøren i den kinesiske provinsen, Shohrat Zakir, svarte mandag på spørsmål om leirene etter at Representantenes hus i USA i forrige uke vedtok sanksjoner mot kinesiske embetsmenn for behandlingen av den muslimske uigur-minoriteten.</p>
      <p>Zakir avviste anslag fra FNs rasediskrimineringskomité (CERD) og menneskerettighetsorganisasjoner om at mer enn 1 million uigurer og mennesker fra andre muslimske minoriteter holdes innesperret i leirene, men kom ikke selv med noe nøyaktig tall.</p>
      <p>Kina hevder leirene er et tilbud om frivillig utdannelse til den muslimske befolkningen, og de avviser at leirene er interneringsleirer og omtaler dem som yrkesfaglige.</p>
      <p>– Med hjelp fra regjeringen har studentene fått stabil jobb og forbedret sin livskvalitet, sa guvernøren.</p>
      <p>I november publiserte <a href="https://www.nytimes.com/interactive/2019/11/16/world/asia/china-xinjiang-documents.html">The New York Times</a> mer enn 400 lekkede interne kinesiske dokumenter om hvordan myndighetene jobber for å bryte ned den muslimske etniske minoriteten i det nordvestlige Kina. Blant dokumentene er en upublisert tale fra president Xi Jinping, som oppfordrer tjenestemenn til å vise «ingen nåde».</p>
      <p>Da Representantenes hus vedtok forslaget om sanksjoner mot kinesiske embetsmenn for behandlingen av uigurene kalte Kina det for «et eksempel på amerikansk innblanding i Kinas indre anliggender».</p>
      <p>Forslaget må imidlertid godkjennes av Senatet og signeres av president Donald Trump før det kan tre i kraft.</p>
      <p>(©NTB)</p>
      <p>Les også: <a href="https://www.document.no/2019/12/07/kinas-undertrykker-minoriteter-i-frykt-for-at-landet-splittes/">Kina undertrykker minoriteter i frykt for at landet splittes</a></p>
      <figure>
        <a href="https://documentno.typeform.com/to/lwEsmx/">
          <img src="https://www.document.no/wp-content/uploads/2019/12/aksjesalgsannonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/12/04/representantenes-hus-vedtar-sanksjoner-mot-kinesiske-embetsmenn/"/>
        <a href="https://www.document.no/2019/12/07/kinas-undertrykker-minoriteter-i-frykt-for-at-landet-splittes/"/>
        <a href="https://www.document.no/2019/11/25/lekkede-dokumenter-avslorer-hjernevask-og-store-menneskerettighetsbrudd-mot-muslimer-i-kina/"/>
        <a href="https://www.document.no/2019/10/08/usa-svartelister-28-kinesiske-selskaper-for-overgrep-mot-uigurene/"/>
        <a href="https://www.document.no/2018/10/16/norske-diplomater-mener-kina-strammer-grepet/"/>
        <a href="https://www.document.no/2019/11/14/kina-med-telefonterror-mot-uighurer-i-norge/"/>
        <a href="https://www.document.no/2019/10/30/kina-reagerer-pa-innblanding-men-vil-bestemme-ytringsfriheten-i-usa/"/>
        <a href="https://www.document.no/2009/07/13/wahhabi_gjor_inntog_i_xinjiang/"/>
        <a href="https://www.document.no/2019/12/02/kina-stenger-amerikanske-krigsskip-og-ngoer-ute-fra-hongkong/"/>
        <a href="https://www.document.no/2018/10/10/kina-starter-kampanje-mot-halal-mat/"/>
      </related>
    </article>
  </body>
</html>