<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/746032"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T09:28:00+00:00"/>
    <meta property="og:title" content="&quot;ธรรมนัส&quot;ย้ำชัด&quot;เอ๋-ปารีณา&quot; ขาดคุณสมบัติ&quot;เกษตรกร&quot;"/>
    <meta property="og:description" content="'ธรรมนัส'ย้ำชัด'ปารีณา'ขาดคุณสมบัติเกษตรกร ไม่มีสิทธิครอบครอง  สั่งทีมกฎหมาย ประสานทำหนังสือมอบใหม่ห้ามตั้งเงื่อนไข แจงเอาผิดด้านไหนต้องหารือกับหน่วยงานที่เกี่ยวข้อง"/>
  </head>
  <body>
    <article>
      <h1>"ธรรมนัส"ย้ำชัด"เอ๋-ปารีณา" ขาดคุณสมบัติ"เกษตรกร"</h1>
      <address>
        <time datetime="2019-12-09T09:28:00+00:00">09 Dec 2019, 09:28</time>
      </address>
      <p>
        <b>"ธรรมนัส"ย้ำชัด"ปารีณา"ขาดคุณสมบัติเกษตรกร ไม่มีสิทธิครอบครอง  สั่งทีมกฎหมาย ประสานทำหนังสือมอบใหม่ห้ามตั้งเงื่อนไข แจงเอาผิดด้านไหนต้องหารือกับหน่วยงานที่เกี่ยวข้อง</b>
      </p>
      <p>เมื่อวันที่ 9 ธ.ค.ร.อ.ธรรมนัส พรหมเผ่า  รมช. เกษตรฯ  กล่าวถึงความคืบหน้าในการดำเนินการ คดี กับ  น.ส. ปารีณา ไกรคุปต์ ว่า ล่าสุด ได้สั่งการให้ทางทีมกฎหมาย ส.ป.ก. เร่งดำเนินการ ตามกรอบกฎหมายอย่างเต็มที่   ซึ่งจากการตรวจสอบคุณสมบัติ ของ น.ส. ปารีณา พบว่า ไม่มีคุณสมบัติความเป็นเกษตรกร ที่เข้าเงื่อนไขได้จับการจัดสรรที่ดิน จาก พ.ร.บ. ปฏิรูปที่ดิน เนื่องจากมีอาชีพ เป็น ส.ส. ที่ใช้เวลาส่วนใหญ่ทำงานทางด้านการเมืองไม่ใช่เวลาส่วนใหญ่ประกอบอาชีพด้านเกษตรกรรมจึงขาดเงื่อนไข  ที่จะได้รับการจัดสรรที่ดิน อย่างเด็ดขาด   ขณะเดียวกันจากการตรวจสอบเอกสาร ที่ ขอส่งมอบคืน ที่ น.ส.ปารีณาส่งมา เมื่อวันที่ 4 ธ.ค. ที่ผ่านมา นั้นจากการตรวจสอบพบว่า มีเงื่อนไขในการคืนที่มาด้วย   จึงให้ทางฝ่ายกฎหมาย  ส.ป.ก.ประสาน ไปยัง น.ส. ปารีณา เพื่อทำหนังสือส่งมอบมาใหม่อีกครั้ง เพื่อป้องกันการเรียกร้องสิทธิภายหลัง  โดยยืนยันว่าทุกอย่างจะต้องดำเนินการตามกรอบของกฎหมายอย่างเด็ดขาด โดยไม่มีการละเว้นแน่นอน<br/><br/>"เราชัดเจนตามหลักฐานที่มี ว่ากรมป่าไม้ส่งให้เราเมื่อไหร่ เราประกาศเป็นเขตปฏิรูปที่ เมื่อไหร่ ส่วนคุณปารีณา จะมาบอกว่าเค้าเสียภาษีบำรุงท้องที่เป็นสิทธิเค้ามันไม่ใช่ มันต้องเอากฎหมาย ส.ป.ก. เป็นหลัก เค้าไม่มีสิทธิเป็นเกษตรกร เราในฐานะกำกับดูแลเรื่องการจัดสรรและให้สิทธิแก่เกษตรกร เราต้องดูว่าขอบเขต ส.ป.ก.ทำอะไรได้บ้าง ไม่ได้บ้างจะไปทำนอกกรอบกฎหมายส.ป.ก.ไม่ได้ เดี๋ยวจะเป็นศรย้อนกลับมาหาตัวเอง ส่วนจะดำเนินคดีร่วมกันอย่างไรให้ฝ่ายกฎหมายดูทั้งหมด"ร.อ.ธรรมนัส กล่าว<br/><br/>ส่วนของบุคคลอื่น ที่มีการครอบครองพื้นที่ ส.ป.ก.โดยขาดคุณสมบัติความเป็นเกษตรกร  โดยเฉพาะ นักการเมือง  นั้น ร.อ.ธรรมนัส กล่าวว่า ยืนยันว่าระหว่างใครที่ไม่มีคุณสมบัติความเป็นเกษตรกร ตามกรอบกฎหมาย ส.ป.ก. ต้องคืน พื้นที่ ให้กับทาง ส.ป.ก. เป็นมาตรฐานเดียวกันทั้งหมด และยืนยันว่าทุกคนที่ได้ที่ดิน ส.ป.ก.มาโดยมิชอบ ต้องคืนพื้นที่ กลับมา จากนี้ตนมอบให้ทางฝ่ายกฎหมายไปดำเนินการยึดคืนทั้งหมด โดยจะเริ่มมาตรการจากเบาไปหาหนัก  ตามขั้นตอน เริ่มจากการเจรจา ดีๆโดยไม่ต้อง ใช้บังคับ ตาม ม. 44 หาก ไม่คืน จะต้องใช้ม44 ทั้งหมด ขณะนี้กำลังประสานงานไปยัง ปปช. เพื่อขอข้อมูล ทั้งหมด  จากนั้น  จะดำเนินการตรวจสอบ ทุกแปลงก่อน ยึดคืน  เพื่อ นำไปจัดสรรให้กับเกษตรกร ผู้ยากไร้ต่อไป.</p>
    </article>
  </body>
</html>