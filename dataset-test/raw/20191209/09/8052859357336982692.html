<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/life/personal-finance/artikel/4949036/loon-salaris-awvn-cpb-meer-geld-2020"/>
    <meta property="og:site_name" content="RTLZ"/>
    <meta property="article:published_time" content="2019-12-09T09:58:00+00:00"/>
    <meta property="og:title" content="Verwachting werkgevers: lonen volgend jaar met ruim 3 procent omhoog"/>
    <meta property="og:description" content="Een meevaller, midden in het dure feestdagenseizoen. De lonen stijgen volgend jaar harder dan dit jaar. En dat is opmerkelijk, want de verwachting was dat de lonen juist minder hard zouden stijgen dan de gemiddelde 2,8 procent dit jaar."/>
  </head>
  <body>
    <article>
      <h1>Verwachting werkgevers: lonen volgend jaar met ruim 3 procent omhoog</h1>
      <address>
        <time datetime="2019-12-09T09:58:00+00:00">09 Dec 2019, 09:58</time>
      </address>
      <p>Een meevaller, midden in het dure feestdagenseizoen. De lonen stijgen volgend jaar harder dan dit jaar. En dat is opmerkelijk, want de verwachting was dat de lonen juist minder hard zouden stijgen dan de gemiddelde 2,8 procent dit jaar.</p>
      <p>Werkgeversvereniging AWVN becijferde op verzoek van het Financieele Dagblad dat de gemiddelde loonstijging volgend jaar uitkomt op 3,1 procent. De werkgeversvereniging houdt bij welke cao’s worden afgesloten en heeft daardoor een goed beeld van de trend op loongebied. </p>
      <p>In de afgelopen maanden leek de stijgende lijn van lonen in de cao’s die werden afgesproken juist te stagneren. <a href="https://www.cpb.nl/middellangetermijnverkenning-2022-2025#">Volgens het Centraal Planbureau</a>, dat het kabinet adviseert, zouden de lonen de komende jaren minder hard gaan stijgen. </p>
      <h3>Loonstijging valt hoog uit</h3>
      <p>Voor volgend jaar geldt dat alleen nog niet, blijkt uit de analyse van AWVN. De reden: in veel van de recent afgesloten cao's is afgesproken dat de grootste loonstap pas volgend jaar wordt gezet.</p>
      <p>Van de dit jaar afgesloten cao's hebben bijna 150 een looptijd tot ná 2020. Voor een groep van 924 duizend werknemers betekent dit een loonstijging van gemiddeld 3,4 procent volgend jaar. </p>
      <p>Die groep vormt ongeveer een kwart van het aantal werknemers dat onder een cao valt. Dat hun loonstijging met 3,4 procent hoog uitvalt, komt volgens analist Laurens Harteveld doordat in cao’s voor horeca en metaal en techniek 'opvallend stevige loonstijgingen' zijn afgesproken.</p>
      <h3>Geldt niet alle beroepen</h3>
      <p>Dit zijn cao’s waar een grote groep mensen onder valt. Niet voor alle andere beroepsgroepen zal zo'n stijging gelden, daarom is Harteveld voorzichtig. "Veronderstel dat de overige driekwart op gemiddeld 3 procent uitkomt, en dat lijkt me op basis van de huidige gang van zaken heel redelijk, dan kom je voor 2020 gemiddeld op 3,1 procent", zegt hij tegen de krant.</p>
    </article>
  </body>
</html>