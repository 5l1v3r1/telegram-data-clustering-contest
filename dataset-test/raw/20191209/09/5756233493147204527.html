<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625616/%D8%B2%DB%8C%D8%A8%D8%A7%DA%A9%D9%84%D8%A7%D9%85-%D8%AC%D9%84%DB%8C%D9%84%DB%8C-%D9%88-%D8%B9%D8%A7%D8%B1%D9%81-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%DB%B1%DB%B4%DB%B0%DB%B0-%D8%A2%D9%85%D8%A7%D8%AF%D9%87-%D9%85%DB%8C%E2%80%8C%D8%B4%D9%88%D9%86%D8%AF%D8%B9%D8%A8%D8%A7%D8%B3-%D8%B9%D8%A8%D8%AF%DB%8C%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%DB%8C%DA%A9-%D9%84%DB%8C%D8%B3%D8%AA-%D8%A8%D8%AF%D9%87%D9%86%D8%AF-%D8%A8%D8%B1%D8%A7%DB%8C-%D8%A7%D8%B5%D9%84%D8%A7%D8%AD%E2%80%8C%D8%B7%D9%84%D8%A8%D8%A7%D9%86-%D8%A8%D9%87%D8%AA%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:39:00+00:00"/>
    <meta property="og:title" content="زیباکلام: جلیلی و عارف برای انتخابات ۱۴۰۰ آماده می‌شوند/عباس عبدی:اصولگرایان یک لیست بدهند برای اصلاح‌طلبان بهتر است"/>
    <meta property="og:description" content="صادق زیباکلام گفت: فکر می‌کنم هم آقای جلیلی و هم آقای عارف خود را برای انتخابات ریاست جمهوری در سال ۱۴۰۰ آماده می‌کنند."/>
  </head>
  <body>
    <article>
      <h1>زیباکلام: جلیلی و عارف برای انتخابات ۱۴۰۰ آماده می‌شوند/عباس عبدی:اصولگرایان یک لیست بدهند برای اصلاح‌طلبان بهتر است</h1>
      <address>
        <time datetime="2019-12-09T09:39:00+00:00">09 Dec 2019, 09:39</time>
      </address>
      <p>
        <i>صادق زیباکلام گفت: فکر می‌کنم هم آقای جلیلی و هم آقای عارف خود را برای انتخابات ریاست جمهوری در سال ۱۴۰۰ آماده می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق زیباکلام با باین اینکه من فکر می‌کنم هم آقای جلیلی و هم آقای عارف خود را برای انتخابات ریاست جمهوری در سال ۱۴۰۰ آماده می‌کنند، گفت:اینکه محمدرضا عارف در راس فراکسیون امید و شورای سیاستگذاری اصلاح‌طلبان قرار دارد، شاید بخواهند وجهه خود را برای انتخابات بعدی که مهم‌تر است حفظ کنند.</p>
      <p>این کارشناس مسائل سیاسی در ادامه افزود: آقای عارف شاید به دلیل دیگری نیز نگران وجهه خود باشد. شاید این نگرانی به حق باشد زیرا وقتی ایشان با آن رای سنگین ۱.۵میلیونی از تهران وارد مجلس شد، بسیار زشت خواهد بود که در این دوره از تهران حتی ۱۰۰هزار رای هم نیاورند و به‌نظر تصمیم درستی گرفتند.</p>
      <p>استاد علوم سیاسی دانشگاه تهران همچنین به حضور سعید جلیلی در آینده سیاسی ایران اشاره کرد و گفت: تحرکات آقای جلیلی نیز از اول با آن بحث دولت در سایه و فعالیت‌های تبلیغی نشان‌گر این بود که دورخیز وی برای موقعیتی بیش از کرسی‌های مجلس بوده است.</p>
      <p>
        <b>عباس عبدی: اصولگراها یک لیست بدهند برای اصلاح‌طلبان بهتر است</b>
      </p>
      <p>عباس عبدی نیز گفت: رقابت اصلی اصلاح طلبان با اصولگراها نیست. بیشتر مردم بین این دو جناح ضعیف شده در منگنه انتخاب شده نیستند که طرف این جناح بروند یا طرف آن جناح. این رقابت مثل رقابت استقلال و پرسپولیس است که اگر تیمشان ببازد هم دنبال تیم مقابل نمی‌روند. حتی اگر طرفداران اصلی آنان ریزش هم بکنند چندان به سمت جناح مقابل نمی روند. یک بخش خاکستری وجود دارد که امکان دارد به هر دو جناح رأی دهند.</p>
      <p>وی تاکید کرد: در مجموع رقیب اصلاح طلبان، اصولگراها نیستند. رقیب اصلاح طلبان، مردم هستند که فعلا اصلاح طلبان باید ماموریت ناشدنی جذب مردم را کلید بزنند که اگر موفق نشدند طبعا در نقطه مقابل اصولگراها یک رأیی می آورند و به مجلس راه پیدا می کنند، در واقع خیلی اتفاق خاصی برای اصولگراها نمی افتد.</p>
      <p>این تحلیلگر سیاسی اصلاح طلب افزود: اینکه اصولگراها یک لیست داشته باشند یا ۱۰ لیست خیلی ربطی به اصلاح طلبان ندارد. معمولا اگر اصولگراها یک لیست داشته باشند شاید برای اصلاح طلبان بهتر هم باشد چون یک رقابتی بین دو جناح شکل می گیرد.</p>
    </article>
  </body>
</html>