<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/byznys/stavebnictvi-v-rijnu-mezirocne-kleslo-o-1-7-procenta_536312.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T09:46:00+00:00"/>
    <meta property="og:title" content="Stavebnictví v říjnu meziročně kleslo o 1,7 procenta"/>
    <meta property="og:description" content="Stavebnictví v ČR v říjnu meziročně kleslo o 1,7 procenta po zářijovém revidovaném růstu o 2,4 procenta. Pokles produkce zaznamenalo pozemní stavitelství,..."/>
  </head>
  <body>
    <article>
      <h1>Stavebnictví v říjnu meziročně kleslo o 1,7 procenta</h1>
      <address><time datetime="2019-12-09T09:46:00+00:00">09 Dec 2019, 09:46</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Stavebnictví v ČR v říjnu meziročně kleslo o 1,7 procenta po zářijovém revidovaném růstu o 2,4 procenta. Pokles produkce zaznamenalo pozemní stavitelství, naopak inženýrské nárůst. Po očištění o vliv počtu pracovních dnů se stavební výroba meziročně snížila o 0,3 procenta, tedy stejně jako v září. Letošní říjen měl o jeden pracovní den méně než loňský. Informoval o tom v pondělí Český statistický úřad (ČSÚ).</b>
      </p>
      <p>V meziměsíčním srovnání bylo stavebnictví po vyloučení sezonních vlivů nižší o 0,6 procenta.</p>
      <p>"Stavební produkce sice meziročně i meziměsíčně mírně klesla, ale v podstatě se udržela na vysoké úrovni z loňského října," uvedla vedoucí oddělení statistiky stavebnictví a bytové výstavby ČSÚ Petra Cuřínová. Doplnila, že pokles se odehrál v pozemním stavitelství, tedy u výstavby bytů, kanceláří nebo výrobních a skladových hal, kde byla výroba meziročně nižší o 1,2 procenta. Naproti tomu u inženýrských staveb, které ze značné části tvoří dopravní infrastruktura, výroba vzrostla o 1,8 procenta.</p>
      <p>Stavební úřady vydaly v říjnu meziročně o 0,2 procenta méně stavebních povolení, 7590. Počet zahájených bytů se proti loňskému říjnu sice zvýšil o 21,9 procenta na 3388, nicméně dokončených bytů ubylo o 20 procent na 2911.</p>
      <p>Průměrný evidenční počet zaměstnanců ve stavebních firmách se meziročně zvýšil o 1,3 procenta a jejich průměrná hrubá měsíční mzda proti loňskému říjnu vzrostla o 7,4 procenta.</p>
    </article>
  </body>
</html>