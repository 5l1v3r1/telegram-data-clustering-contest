<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625606/%D8%A7%D9%86%D8%AA%D8%B4%D8%A7%D8%B1-%D8%AA%D8%B5%D8%A7%D9%88%DB%8C%D8%B1-%D8%AE%D8%B5%D9%88%D8%B5%DB%8C-%D8%AF%D8%AE%D8%AA%D8%B1-%DB%B2%DB%B5-%D8%B3%D8%A7%D9%84%D9%87-%D8%A8%D9%87%E2%80%8C%D8%AE%D8%A7%D8%B7%D8%B1-%D8%B4%D9%86%DB%8C%D8%AF%D9%86-%D8%AC%D9%88%D8%A7%D8%A8-%D8%B1%D8%AF-%D8%AF%D8%B1-%D8%AE%D9%88%D8%A7%D8%B3%D8%AA%DA%AF%D8%A7%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:19:00+00:00"/>
    <meta property="og:title" content="انتشار تصاویر خصوصی دختر ۲۵ ساله به‌خاطر شنیدن جواب رد در خواستگاری!"/>
    <meta property="og:description" content="رئیس‌پلیس فتای استان ایلام با اشاره به شناسایی عامل انتشار عکس‌های خصوصی در یک پرونده، به شهروندان توصیه کرد: فیلم‌ها و تصاویر خصوصی و خانوادگی خود را در اختیار دیگران قرار ندهید چراکه در صورت دسترسی افراد فرصت‌طلب امکان سوءاستفاده از آن‌ها وجود دارد."/>
  </head>
  <body>
    <article>
      <h1>انتشار تصاویر خصوصی دختر ۲۵ ساله به‌خاطر شنیدن جواب رد در خواستگاری!</h1>
      <address>
        <time datetime="2019-12-09T09:19:00+00:00">09 Dec 2019, 09:19</time>
      </address>
      <p>
        <i>رئیس‌پلیس فتای استان ایلام با اشاره به شناسایی عامل انتشار عکس‌های خصوصی در یک پرونده، به شهروندان توصیه کرد: فیلم‌ها و تصاویر خصوصی و خانوادگی خود را در اختیار دیگران قرار ندهید چراکه در صورت دسترسی افراد فرصت‌طلب امکان سوءاستفاده از آن‌ها وجود دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ علی جمالی در‌این‌باره گفت: در پی مراجعه دختر ۲۵ساله ایلامی به پلیس و طرح شکایت با این موضوع که از طرف شخص یا اشخاصی در شبکه‌های اجتماعی برای وی مزاحمت ایجاد و تهدید به انتشار تصاویر خصوصی و خانوادگی شده است، پرونده‌ای تشکیل شد.</p>
      <p>این مقام انتظامی افزود: پس از اخذ اظهارات اولیه از شاکی، با هماهنگی مراجع قضائی موضوع به صورت ویژه در دستور کار کارشناسان پلیس فتا قرار گرفت. وی ادامه داد: کارشناسان پلیس فتا موفق شدند با انجام یک عملیات سایبری و اقدامات فنی و تخصصی متهم را شناسایی و دستگیر کنند.</p>
      <figure>
        <img src="https://aftabnews.ir/files/fa/news/1398/9/18/368708_556.jpg"/>
      </figure>
      <p>این مقام مسئول بیان کرد: متهم پرونده که خواستگار سابق شاکی بود، در مدتی که به بهانه ازدواج با وی ارتباط داشت، با جلب اعتماد او به تصاویر و فیلم‌های خصوصی شاکی دسترسی پیدا کرد و پس از اینکه از طرف خانواده شاکی با ازدواج آن‌ها مخالفت شد، برای تسویه‌حساب شخصی اقدام به تهدید انتشار تصاویر خصوصی کرد.<br/><br/>رئیس پلیس فتای ایلام با اعلام اینکه متهم به همراه پرونده برای سیر مراحل قانونی تحویل مقامات قضائی داده شد، به شهروندان توصیه کرد: فیلم‌ها و تصاویر خصوصی و خانوادگی خود را در اختیار دیگران قرار ندهید چراکه در صورت دسترسی افراد فرصت‌طلب امکان سوء‌استفاده از آن‌ها وجود دارد.</p>
    </article>
  </body>
</html>