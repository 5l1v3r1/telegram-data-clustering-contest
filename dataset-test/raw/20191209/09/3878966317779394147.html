<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.interia.pl/prasa/news-rz-polskim-sadom-grozi-coraz-wiekszy-chaos,nId,3378728"/>
    <meta property="og:site_name" content="fakty.interia.pl"/>
    <meta property="article:published_time" content="2019-12-09T09:17:15+00:00"/>
    <meta property="og:title" content="&quot;Rz&quot;: Polskim sądom grozi coraz większy chaos"/>
    <meta property="og:description" content="Sędziowie zapowiadają, że nie stawią się przed Izbą Dyscyplinarną Sądu Najwyższego. Ta jednak zamierza orzekać - informuje w poniedziałek &quot;Rzeczpospolita&quot;. - To bardzo niebezpieczne dla wymiaru sprawiedliwości i obywateli, którzy przychodzą do sądu rozwiązywać swoje życiowe sprawy - ocenia sędzia SN Michał Laskowski"/>
  </head>
  <body>
    <article>
      <h1>"Rz": Polskim sądom grozi coraz większy chaos</h1>
      <address><time datetime="2019-12-09T09:17:15+00:00">09 Dec 2019, 09:17</time> by <a rel="author">INTERIA.PL</a></address>
      <p>
        <b>Sędziowie zapowiadają, że nie stawią się przed Izbą Dyscyplinarną Sądu Najwyższego. Ta jednak zamierza orzekać - informuje w poniedziałek "Rzeczpospolita". - To bardzo niebezpieczne dla wymiaru sprawiedliwości i obywateli, którzy przychodzą do sądu rozwiązywać swoje życiowe sprawy - ocenia sędzia SN Michał Laskowski</b>
      </p>
      <p>To konsekwencje wyroku Sądu Najwyższego, jaki zapadł 5 grudnia. SN uznał, że Krajowa Rada Sądownictwa nie daje wystarczających gwarancji niezależności od polityki, a Izba Dyscyplinarna nie jest sądem.</p>
      <p>Teraz  sędziowie mówią coraz głośniej, że nie stawią się przed Izbą Dyscyplinarną . W takim tonie wypowiada się Krystian Markiewicz, któremu rzecznik dyscyplinarny sędziów sądów powszechnych postawił 55 zarzutów popełnienia przewinień dyscyplinarnych. - Dla mnie to nie jest sąd - mówi <a href="https://www.rp.pl/Sedziowie-i-sady/312089972-Polskim-sadom-grozi-coraz-wiekszy-chaos.html"><u><b>"Rzeczpospolitej"</b></u></a> Markiewcz.</p>
      <p>Wcześniej prezes Iustitii oraz wielu innych sędziów ignorowali wezwania do stawiennictwa czy złożenia wyjaśnień na piśmie wysyłanych przez samego rzecznika lub jego zastępców. Teraz sprawa robi się jeszcze poważniejsza.</p>
      <p>Izba Dyscyplinarna może np. zdecydować o zawieszeniu sędziego w orzekaniu na jakiś czas. Jeśli jednak sędzia na posiedzenie się nie stawi, zignoruje decyzję Izby Dyscyplinarnej i będzie nadal orzekać, powstaje problem, jak traktować wszystkie wydane przez niego orzeczenia.</p>
      <p>- To bardzo niebezpieczne dla wymiaru sprawiedliwości i obywateli, którzy przychodzą do sądu rozwiązywać swoje życiowe sprawy - ocenia sędzia SN Michał Laskowski. Nie wyobraża on sobie jednak, by karać kogoś za to, że interpretuje wyrok polskiego SN i Trybunału Sprawiedliwości Unii Europejskiej.</p>
      <p><b>Więcej w "Rzeczpospolitej"</b>.</p>
    </article>
  </body>
</html>