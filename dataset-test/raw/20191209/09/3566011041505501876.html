<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1546418.html/%d9%be%d8%b1%d9%88%da%98%d9%87-%d8%aa%d8%b7%d9%87%db%8c%d8%b1-%d9%be%d9%87%d9%84%d9%88%db%8c-%d9%87%d8%a7-%d8%a8%d8%a7-%d8%b3%db%8c%d9%86%d9%85%d8%a7%db%8c-%d8%a2%d8%a8%da%af%d9%88%d8%b4%d8%aa%db%8c"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:14:00+00:00"/>
    <meta property="og:title" content="پروژه تطهیر پهلوی ها با سینمای آبگوشتی"/>
    <meta property="og:description" content="امیرحسین جوانشیر گفت: فیلم مطرب نشان داد که اهداف دولت تدبیر و امید در حوزه فرهنگی به ویژه سینما چیست و رویکرد دولت و اهداف تیم و مدیران فرهنگی دولت را به خوبی نشان داد و یک سندی از جهت گیری دولت در این زمانه است که به دنبال چه هستند."/>
  </head>
  <body>
    <article>
      <h1>پروژه تطهیر پهلوی ها با سینمای آبگوشتی</h1>
      <h2>در گفتگوی دانا با یک منتقد سینما مطرح شد؛</h2>
      <address>
        <time datetime="2019-12-09T09:14:00+00:00">09 Dec 2019, 09:14</time>
      </address>
      <p>امیرحسین جوانشیر گفت: فیلم مطرب نشان داد که اهداف دولت تدبیر و امید در حوزه فرهنگی به ویژه سینما چیست و رویکرد دولت و اهداف تیم و مدیران فرهنگی دولت را به خوبی نشان داد و یک سندی از جهت گیری دولت در این زمانه است که به دنبال چه هستند.</p>
      <p>امیرحسین جوانشیر منتقد سینما و تلویزیون در خصوص فیلم سینمایی <b>مطرب </b>آخرین ساخته مصطفی کیایی در گفتگو با خبرنگار <a href="https://www.dana.ir/">شبکه اطلاع رسانی راه دانا</a>؛ گفت: فیلم <b>مطرب </b>نشان داد که اهداف دولت تدبیر و امید در حوزه فرهنگی به ویژه سینما چه است و رویکرد دولت و اهداف تیم و مدیران فرهنگی دولت را به خوبی نشان داد و یک سندی از جهت گیری دولت در این زمانه است که به دنبال چه هستند.</p>
      <p>وی افزود: شاید فیلم های دیگر به این وضوح نمی توانستند پیام و نیت واقعی پشت پرده این مسائل فرهنگی را به این صراحت و این وضوح نشان دهند؛ ما در فیلم مطرب می بینیم که به صورت عیان مسائل رو شده و دست خودشان را در این فیلم رو کرده اند.</p>
      <p>این منتقد سینما اظهار داشت: فیلم مطرب یک پیام بزرگی دارد که در دیالوگ ها و مونولوگ هایش کاملا مشخص است که فقط به قصد دادن یک پیام خاص به جامعه این فیلم ساخته شده است، این سلسله فیلم ها مانند فیلم <b>مطرب</b>، <b>صد سال به این سال ها</b>، <b>خانه پدری</b>، <b>نهنگ عنبر1 و 2</b> و از این قسم فیلم ها که می بینیم و اکران می شوند سلسله وار به هم وصل هستند و یک سری آیتم هایی در این فیلم ها وجود دارد که در یک اتاق فکرهایی از یک جای مشخصی به این ها دستور داده شده است که این ها در این فیلم ها گنجانده شوند.</p>
      <p>وی ادامه داد: موضوع این فیلم ها همه به هم شباهت هایی دارد، در این فیلم ها صحنه هایی نمایش داده می شود که دوران پیش از انقلاب را دورانی شاد و خوش برای مردم نشان می دهند و حتی در برخی از مستندها هم این مسئله نشان داده می شود که مردم پیش از انقلاب در خوشی بوده اند و دوران بعد از انقلاب را دورانی سیاه، تاریک و یک دورانی که مردم از همه جهت در سختی به سر می برند نشان داده می شود؛ در فیلم مطرب هم کاملا این مسئله گنجانده شده است و انقلاب اسلامی را دقیقا در نقطه مقابل شادی و خواست مردم نشان داده است؛ این بدترین پیامی است که فیلم مطرب به جامعه نشان داده است.</p>
      <p>جوانشیر اظهار داشت: متاسفانه چیزی که امروز مد شده این است که در قالب طنز حرف های جدی را می زنند، یعنی در قالب شوخی سیاست های جدی شان را مطرح می کنند که به هر حال این هم شگردی است که این روزها در وزارت ارشاد و شورای صدور پروانه و سازمان سینمایی به فیلم سازها خط می دهند که اینگونه اجرا کنند تا مجوز بگیرند، خیلی ها هم که اعتراض می کنند به راحتی می گویند این طنز است، اما در در قالب طنز حرف های سیاسی و معانی ژرف سیاسی را در این فیلم به زبان طنز مطرح کرده اند.</p>
      <p>وی در ادامه افزود: این گونه فیلم ها بدترین تاثیر را بر روی جامعه دارند، متاسفانه شاهدیم که فیلم مطرب فروش خیلی بالایی هم کرده است، در این چند روز که روی پرده رفت است می توان گفت روزانه قریب به 1 میلیارد فروش داشته است که اگر همینگونه ادامه پیدا کند در صدر جدول گیشه قرار می گیرد و ممکن است رکورد فروش هم بزند، این هم از  رندی و نشان از با برنامه و هدفمند بودن اینگونه آثار فرهنگی است که قلب مخاطبین، خانواده ها و آحاد مردم را نشانه رفته اند و به دنبال رفرم فرهنگی هستند.</p>
      <p>امیرحسین جوانشیر اذعان داشت : وقتی که این فیلم ها با فرهنگ، باور ها و قوانین ما مطابقت ندارد مشخص است که باید با دید بدبینانه به آن نگاه کرد، یک نکته مثبتی در مملکت ما وجود دارد این است که فضا این قدر باز است که این فیلم ها در این کشور می توانند اجازه پخش پیدا کنند با این که نباید مجوز پخش بگیرند؛ البته کار به جایی رسیده است که چنین فیلم هایی راحت تر مجوز می گیرند و برخی از فیلم های ارزشی که معانی خوب را هم در محتوا دارند در انتظار پروانه نمایش باید بمانند، این ها هر فیلمی را که مخالف سیاست های شان ببینند رد می کنند.</p>
      <p>وی در پایان گفت: در دولت تدبیر و امید در عرصه فرهنگ و هنر به ویژه سینما یک فضای پادگانی وجود دارد، یعنی یک فضای دیکتاتوری نظامی و خیلی سفت و سخت وجود دارد که اصلا شبیه فضای هنری نیست، البته دولت با شعار تدبیر و امید و باز کردن فضای فرهنگی آمد اما این مسئله فقط به نفع حامیان خود دولت است؛ اگر توجه کنید متوجه خواهید شد کسانی که در جشنواره های عمار، مقاومت و... آثار تولید کرده در چرخه اکرانی آنچنان جایگاهی ندارند و اجازه نمی دهند که داشته باشد.</p>
      <p> </p>
      <p>انتهای پیام/</p>
      <p> </p>
    </article>
  </body>
</html>