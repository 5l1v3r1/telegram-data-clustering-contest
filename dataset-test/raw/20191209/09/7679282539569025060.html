<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-delhi-fire-tragdey-manoj-tiwari-claims-rehan-owner-of-building-said-to-be-aam-aadmi-party-aap-worker-delhi-anaj-mandi-fire-incident-2891610.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T09:48:00+00:00"/>
    <meta property="og:title" content="दिल्ली अग्निकांड पर मनोज तिवारी का बड़ा दावा: फैक्ट्री का मालिक रेहान आम आदमी पार्टी का कार्यकर्ता"/>
    <meta property="og:description" content="दिल्ली के अनाज मंडी अग्निकांड मामले में 43 लोगों की मौत के बाद सियासत जारी है। दिल्ली अग्निकांड पर बीजेपी सांसद और दिल्ली बीजेपी के प्रदेश अध्यक्ष मनोज तिवारी ने फैक्ट्री (इमारत) के मालिक रेहान को..."/>
  </head>
  <body>
    <article>
      <h1>दिल्ली अग्निकांड पर मनोज तिवारी का बड़ा दावा: फैक्ट्री का मालिक रेहान आम आदमी पार्टी का कार्यकर्ता</h1>
      <address><time datetime="2019-12-09T09:48:00+00:00">09 Dec 2019, 09:48</time> by <a rel="author">लाइव हिन्दुस्तान टीम,नई दिल्ली</a></address>
      <p>दिल्ली के अनाज मंडी अग्निकांड मामले में 43 लोगों की मौत के बाद सियासत जारी है। दिल्ली अग्निकांड पर बीजेपी सांसद और दिल्ली बीजेपी के प्रदेश अध्यक्ष मनोज तिवारी ने फैक्ट्री (इमारत) के मालिक रेहान को लेकर बड़ा दावा किया है। मनोज तिवारी ने दावा किया है कि दिल्ली के अनाज मंडी में जहां आग लगी, उसका मालिक रेहान आम आदमी पार्टी का कार्यकर्ता बताया जा रहा है। बता दें कि रविवार की सुबह दिल्ली के अनाज मंडी फैक्ट्री में आग लगने से करीब 43 लोगों की मौत हो गई थी और करीब 60 से अधिक श्रमिकों को बचाया गया था। </p>
      <p>गौरतलब है कि रानी झांसी रोड के पास पुरानी अनाज मंडी में चार मंजिला इमारत में सुबह करीब पांच बजे आग लगी थी। स्थानीय लोगों ने बताया कि आग दूसरी मंजिल  से शुरू हुई और धीरे धीरे इसने पूरी इमारत को घेर लिया। इमारत के भूतल और पहली मंजिल पर रहने वाले लोग तो निकलने में कामयाब हो गए। लेकिन अन्य मंजिलों पर मौजूद 65 लोग फंस गए थे। </p>
      <figure>
        <iframe data-src="https://twitter.com/ANI/status/1203967923884191744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>दमकल विभाग के प्रमुख अतुल गर्ग ने बताया कि सुबह पांच बजकर बीस मिनट पर आग लगने की सूचना मिली थी। ढाई घंटे में आग पर काबू पाने के बाद बचाव दल ने इमारत में प्रवेश किया। फिर एक एक करके इमारत में फंसे लोगों को बाहर निकाला जाने लगा। इसके साथ ही कैट्स एम्बुलेंस से घायलों को लेडी हार्डिंग, एलएनजेपी एवं आरएमल अस्पताल में भर्ती कराया गया जहां 43 लोगों की मौत की पुष्टि हो गई।</p>
      <p>दिल्ली के मुख्यमंत्री अरविंद केजरीवाल ने घटनास्थल का दौरा किया और मृतकों के परिवारों के लिए 10-10 लाख रुपये तथा झुलसे लोगों को एक-एक लाख रुपये की मुआवजा राशि देने की घोषणा की है। दिल्ली सरकार ने इस घटना की जांच के आदेश दिये हैं और सात दिनों के भीतर एक विस्तृत रिपोर्ट मांगी है।<br/> </p>
    </article>
  </body>
</html>