<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523012-rozbresk-tyden-ve-znameni-britskych-voleb-zasedani-fedu-a-ecb/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T09:18:39+00:00"/>
    <meta property="og:title" content="Rozbřesk: Týden ve znamení britských voleb, zasedání Fedu a ECB"/>
    <meta property="og:description" content="Čeká nás jeden z posledních předvánočních týdnů, který ještě může investory nadzvednout ze židle a rozpohybovat obchody. Na programu je totiž kromě klíčových britských voleb i zasedání Fedu a ECB."/>
  </head>
  <body>
    <article>
      <h1>Rozbřesk: Týden ve znamení britských voleb, zasedání Fedu a ECB</h1>
      <address><time datetime="2019-12-09T09:18:39+00:00">09 Dec 2019, 09:18</time> by <a rel="author">Patria</a></address>
      <p>
        <b>Čeká nás jeden z posledních předvánočních týdnů, který ještě může investory nadzvednout ze židle a rozpohybovat obchody. Na programu je totiž kromě klíčových britských <a href="https://volby.kurzy.cz/">voleb</a> i zasedání <a href="https://www.kurzy.cz/tema/fed/">Fedu</a> a <a href="https://www.kurzy.cz/tema/ecb/">ECB</a>. To vše ve chvíli, kdy poslední čísla z Německa ukazují, že <a href="https://www.kurzy.cz/makroekonomika/prumysl/">průmysl</a> v <a href="https://www.kurzy.cz/tema/evropa/">Evropě</a> si ještě ke konci roku 2019 bude muset najít své dno.</b>
      </p>
      <p>V Británii si udržuje relativně stabilní náskok konzervativní <a href="https://volby.kurzy.cz/strany">strana</a> <a href="https://www.kurzy.cz/tema/boris-johnson/">Borise Johnsona</a> (okolo 10 p.b. v průměru). Pokud tento týden vyhraje, bude to pro Británii znamenat s vysokou pravděpodobností odchod z EU podle Johnsonem vyjednané dohody. Pokles bezprostřední nejistoty a rizika chaotického <a href="https://www.kurzy.cz/brexit/">brexitu</a> sice může ještě sehrát krátkodobě pozitivní roli, nekonečná vyjednávání o podobě budoucích obchodních vztahů budou ale dál pokračovat i v <a href="https://www.kurzy.cz/finance/2020/">roce 2020</a>. Krátkodobě by byl pro trhy bezesporu horší patový výsledek. Labouristická <a href="https://volby.kurzy.cz/strany">strana</a> chce dojednat novou dohodu a pak o ní nechat hlasovat v referendu.</p>
      <p>Napětí mezi labouristy a konzervativci by mohlo dovést <a href="https://www.kurzy.cz/tema/boris-johnson/">Borise Johnsona</a> do náruče marginalizované brexitové <a href="https://volby.kurzy.cz/strany">strany</a> a přimět znovu oprášit myšlenku tvrdého <a href="https://www.kurzy.cz/brexit/">brexitu</a> bez dohody….a to by trhům rozhodně nebylo po chuti.</p>
      <p>Zasedání <a href="https://www.kurzy.cz/tema/fed/">Fedu</a> s vysokou pravděpodobností nepřinese změnu v měnové politice. Důležité ovšem bude sledovat měnící se komentáře a především názor komunikovaný v rámci výhledu na příští rok - poslední silná čísla z <a href="https://www.kurzy.cz/cnb/ekonomika/prace-a-mzdy/">trhu práce</a> by mohla udržet <a href="https://www.kurzy.cz/tema/fed/">Fed</a> v sázkách na stabilitu sazeb pro nejbližší kvartály.</p>
      <p>Stejně tak se změny nedají čekat od <a href="https://www.kurzy.cz/tema/ecb/">ECB</a>, kde ovšem bude v centru pozornosti první vystoupení Christine Lagardeové na tiskové konferenci. Klíčové bude, zda naznačí něco bližšího k chystané revizi měnově-politických nástrojů, která by měla proběhnout v následujícím roce. Ve světle posledních slabých čísel z Německa se trhy také budou zajímat o to, zda je podobně jako Mario Draghi připravena “bezpodmínečně” v případě potřeby <a href="https://www.kurzy.cz/makroekonomika/">ekonomice</a> znovu pomoci... <br/><br/><b>TRHY<br/><i><a href="https://www.kurzy.cz/kurzy-men/">CZK</a> a <a href="https://www.kurzy.cz/dluhopisy/">dluhopisy</a></i></b><br/><a href="https://www.kurzy.cz/koruna/">Česká koruna</a> se drží dál v úzkém pásmu nad 25,50 <a href="https://www.kurzy.cz/kurzy-men/aktualni/CZK-EUR/">EUR/CZK</a>. Dnes bude klíčové sledovat data z <a href="https://www.kurzy.cz/makroekonomika/prumysl/">průmyslu</a> a zda podobně jako v sousedním Německu nezklamou horším výsledkem. V dalším průběhu týdne bude celá střední <a href="https://www.kurzy.cz/tema/evropa/">Evropa</a> ve vleku dění okolo <a href="https://www.kurzy.cz/brexit/">Brexitu</a> (viz úvodník) <br/><br/><b><i>Zahraniční <a href="https://www.kurzy.cz/forex/">forex</a></i></b><br/><a href="https://www.kurzy.cz/kurzy-men/nejlepsi-kurzy/USD-americky-dolar/">Dolaru</a> se v <a href="https://www.kurzy.cz/obec/patek/">pátek</a> podařilo vrátit úder, a to díky překvapivě silnému reportu z americkému <a href="https://www.kurzy.cz/cnb/ekonomika/prace-a-mzdy/">trhu práce</a>. Ten byl lepší ve všech směrech, a tak není divu, že eurodolar směřuje zpět k hladině 1,10.</p>
      <p>Tento týden bude opravdu hektický, neb trhy se budou muset poprat nejen se zasedáním <a href="https://www.kurzy.cz/tema/fed/">Fedu</a> a <a href="https://www.kurzy.cz/tema/ecb/">ECB</a>, ale i s <a href="https://volby.kurzy.cz/">volbami</a> ve Velké Británii. Ty samozřejmě zajímají spíše <a href="https://www.kurzy.cz/kurzy-men/nejlepsi-kurzy/GBP-britska-libra/">libru</a>, ale nepřímo i eurodolar. Dodejme, že prozatím vidí <a href="https://www.kurzy.cz/kurzy-men/nejlepsi-kurzy/GBP-britska-libra/">libra</a> výsledky velmi optimisticky (sází se na to, že Konzervatici získají nadpoloviční většinu).</p>
      <p>Na růst <a href="https://www.kurzy.cz/urokove-sazby/">úrokových sazeb</a> a sílící <a href="https://www.kurzy.cz/kurzy-men/nejlepsi-kurzy/USD-americky-dolar/">dolar</a> opět negativně reaguje nízkouročený forint. Ten může být navíc nervózní ze zítra zveřejněné listopadové <a href="https://www.kurzy.cz/makroekonomika/inflace/">inflace</a>.<br/><br/><b><i><a href="https://www.kurzy.cz/komodity/ropa/">Ropa</a></i></b><br/><a href="https://www.kurzy.cz/komodity/ropa-brent-graf-vyvoje-ceny/">Cena ropy Brent</a> se v <a href="https://www.kurzy.cz/obec/patek/">pátek</a> vystoupala nad 64 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>/<a href="https://www.kurzy.cz/komodity/ropa-barel/">barel</a> v reakci na prohloubení těžebního závazku ze <a href="https://volby.kurzy.cz/strany">strany</a> aliance OPEC+. Producentské státy se totiž oproti původním předpokladům rozhodly zintenzivnit těžební škrty z aktuálních 1,2 na 1,7 mil. <a href="https://www.kurzy.cz/komodity/ropa-barel/">barelů</a> denně, přičemž sama Saúdská Arábie navíc přislíbila dobrovolně snížit produkci o dodatečných 400 tis. <a href="https://www.kurzy.cz/komodity/ropa-barel/">barelů</a> denně. V průběhu prvního čtvrtletí by se tak nabídka na <a href="https://www.kurzy.cz/komodity/ropa/">ropném</a> trhu mohla efektivně snížit až o nižší stovky tisíc <a href="https://www.kurzy.cz/komodity/ropa-barel/">barelů</a> v závislosti na míře plnění individuálních těžebních kvót. <br/><br/>Z pohledu trhu je však jistým zklamáním omezená délka trvání nové dohody. Agresivnější škrty by totiž měly platit pouze do března <a href="https://www.kurzy.cz/finance/2020/">2020</a> a nijak tedy neřeší mohutný převis <a href="https://www.kurzy.cz/komodity/ropa/">ropy</a> na trzích ve druhém čtvrtletí příštího roku. Za tímto účelem by se státy kartelu měly znovu sejít již na počátku března, kdy lze očekávat složitou debatu nad dalším postupem. Z našeho pohledu představuje tato vyčkávací taktika, respektive neschopnost kartelu eliminovat přebytek <a href="https://www.kurzy.cz/komodity/ropa/">ropy</a> na trzích, významné cenově-negativní riziko pro <a href="https://www.kurzy.cz/komodity/ropa/">ropu</a>.<br/><br/>V tomto týdnu bude <a href="https://www.kurzy.cz/komodity/ropa/">ropný</a> trh věnovat pozornost zejména měsíčním reportům energetických agentur - v úterý od EIA, ve středu od kartelu OPEC a ve čtvrtek od IEA. Mimoto přijdou samozřejmě na řadu také fundamentální data k zásobám (úterý API a ve středu EIA) nebo aktivitě amerických producentů (<a href="https://www.kurzy.cz/obec/patek/">pátek</a> <a href="https://www.kurzy.cz/akcie-usa/baker-hughes-intl-7314/">Baker Hughes</a>).</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/375937-tento-tyden-ve-znameni-ecb-dalsi-tyden-ve-znameni-fed-big-expert-zahranicni-trhy-tyden-od-19/"/>
        <a href="https://www.kurzy.cz/tema/4578139.html"/>
        <a href="https://www.kurzy.cz/tema/4892889.html"/>
        <a href="https://www.kurzy.cz/zpravy/425651-rozbresk-tyden-ve-znameni-blizicich-se-prazdnin-a-cnb/"/>
        <a href="https://www.kurzy.cz/tema/4649543.html"/>
        <a href="https://www.kurzy.cz/tema/5042385.html"/>
        <a href="https://www.kurzy.cz/tema/5130180.html"/>
        <a href="https://www.kurzy.cz/zpravy/486887-rozbresk-tyden-ve-znameni-fedu-a-hlasovani-o-brexitu/"/>
        <a href="https://www.kurzy.cz/zpravy/482033-rozbresk-tyden-ve-znameni-cnb-tesne-rozhodnuti-pro-stabilitu-sazeb/"/>
        <a href="https://www.kurzy.cz/zpravy/486008-rozbresk-tyden-ve-znameni-brexitu/"/>
        <a href="https://www.kurzy.cz/zpravy/505575-rozbresk-zacatek-tydne-ve-znameni-obchodnich-valek/"/>
        <a href="https://www.kurzy.cz/zpravy/510385-rozbresk-tyden-ve-znameni-brexitu-a-ecb/"/>
      </related>
    </article>
  </body>
</html>