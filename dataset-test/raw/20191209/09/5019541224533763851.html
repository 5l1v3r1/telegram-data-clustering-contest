<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/spettacoli/asia-argento-irriconoscibile-sui-social-nuovo-look-angelico-1796243.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T09:28:00+00:00"/>
    <meta property="og:title" content="Asia Argento irriconoscibile sui social: il nuovo look è angelico"/>
    <meta property="og:description" content="Dopo una lunga assenza dai social, la camaleontica attrice è apparsa su Instagram con un look meno dark del solito, conquistando fan e follower"/>
  </head>
  <body>
    <article>
      <h1>Asia Argento irriconoscibile sui social: il nuovo look è angelico</h1>
      <h2>Dopo una lunga assenza dai social, la camaleontica attrice è apparsa su Instagram con un look meno dark del solito, conquistando fan e follower</h2>
      <address><time datetime="2019-12-09T09:28:00+00:00">09 Dec 2019, 09:28</time> by <a rel="author" href="http://www.ilgiornale.it/autore/toloni-novella-151810.html" target="_blank">Novella Toloni</a></address>
      <p><b>Asia Argento</b> stupisce ancora. Mentre si infittisce il mistero sulla <a href="http://www.ilgiornale.it/news/spettacoli/asia-argento-grave-infortunio-sfuma-sua-avventura-pechino-1792133.html">sua partecipazione o meno al reality game</a> di Rai Due "<i>Pechino Express</i>", l'attrice e regista è tornata sui social con molte novità. La più sorprendente è senza dubbio il nuovo look, sfoggiato in uno scatto pubblicato su Instagram. Lontana dal suo stile tipicamente dark, Asia è apparsa sul social network con un'immagine angelica ed eterea, che ha lasciato i suoi follower a bocca aperta.</p>
      <p>L'ex moglie di Morgan <a href="http://www.ilgiornale.it/news/spettacoli/asia-argento-nuovo-look-scaccia-polemiche-sulla-magrezza-1667049.html">non è nuova a colpi di testa</a>. L'attrice ama infatti cambiare spesso look ma stavolta ha davvero sorpreso tutti. La foto pubblicata sul suo account Instagram nelle scorse ore la mostra con un taglio cortissimo e di tendenza e color biondo platino. A completare la <b>trasformazione</b>, un make-up leggero e quasi impercettibile. "Voglio essere una bionda platino proprio come tutte le stelle sexy Marilyn &amp; Jeane, Jayne, Mae, Madonna &amp; Marlene", scrive Asia Argento nella descrizione del post social, per spiegare la sua trasformazione.</p>
      <p>L'esigenza di un taglio cortissimo era nata qualche mese fa, dopo che un trattamento decolorante le aveva r<a href="http://www.ilgiornale.it/news/spettacoli/asia-argento-sceglie-look-androgino-tinta-bionda-mi-ha-fatto-1770015.html">ovinato i capelli</a>: "Mi sono tagliata tutti i capelli perché non avevo calcolato che la blonde ambition mi avrebbe portato a farmi cadere tutti i capelli". Quella scelta forzata si è però rivelata vincente, visto che Asia oggi continua a sfoggiare un taglio cortissimo, che fa impazzire fan e seguaci: "Colpisci e colpisci duro. Le metamorfosi regolano l’universo", "Stai benissimo con il capello corto!", "Completamente un'altra, stai bene", "Sembri una ventenne".</p>
      <p>L'ennesima trasformazione di Asia Argento potrebbe riguardare anche il suo nuovo <b>progetto </b>musicale. Dopo la lunga assenza dal web, l'attrice e regista, figlia di Dario Argento, è ritornata sui social con una notizia bomba per i suoi ammiratori: "Sono felice di annunciare che il mio nuovo LP sarà pubblicato a gennaio 2020, edizione vinile deluxe in uscita a marzo con cortometraggi e video". Un progetto sul quale la 44enne romana sta lavorando da tempo e che sarà disponibile tra circa un mese.</p>
      <figure>
        <embed-post data-src="https://www.instagram.com/p/B5sHuCmpJ7Q" data-service="Instagram"/>
      </figure>
    </article>
  </body>
</html>