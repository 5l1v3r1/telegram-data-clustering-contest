<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/breaking-dna-anunta-oficial-ca-face-perchezitii-la-un-sediu-psd-si-la-doua-institutii-publice_1411137.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T09:50:33+00:00"/>
    <meta property="og:title" content="BREAKING - DNA anunţă OFICIAL că face percheziţii la un sediu PSD şi la două instituţii publice"/>
    <meta property="og:description" content="Procurorii DNA efectuează, luni dimineața, percheziții la sediul PSD Arad, într-un dosar de corupție. Mai sunt vizate de percheziţii sediul..."/>
  </head>
  <body>
    <article>
      <h1>BREAKING - DNA anunţă OFICIAL că face percheziţii la un sediu PSD şi la două instituţii publice</h1>
      <address><time datetime="2019-12-09T09:50:33+00:00">09 Dec 2019, 09:50</time> by <a rel="author">Florin Pușcaș</a></address>
      <p>
        <b>Procurorii DNA efectuează, luni dimineața, percheziții la sediul PSD Arad, într-un dosar de corupție. Mai sunt vizate de percheziţii sediul Direcţiei Regionale Drumuri şi Poduri Timişoara şi la punctul de trecere a frontierei Nădlac 2 din Arad. Trei parlamentari sunt vizaţi de ancheta DNA: Florin Tripa, deputat PSD de Arad, Dorel Căprar, deputat PSD de Arad şi Ioan Chisăliţă, deputat PSD de Caraş Severin.</b>
      </p>
      <ul>
        <li>
          <b>CITEȘTE ȘI: <a href="https://www.exquis.ro/dezvaluire-surpriza-a-medicilor-palpitatiile-ar-putea-fi-semnul-unei-afectiuni-la-glanda-tiroida/">Dezvăluire SURPRIZĂ a medicilor: Palpitaţiile ar putea fi semnul unei afecţiuni la glanda tiroidă</a></b>
        </li>
      </ul>
      <p>
        <b>După ce informaţia a apărut "pe surse" în presă, DNA a anunţat acţiunea şi oficial:</b>
      </p>
      <p>"Procurorii din cadrul Direcției Naționale Anticorupție – Serviciul Teritorial Timișoara efectuează cercetări într-o cauză penală ce vizează suspiciuni privind săvârşirea unor infracţiuni de corupție, săvârşite în perioada 2016-2019.</p>
      <p>În cursul zilei de 09 decembrie 2019, ca urmare a obținerii autorizărilor legale de la instanța competentă, sunt efectuate percheziții domiciliare în 5 locații situate pe raza județelor Timiș și Arad, din care două sunt sediile unor instituții publice, restul reprezentând sediul județean al unui partid politic și domiciliile unor persoane fizice.</p>
      <p>În cauză, procurorii beneficiază de sprijin de specialitate din partea Direcției Generale Anticorupție.</p>
      <p>Raportat la actele procedurale efectuate în prezenta cauză, precizăm că, atunci când împrejurările vor permite, vom fi în măsură să oferim detalii suplimentare."</p>
    </article>
  </body>
</html>