<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427390/sthn-kopsh-toy-xyrafioy-oi-sxeseis-elladas-toyrkias-enteinoyn-tis-proklhseis-oi-geitones"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T09:15:01+00:00"/>
    <meta property="og:title" content="«Στην κόψη του ξυραφιού» οι σχέσεις Ελλάδας – Τουρκίας : Εντείνουν τις προκλήσεις οι γείτονες"/>
    <meta property="og:description" content="Ολόκληρη τη «βεντάλια» των τουρκικών προκλήσεων έχει ανοίξει η γειτονική χώρα η οποία μετά το τουρκολιβυκό σύμφωνο και σε μία προσπάθεια να δημιουργήσει τετελεσμένα και στην περιοχή του Αιγαίου, εγείρει θέμα δίκαιης μοιρασιάς του φυσικού πλούτου."/>
  </head>
  <body>
    <article>
      <h1>«Στην κόψη του ξυραφιού» οι σχέσεις Ελλάδας – Τουρκίας : Εντείνουν τις προκλήσεις οι γείτονες</h1>
      <address>
        <time datetime="2019-12-09T09:15:01+00:00">09 Dec 2019, 09:15</time>
      </address>
      <p>
        <b>Ολόκληρη τη «βεντάλια» των τουρκικών προκλήσεων έχει ανοίξει η γειτονική χώρα η οποία μετά το τουρκολιβυκό σύμφωνο και σε μία προσπάθεια να δημιουργήσει τετελεσμένα και στην περιοχή του Αιγαίου, εγείρει θέμα δίκαιης μοιρασιάς του φυσικού πλούτου.</b>
      </p>
      <p>Παρά τις διεθνείς αντιδράσεις από το «συμμαχικό τόξο» που έχει δημιουργηθεί υπέρ της Ελλάδας στα όσα αναφέρονται στο σύμφωνα Τουρκίας – Λιβύης για τον καθορισμό θαλασσίων ζωνών, η Άγκυρα δείχνει να συνεχίζει ακάθεκτη βάζοντας καθημερινά στο «τραπέζι» νέες αιτιάσεις.</p>
      <p>Η Ελλάδα η οποία βλέπει τη γειτονική χώρα να μην έχει καμία διάθεση να ρίξει τους τόνους, έχει θέσει σε ισχύ όλα τα διπλωματικά μέσα ενημερώνοντας τη διεθνή κοινότητα για τις παράνομες αποφάσεις και κινήσεις της Τουρκίας αντιδρώντας με ψυχραιμία αλλά δυναμικά.</p>
      <p>
        <b>Διπλωματικός «πυρετός»</b>
      </p>
      <p>Σήμερα, ο υπουργός Εξωτερικών Νίκος Δένδιας θα θέσει το θέμα των τουρκικών προκλήσεων στο Ανώτατο Συμβούλιο Εξωτερικής Πολιτικής στις Βρυξέλλες ενώ ο πρωθυπουργός Κυριάκος Μητσοτάκης θα φέρει το τουρκολιβικό σύμφωνο και τα όσα «αγεωγράφητα και ανιστόρητα» περιλαμβάνει όπως έχει πει ο ίδιος στη Σύνοδο Κορυφής των ηγετών της ΕΕ την Πέμπτη και Παρασκευή.</p>
      <p>Ταυτόχρονα συνεχίζονται διπλωματικές κινήσεις τόσο στο παρασκήνιο όσο και στο προσκήνιο με απώτερο στόχο την ενίσχυση των συμμαχιών υπέρ της Ελλάδας στη διένεξη που υπάρχει με τη γειτονική χώρα.</p>
      <p>Ο Νίκος Δένδιας έχει προγραμματίσει σειρά επαφών με ομολόγους του από σημαντικές χώρες της περιοχής ενώ την Τετάρτη έρχεται στη χώρα μας ο πρόεδρος της Βουλής της Λιβύης Αγκίλα Σάλεχ που έχει καταδικάσει το σύμφωνο με την Τουρκία ο οποίος – μεταξύ άλλων – θα έχει συνάντηση με τον πρόεδρο της ελληνικής Βουλής Κώστα Τασούλα.</p>
      <p>Την ώρα πάντως η ελληνική πλευρά αντιδρά με τη διεθνοποίηση του ζητήματος αλλά και τις δυναμικές απαντήσεις στην Τουρκία, η γειτονική χώρα δυναμιτίζει περαιτέρω το κλίμα και δικαιώνει όλους όσους φοβούνται ότι από τις νευρικές κινήσεις που κάνει μπορεί να υπάρξει κάποιο θερμό επεισόδιο.</p>
      <p>Είναι ενδεικτικό ότι χθες, διέρρευσαν πληροφορίες από την Τουρκία ότι σχεδιάζει να στείλει ερευνητικό σκάφος στην περιοχή που έχει συμφωνήσει με τη Λιβύη – ενδεχομένως νότια της Κρήτης – σε μία κίνηση η οποία ερμηνεύεται από διεθνολόγους ότι αποσκοπεί στο να μετρήσει τα αντανακλαστικά και τις αντιδράσεις που θα υπάρξουν από την Ελλάδα η οποία έχει τονίσει επανειλημμένα πως δεν πρόκειται να δεχθεί μία τέτοια εξέλιξη.</p>
      <p>Η επικύρωση του Συμφώνου Άγκυρας – Τρίπολης από το τουρκικό κοινοβούλιο αλλά και η απόφαση της Λιβύης να θέσει σε ισχύ το μνημόνιο συνεργασίας για τον καθορισμό θαλασσίων ζωνών φαίνεται πως επιταχύνουν τις εξελίξεις.</p>
      <p>Και δεν έφταναν τα σενάρια για την αποστολή ερευνητικού σκάφους στην Κρήτη, ήρθε και ο υπουργός Άμυνας της Τουρκίας Χουλουσί Ακάρ να βάλει με προκλητικό τρόπο θέμα «δίκαιης μοιρασιάς του φυσικού πλούτου στο Αιγαίο» μία εξωτερική πολιτική που ακολουθεί η γειτονική χώρα πιστά από την πρώτη στιγμή στην περιοχή της κυπριακής ΑΟΖ.</p>
      <p>«Οι δραστηριότητες για την προστασία των δικαιωμάτων και συμφερόντων μας στο Αιγαίο, την ανατολική Μεσόγειο και την Κύπρο συνεχίζονται με αποφασιστικότητα» δήλωσε χθες ο τούρκος υπουργός Αμυνας.</p>
      <p>Το πιο εύκολο πράγμα που μπορεί να γίνει, πρόσθεσε, «είναι ο διαμοιρασμός με δίκαιο τρόπο και σύμφωνα με το δίκαιο κάθε είδους πηγής και πλούτου που υπάρχει στο Αιγαίο, την ανατολική Μεσόγειο και την Κύπρο» δήλωσε χαρακτηριστικά, όπως μετέδωσε το τουρκικό πρακτορείο Anadolu.</p>
      <p>
        <b>Νέες απειλές</b>
      </p>
      <p>Ο κ. Ακάρ έσπευσε μάλιστα να προειδοποιήσει πως σε περίπτωση που δεν εφαρμοστεί το σχέδιο αυτό « δεν θα επιτρέψουμε καμιά διαφορετική απόφαση» .</p>
      <p>«Από την αρχή λέμε ότι δεν υπάρχει κανένα ενδεχόμενο επιβίωσης οποιασδήποτε απόφασης η οποία δεν περιλαμβάνει την Τουρκία και αυτό πρέπει να το γνωρίζουν όλοι. Η Κύπρος είναι εθνική μας υπόθεση και δεν υπάρχει περίπτωση να υποχωρήσουμε» πρόσθεσε.</p>
      <p>
        <b>Πώς απαντά η Αθήνα στις προκλήσεις</b>
      </p>
      <p>Μέσα σε όλο αυτό το κλίμα έντασης και προκλήσεων που έχει διαμορφωθεί με αποκλειστική ευθύνη της Άγκυρας, η Αθήνα κινείται μεθοδικά και καταγγέλλει όλες τις παράνομες κινήσεις της γειτονικής χώρας ενώ ταυτόχρονα επιχειρεί να αποδομήσει το τουρκολιβυκό σύμφωνο το οποίο θεωρεί άκυρο και παράνομο.</p>
      <p>Ο υπουργός Εξωτερικών ανέφερε πως η Ελλάδα δεν αιφνιδιάστηκε από την κίνηση της Τουρκίας και τη σύναψη συμφωνίας με τη Λιβύη.</p>
      <p>«Είχε προβλεφθεί η κίνηση της Τουρκίας από τον Ιούλιο και είχαν γίνει ενέργειες να αποτραπεί. Είχα δει για τον σκοπό αυτό τον υπουργό Εξωτερικών της Λιβύης και ο Μητσοτάκης είχε μιλήσει με τον Ιταλό πρωθυπουργό. Η κυβέρνηση της Τρίπολης εκβιάστηκε από την Τουρκία και υπέγραψε τη συμφωνία. Η χώρα μας θα απευθυνθεί στα Ηνωμένα Έθνη και θα πάρει μέτρα για το δίκαιο της θάλασσας» είπε ο Νίκος Δένδιας.</p>
      <p>Ταυτόχρονα έστειλε μήνυμα στην Τουρκία λέγοντας πως «εμείς προασπίζουμε τα συμφέροντα του τόπου μας, ας βρουν εκείνοι τις δικές τους προτεραιότητες».</p>
      <p>Από την πλευρά του ο υπουργός Άμυνας Νίκος Παναγιωτόπουλος έστειλε τα δικά του μηνύματα στη Τουρκία διαμηνύοντας με νόημα πως το ΥΠΕΘΑ δεν είναι… περιστερώνας.</p>
      <p>«Η συμφωνία Τουρκίας – Λιβύης πάσχει. Είναι δήλωση προθέσεων των δύο πλευρών προκειμένου να οριοθετηθούν οι θαλασσιές ζώνες τους αλλά δεν νομίζω να κυρωθεί από την λιβυκή βουλή» είπε και ξεκαθάρισε, πως «σε μια κυβέρνηση πάντα υπάρχουν και τα γεράκια που υιοθετούν και πιο επιθετική γλώσσα».</p>
      <p>Το ΥΠΕΘΑ, είπε, δεν είναι περιστερώνας, ούτε πρέπει να δώσει την εντύπωση ότι είναι περιστερώνας. «Εκεί θα συναντήσετε και τα ‘’γεράκια’’, υπάρχουν πολλές γλώσσες, η κυβέρνηση υιοθετεί τις τελικές αποφάσεις και η στρατιωτική ηγεσία ακολουθεί τις αποφάσεις της πολιτικής ηγεσίας. Θα κάνουμε ό,τι πρέπει για να υπερασπιστούμε τα εθνικά μας δίκαια».</p>
      <p>Πηγή: https://www.in.gr/</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/427362/allazei-stash-h-toyrkikh-aktofylakh-se-epifylakh-to-limeniko"/>
        <a href="https://www.rodiaki.gr/article/427298/sxeseis-elladas-toyrkias-to-idio-tropario-epi-polla-xronia"/>
        <a href="https://www.rodiaki.gr/article/427287/toyrkikes-ypobryxies-ereynes-konta-sto-farmakonhsi"/>
        <a href="https://www.rodiaki.gr/article/427323/kokkinos-synagermos-sthn-athhna-gia-to-toyrkolibyko-symfwno"/>
      </related>
    </article>
  </body>
</html>