<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176362/handlovska-dolina-venuje-vytazok-z-handlovskej-kapustnice-detom-v-presove"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T09:02:34+00:00"/>
    <meta property="og:title" content="Handlovská dolina venuje výťažok z Handlovskej kapustnice deťom v Prešove"/>
    <meta property="og:description" content="Časť z výťažku Handlovskej kapustnice poputuje na pomoc deťom, ktorých zasiahol výbuch bytového domu v Prešove."/>
  </head>
  <body>
    <article>
      <h1>Handlovská dolina venuje výťažok z Handlovskej kapustnice deťom v Prešove</h1>
      <h2>Časť z výťažku Handlovskej kapustnice poputuje na pomoc deťom, ktorých zasiahol výbuch bytového domu v Prešove.</h2>
      <address><time datetime="2019-12-09T09:02:34+00:00">09 Dec 2019, 09:02</time> by <a rel="author">TASR</a></address>
      <p>Handlová 9. decembra (TASR) - Časť z výťažku Handlovskej kapustnice poputuje na pomoc deťom, ktorých zasiahol výbuch bytového domu v Prešove. <b>Rozhodli o tom štatutári obcí a mesta z handlovskej doliny.</b></p>
      <p>Benefičné podujatie sa konalo v baníckom meste v sobotu (7.12.), ľuďom z Mukačevskej ulice sa rozhodli finančne pomôcť i deti zo Základnej školy (ZŠ) na Mierovom námestí. Informovala o tom v pondelok hovorkyňa Handlovej Jana Paulínyová.</p>
      <p><b>Tímy varili spolu 25 kapustníc a celý výťažok mal byť pôvodne venovaný deťom do škôlok v handlovskej doline.</b> <i>„Predstavitelia samospráv handlovskej doliny - ako hlavní organizátori benefičnej kapustnice - zmenili pôvodný účel benefície venovať celý výťažok deťom v materských školách handlovskej doliny. Časť výťažku vo výške 2300 eur venujú deťom v Prešove z poškodeného bytového domu,"</i> uviedol predseda Združenia obcí handlovskej doliny Tibor Čičmanec.</p>
      <p>Prostriedky združenie po dohovore s prešovskou samosprávou, ktorú kontaktuje v pondelok, pošle na účet s tým, <b>že ich venuje ako priamu pomoc deťom, ktorých zasiahla tragédia po výbuchu plynu.</b> <i>„Celkový výťažok z podujatia Handlovská kapustnica je vo výške 3897,52 eura,"</i> vyčíslila Paulínyová.</p>
      <p>Na podujatí zbierku na pomoc obetiam prešovskej tragédie realizovali žiaci ZŠ na Mierovom námestí, ktorí predávali vlastnoručne vyrobených anjelov. Plyn vybuchol v piatok (6.12.) v jednom z bytov v 12-podlažnej bytovke. Nešťastie si vyžiadalo niekoľko ľudských životov a desiatky zranených.</p>
    </article>
  </body>
</html>