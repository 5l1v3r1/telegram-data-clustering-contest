<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427373/i-xrysoylakhs-theloyme-na-syndesoyme-ta-diktya-omogenwn-giatrwn-katw-apo-thn-ippokratikh-hthikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T09:30:01+00:00"/>
    <meta property="og:title" content="Ι. Χρυσουλάκης: Θέλουμε να συνδέσουμε τα δίκτυα ομογενών γιατρών κάτω από την Ιπποκρατική ηθική"/>
    <meta property="og:description" content="Στην ανάπτυξη δικτύων μεταξύ των ομογενών επιστημόνων σε όλο τον κόσμο, με στόχο την ανταλλαγή γνώσεων και την ανάπτυξη συνεργασιών, προσβλέπει η Γενι...- Ι. Χρυσουλάκης: Θέλουμε να συνδέσουμε τα δίκτυα ομογενών γιατρών κάτω από την Ιπποκρατική ηθική - Η ΡΟΔΙΑΚΗ"/>
  </head>
  <body>
    <article>
      <h1>Ι. Χρυσουλάκης: Θέλουμε να συνδέσουμε τα δίκτυα ομογενών γιατρών κάτω από την Ιπποκρατική ηθική</h1>
      <address>
        <time datetime="2019-12-09T09:30:01+00:00">09 Dec 2019, 09:30</time>
      </address>
      <p><b>Στην ανάπτυξη δικτύων μεταξύ των ομογενών επιστημόνων σε όλο τον κόσμο, με στόχο την ανταλλαγή γνώσεων και την ανάπτυξη συνεργασιών, προσβλέπει η Γενική Γραμματεία Απόδημου Ελληνισμού, όπως ανέφερε ο Γενικός Γραμματέας Ιωάννης Χρυσουλάκης, στο ιατρικό φόρουμ της Ελληνικής Διασποράς (Hellenic Diaspora Medical Forum) που διοργανώνει στη Θεσσαλονίκη η Ιατρική Σχολή του Αριστοτελείου Πανεπιστημίου Θεσσαλονίκης, σε συνεργασία με την Ελληνική Εταιρεία Ιατρικής Εκπαίδευσης. <br/></b>"Δεδομένου του υψηλού κυβερνητικού ενδιαφέροντος για την αξιοποίηση εκτός των εθνικών μας συνόρων του επιστημονικού δυναμικού, εμείς στη ΓΓ Απόδημου Ελληνισμού διαρκώς εργαζόμαστε και στοχευμένα από τα νέα δεδομένα που έχει δημιουργήσει πλέον το γνωστό σε όλους μας brain drain. Ο σχεδιασμός της πολιτικής μας γύρω από το ζήτημα της αξιοποίησης των Ελλήνων του εξωτερικού περιλαμβάνει τα ομογενειακά δίκτυα νέας γενιάς" είπε ο κ. Χρυσουλάκης.<br/>Τόνισε, παράλληλα, ότι η Γραμματεία "μπορεί να συμβάλει στη δημιουργία ενός οριζόντιου δικτύου ομογενών επιστημόνων από τον ευρύτερο χώρο των επιστημών υγείας που θα συνδέεται φυσικά με το ελληνικό ακαδημαϊκό και ερευνητικό σύστημα". <br/>"Το brain drain δεν πρέπει κατ’ ανάγκη να είναι ο κύριος οδηγός της στόχευσής μας. Η επιστροφή του εξειδικευμένου ανθρώπινου δυναμικού στην Ελλάδα δεν είναι πια "το άλφα και το ωμέγα". Ο κόσμος έχει αλλάξει, υπάρχει brain circulation, κινητικότητα των επιστημόνων, και αυτό αποτελεί πρόοδο για τον σύγχρονο κόσμο. Στόχος μας είναι η ένταξη της ομογενειακής μας ιατρικής κοινότητας στη δική μας ελληνική, και συγχρόνως η διεθνής δικτύωση με έναν οριζόντιο τρόπο" ανέφερε. <br/>Γνωστοποίησε, μεταξύ άλλων, ότι γίνονται τριμερείς συναντήσεις της Ελλάδας και της Κύπρου με την Αίγυπτο, το Ισραήλ και την Αρμενία, ώστε να είναι επωφελής αυτή η κινητικότητα των επιστημόνων, ενώ έδωσε έμφαση στη διασύνδεση των Ελλήνων επιστημόνων υγείας σε όλο τον κόσμο με σκοπό να γίνουν πρέσβεις του Ιπποκράτειου ιδεώδους παντού στη γη. "Το brandname Ιπποκράτης είναι ένα από τα ισχυρότερα στον πλανήτη. Έχουμε τους καλύτερους γιατρούς στον πλανήτη και θέλουμε να το διαφημίσουν αν είναι δυνατόν στην κάθε γωνιά του" τόνισε. Αναφέρθηκε, τέλος, στην πολιτιστική ταυτότητα του νησιού, όπου έζησε ο Ιπποκράτης, ώστε η Κως να αναβαθμιστεί στον ομφάλιο λώρο της ιατρικής διεθνώς.<br/>Από την πλευρά του, ο πρόεδρος του τμήματος της Ιατρικής του ΑΠΘ Αστέριος Καραγιάννης, αναφέρθηκε στη δημιουργία του Κέντρου Βασικής Έρευνας στη Θεσσαλονίκη, με μονάδες κλινικών μελετών φαρμάκων, ερευνών και πειραμάτων στο εργαστήριο και ιατρικής ακριβείας (για τη χορήγηση συγκεκριμένων θεραπειών ανάλογα με το προφίλ του ασθενή).<br/>Εκτίμησε ότι, μετά τη ρύθμιση των νομικών ζητημάτων, το Κέντρο θα λειτουργήσει μέσα στο πρώτο δίμηνο του 2020. Παράλληλα, σχολίασε ότι το Κέντρο θα δημιουργήσει τεράστιες ευκαιρίες για τους Έλληνες του εξωτερικού, καθώς στο πλαίσιο των επιχρηματοδοτούμενων ερευνητικών προγραμμάτων αναμένεται να εργαστούν, σε πρώτη φάση, πάνω από εκατό Έλληνες επιστήμονες απο την Ελλάδα και το εξωτερικό. <br/>Ιδιαίτερο ενδιαφέρον επέδειξαν οι επιστήμονες που συμμετέχουν στο φόρουμ στο θέμα των ιατρικών δεδομένων, καθώς, όπως είπε ο κ. Καραγιάννης, άλλο είναι να υπάρχουν στοιχεία για μια ασθένεια από 3.000 ασθενείς και άλλο από πέντε εκατομμύρια. "Όταν μαζεύεις πολλά στοιχεία βγάζεις συμπεράσματα" σχολίασε χαρακτηριστικά και ανέφερε ότι και στο Κέντρο Βασικής Έρευνας που δημιουργείται στη Θεσσαλονίκη θα υπάρξει ομάδα που θα ασχοληθεί με το θέμα και θα συνεργαστεί με τα ερευνητικά κέντρα του εσωτερικού και του εξωτερικού.<br/>Για το θέμα αυτό ο συντονιστής των καθηγητών της Διασποράς Γιώργος Βέλμαχος, καθηγητής χειρουργικής στο πανεπιστήμιο του Χάρβαρντ, σχολίασε ότι μπορεί να χρησιμοποιηθεί η γνώση που υπάρχει από τα λάθη των άλλων χωρών και δη της Αμερικής και της Αγγλίας, ώστε να δημιουργηθεί μια βάση ιατρικών δεδομένων που να είναι πανεθνική και όχι ιδιαίτερα ακριβή. Εκτίμησε, μάλιστα, ότι μια τέτοια βάση δεδομένων, με υπολογιστικά διανοσοκομειακά συστήματα, θα μπορούσε να δημιουργηθεί μέσα σε δύο με τρία χρόνια. <br/>Τη διοργάνωση μιας ερευνητικής ολυμπιάδας για Έλληνες ερευνητές του εξωτερικού και της Ελλάδας κάθε δύο χρόνια, ώστε η Θεσσαλονίκη και το ΑΠΘ να γίνουν το κέντρο παρουσίασης από νέους ερευνητές των ερευνητικών εργασιών που κάνουν, πρότεινε ο καθηγητής Ορθοπαιδικής Τραυματιολογίας στο Πανεπιστήμιο Leeds στο Ηνωμένο Βασίλειο, Παναγιώτης Γιαννούδης.<br/>Ο αντιπρύτανης του ΑΠΘ, Ευστράτιος Στυλιανίδης απηύθυνε έκκληση για ένωση δυνάμεων, ώστε η έρευνα και η τεχνολογική ανάπτυξη να ενδυναμώσουν τη χώρα αλλά και τη σχέση με το απόδημο ιατρικό δυναμικό, ενώ στη σημασία της αριστείας, της αξιοκρατίας και της στροφής στην οικονομία της γνώσης αναφέρθηκε η αντιδήμαρχος παιδείας του Δήμου Θεσσαλονίκης, Δήμητρα Ακριτίδου.<br/><b>Π.Γ.</b></p>
    </article>
  </body>
</html>