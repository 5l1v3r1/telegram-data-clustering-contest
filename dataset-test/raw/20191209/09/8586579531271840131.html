<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/fuat-oktay-buyumenin-nedeni-kamu-harcamalari-259675h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-12-09T09:54:00+00:00"/>
    <meta property="og:title" content="Fuat Oktay: “Büyümenin nedeni kamu harcamaları”"/>
    <meta property="og:description" content="AKP iktidarı, her fırsatta dile getirdiği ‘ekonomideki şahlanmayı’ kamu harcamalarıyla sağladığını itiraf etti. Cumhurbaşkanı Yardımcısı Fuat Oktay, “2019 yılının ilk yarısında toparlanmaya başlayan ekonomik aktivitede büyümenin kaynağı net ihracat ve kamu harcamaları olmuştur” dedi."/>
  </head>
  <body>
    <article>
      <h1>Fuat Oktay: “Büyümenin nedeni kamu harcamaları”</h1>
      <address><time datetime="2019-12-09T09:54:00+00:00">09 Dec 2019, 09:54</time> by <a rel="author">Yeni Çağ Gazetesi</a></address>
      <p>
        <b>AKP iktidarı, her fırsatta dile getirdiği ‘ekonomideki şahlanmayı’ kamu harcamalarıyla sağladığını itiraf etti. Cumhurbaşkanı Yardımcısı Fuat Oktay, “2019 yılının ilk yarısında toparlanmaya başlayan ekonomik aktivitede büyümenin kaynağı net ihracat ve kamu harcamaları olmuştur” dedi.</b>
      </p>
      <p>2020 yılı bütçesi görüşmeleri TBMM Genel Kurulu’nda başladı. Bütçe yasası teklifi hakkında konuşan Cumhurbaşkanı Yardımcısı Fuat Oktay, ekonominin son durumunu değerlendirirken, TÜİK’in açıkladığı son büyüme rakamlarının arkasında ‘Kamu harcamalarının’ olduğunu söyledi. Okay ayrıca 2020 yılı için ekonomide yüzde 5’lik büyüme hedeflendiğini sözlerine ekledi.</p>
      <p>Cumhurbaşkanı Yardımcısı Fuat Oktay’ın TBMM Genel Kurulu’nda yaptığı konuşmanın satır başları şöyle:</p>
      <p>"Ülkemiz son 17 yılda sadece ekonomik değil, siyasi anlamda da dünyada ağırlığını hissettirmeye başlamış ve dünyanın bölgesel güç merkezlerinden biri haline gelmiştir.</p>
      <p>Bu durum aynı zamanda ülkemizin siyasi ve iktisadi rakiplerinin dikkatinden kaçmamış ve yapılan bilinçli hamlelerle ülkemiz çok sayıda iç- dış siyasi ve iktisadi şoklarla karşı karşıya kalmıştır.</p>
      <p>Bunların son örneği, geçtiğimiz yıl Ağustos ayında başlayan spekülatif kur saldırılarıdır.</p>
      <p>Ancak her türlü açık tehdit ve baskıya rağmen Sayın Cumhurbaşkanımızın liderliğinde hükümetimizin kararlı tutumuyla saldırılara boyun eğilmemiş ve alınan tedbirlerle bu şoklar etkisiz hale getirilmiştir.</p>
      <p>Şokların neticesinde yükselen enflasyonla oldukça kararlı bir mücadele ortaya konulmuş, halkımızın desteği alınarak beklentiler iyi yönetilmiş ve enflasyonda belirgin bir düşüş gerçekleştirilerek fiyat artışında katılaşmanın önüne geçilmiştir.</p>
      <p>Mali disiplinden taviz vermeden vergi indirimleri, istihdam teşvikleri ve kredi programları ile ekonomik büyüme desteklenmiştir.</p>
      <p>Uygulanan dış ticaret politikaları ve alınan tedbirlerle ithalatın kompozisyonu ihracatı destekleyecek şekilde değişmeye başlamış, turizm gelirlerinin desteği ile cari işlemler fazlası veren bir ekonomiye doğru önemli adımlar atılmıştır.</p>
      <p>Hanehalkı tüketiminin ve özel sektör sabit yatırım harcamalarının zayıf kaldığı 2018 yılında bile yüzde 2,8 oranında büyüme kaydedilmiştir. 2019 yılının ilk yarısında toparlanmaya başlayan ekonomik aktivitede büyümenin kaynağı net ihracat ve kamu harcamaları olmuştur.</p>
      <p>Özellikle 2019 yılının üçüncü çeyreğinde belirginleşen finansal koşullardaki iyileşme ve enflasyondaki düşüşle birlikte risk primi ve belirsizlikler azalmıştır. Böylece ekonominin genel olarak tüketim harcamaları kaynaklı yüzde 0,9 oranında büyüyerek üç çeyrek sonra yeniden büyüme patikasına girmesi sağlanmıştır.  İktisadi faaliyetin toparlanmaya başladığı 2019 yılının üçüncü çeyreğinde mevsimsel etkilerden arındırılmış Gayri Safi Yurtiçi Hâsıla yüzde 0,4 oranında artarak iki çeyrektir devam eden pozitif görünümü korumuştur.</p>
      <p>Son çeyrekte de önemli bir sıçrama ile büyümenin artmasını ve 2019 yılını yüzde 0,5 oranında pozitif bir büyüme ile kapatmayı öngörüyoruz.</p>
      <p>Yeni Ekonomi Programında öngörülen para ve maliye politikaları koordineli bir biçimde uygulanmaya devam edecektir.</p>
      <p>Bunun yanı sıra yargı reformu stratejisi ve vergi reformu gibi temel alanlarda öngörülebilirliği güçlendirecek adımlarla ekonomide yapısal dönüşüm, enflasyonu daha da aşağıya çekerken ekonominin sürdürülebilir bir büyüme patikasına oturmasına da yardımcı olacaktır. Bu çerçevede, 2020 yılı büyüme hedefimiz yüzde 5 olarak belirlenmiştir."</p>
    </article>
  </body>
</html>