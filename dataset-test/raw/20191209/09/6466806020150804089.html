<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/belfold/gazdasag/cikk/2019/12/09/kedvezoek-a-magyar-gazdasagi-novekedesi-kilatasok-az-allamtitkar-szerint"/>
    <meta property="og:site_name" content="hirado.hu"/>
    <meta property="article:published_time" content="2019-12-09T09:05:00+00:00"/>
    <meta property="og:title" content="Kedvezőek a magyar gazdasági növekedési kilátások az államtitkár szerint"/>
    <meta property="og:description" content="A tények eddig cáfolták az elemzők, a Nemzetközi Valutaalap (IMF), az Európai Bizottság és a hitelminősítő intézetek szkepticizmusát a magyar növekedési ütem fenntarthatóságával szemben, a lassuló európai gazdasági környezetben azonban újabb gazdaságvédelmi akciótervre lehet szükség, amely képes megvédeni a magyar eredményeket – hangsúlyozta a Világgazdaságnak Gion Gábor, a Pénzügyminisztérium (PM) államtitkára."/>
  </head>
  <body>
    <article>
      <h1>Kedvezőek a magyar gazdasági növekedési kilátások az államtitkár szerint</h1>
      <address><time datetime="2019-12-09T09:05:00+00:00">09 Dec 2019, 09:05</time> by <a rel="author">MTI</a></address>
      <p>
        <b>A tények eddig cáfolták az elemzők, a Nemzetközi Valutaalap (IMF), az Európai Bizottság és a hitelminősítő intézetek szkepticizmusát a magyar növekedési ütem fenntarthatóságával szemben, a lassuló európai gazdasági környezetben azonban újabb gazdaságvédelmi akciótervre lehet szükség, amely képes megvédeni a magyar eredményeket – hangsúlyozta a Világgazdaságnak Gion Gábor, a Pénzügyminisztérium (PM) államtitkára.</b>
      </p>
      <p>A lap hétfői számában Gion Gábor a magyar gazdasági növekedési kilátásokat igen kedvezőnek nevezte, és megismételte, a kormány azon dolgozik, hogy tovább erősítse mindazokat a fundamentumokat, amelyek hozzá­járulnak a növekedési lendület fenntartásához. „<i>A PM 2023-ig tartó előrejelzési horizontján 4 százalék körül nőhet a magyar gazdaság</i>” – jelentette ki.</p>
      <p>
        <b>Látványos növekedés lesz az aktuális évben</b>
      </p>
      <p>Az államtitkár emlékeztetett rá, a nemzetközi prognózisok az elmúlt években rendre azt vetítették előre, hogy bár az aktuális évben látványos növekedés lesz, de azt követően már lassulás jön Magyarországon.</p>
      <p>„<i>A tények azt mutatják, hogy ezek nem valósultak meg, 2017 óta 4 százalék felett bővül a bruttó ha­zai termék, és idén is jócskán 4 szá­zalék fölötti emelkedésre számítunk</i>” – emelte ki. Gion Gábor arról is beszélt hogy a növekedés mértéke 2018-ban elérte az 5,1 százalékot, 2019 első háromnegyedévében szintén 5,1 százalék volt, míg a harmadikban 5 százalék.</p>
      <p>„<i>Ezzel az értékkel Ma­gyarország az európai uniós rang­sor első helyén van</i>” – szögezte le. Megjegyezte azt is, az elemzők rendre felfelé módosítják korábbi, túlságosan is szkeptikus prognózisaikat.</p>
      <p>A világgazdasági recesszió magyar kihatásaira vonatkozó kérdésre a PM államtitkára leszögezte, hogy recesszióról még nem lehet beszélni, de a gazdasá­gi növekedés lassulásáról már igen.</p>
      <p>
        <b>Az EU gazdasága összességében már jó egy éve alig növekszik</b>
      </p>
      <p>„<i>Az Európai Unió – amely a legna­gyobb exportpiacunk és a legfonto­sabb gazdasági partnerünk – gazdasága összességében már jó egy éve alig növekszik. Ahogy azonban a 2010-es kihívások szinte mindegyikére eredményes választ tudtunk ad­ni, így lehet ez a 2020-as években is</i>” – hangsúlyozta.</p>
      <p>Gion Gábor szerint a mostani mutatók alapján eredményes az első gazdaságvédelmi akcióterv, amelynek 13+1 intézkedésével mérsékelhetők a magyar gazdaságot érő negatív, kívülről érkező hatások. Annak érdekében, hogy ez a folyamat a jövőben is fennmaradjon, a következő év elején újabb gazdaságvédelmi intézkedése­ket tervez a kormány, ezek kidolgozá­sa már folyamatban van – tette hozzá.</p>
      <p>Az államtitkár arra is felhívta a fi­gyelmet, hogy a következő évek növekedésének egyik fő támasza az unió egyik legmagasabb, 27 szá­zalékot is meghaladó beruházási rátája lehet. Ráadásul ezeknek a beruházásoknak több mint 60 szá­zalékát vállalatok valósítják meg, amelyek ezzel saját termelőkapa­citásaikat bővítik, modernizálják, automatizálják. Korábbi nemzetközi tapasztalatok szerint azok az országok, amelyek ilyen magas beruhá­zási aktivitást mutattak fel, tartósan magas növekedési pályát voltak képesek befutni – mondta.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>