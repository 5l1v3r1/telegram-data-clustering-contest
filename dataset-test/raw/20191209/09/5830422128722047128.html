<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/141290/%DB%B2%DB%B5%DB%B0%DB%B0-%D8%AF%D8%B1%D8%B5%D8%AF-%D8%AD%D8%AF%D8%A7%D9%82%D9%84-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D8%A7%D8%B2-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%AF%D8%A7%D8%B1%D8%A7%DB%8C%DB%8C-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88"/>
    <meta property="og:site_name" content="boursepress.ir"/>
    <meta property="article:published_time" content="2019-12-09T09:02:00+00:00"/>
    <meta property="og:title" content="۲۵۰۰ درصد : حداقل افزایش سرمایه از تجدید ارزیابی دارایی های ایران خودرو"/>
    <meta property="og:description" content="ایران‌خودرو برای خروج از ماده ۱۴۱ قانون تجارت و کسب تسهیلات خط اعتباری ۱۰ هزار میلیارد تومانی ناگزیر به افزایش سرمایه‌ حداقل ۲۵۰۰ درصدی از تجدید ارزیابی دارایی ها است."/>
  </head>
  <body>
    <article>
      <h1>۲۵۰۰ درصد : حداقل افزایش سرمایه از تجدید ارزیابی دارایی های ایران خودرو</h1>
      <address>
        <time datetime="2019-12-09T09:02:00+00:00">09 Dec 2019, 09:02</time>
      </address>
      <p>
        <i>ایران‌خودرو برای خروج از ماده ۱۴۱ قانون تجارت و کسب تسهیلات خط اعتباری ۱۰ هزار میلیارد تومانی ناگزیر به افزایش سرمایه‌ حداقل ۲۵۰۰ درصدی از تجدید ارزیابی دارایی ها است.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، در حالی با اعلام برنامه افزایش سرمایه ایران خودرو از تجدید ارزیابی دارایی ها ، برخی گمانه زنی ها از اعمال افزایش سرمایه بیش از ۱۰۰۰ درصدی حکایت داشتند که دنیای اقتصاد اعلام کرد : ایران خودرو با در اختیار داشتن صد‌ها هکتار زمین در سراسر کشور از جمله ۲۲۰ هکتار زمین کارخانه اصلی در جاده مخصوص، ۷۴۰ هکتار زمین کارخانه خراسان، زمین‌هایی در فارس، تبریز و مازندران تمامی شرایط برای استفاده افزایش سرمایه از طریق تجدید ارزیابی دارایی‌ها را داراست.</p>
      <p>دارایی‌های ایران‌خودرو در دفاتر این شرکت از سال ۱۳۴۲ بروز نشده و ارزش روز این دارایی‌ها طی ۵۰ سال گذشته افزایش چشمگیری داشته است. به نظر می‌رسد با توجه به تغییرات نرخ ارز و تورم قیمتی موجود در تمام بخش‌ها زمان آن رسیده که با تجدید ارزیابی در دارایی‌های ایران‌خودرو این به روزرسانی صورت گیرد.</p>
      <p>بزرگ‌ترین خودروساز ایران ، علاوه بر زمین به‌عنوان دارایی‌های ثابت، سرمایه‌گذاری‌های مولد زیادی هم داشته که ارزش آنها کمتر از زمین‌های موجود نیست و به‌طور قطع ارزش جایگزینی آنها با نرخ دلار فعلی بسیار زیاد است.</p>
      <p>در این میان ایران‌خودرو برای خروج از ماده ۱۴۱ قانون تجارت و کسب تسهیلات خط اعتباری ۱۰ هزار میلیارد تومانی ناگزیر به افزایش سرمایه‌ای حداقل ۲۵۰۰ درصدی است.</p>
      <p>در این رابطه امیرحسن کاکایی عضو هیات علمی دانشکده مهندسی خودرو دانشگاه علم و صنعت با اعلام اینکه تجدید ارزیابی دارایی‌های ایران‌خودرو حق قانونی شرکت بوده که باید بسیار زودتر انجام می‌شد گفت: شرکت‌ها هر ۵ سال یک‌بار باید دارایی‌های را بروز کنند. با این نوع افزایش سرمایه ، ثروتی به ایران‌خودرو اضافه نمی‌شود اما وضعیت ظاهری و دفتری دارایی‌های ایران‌خودرو بروز شده و ظرفیت ورشکستگی از ظاهر این شرکت حذف می‌شود.</p>
      <p>وی ادامه داد: به‌دنبال تجدید ارزیابی دارایی‌ها، ارزش ظاهری دارایی‌های ایران‌خودرو به قیمت روز نزدیک می‌شود. هیچ متغیر اساسی در اقتصاد صنعت خودرو تغییر نکرده اما قیمت‌ها افزایش یافته که این افزایش شامل ایران‌خودرو هم شده است.</p>
      <p>انتهای پیام</p>
    </article>
  </body>
</html>