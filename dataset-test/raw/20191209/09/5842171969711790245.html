<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/izklaide/362000-mesa-publice-jaunako-singlu-no-gaidama-albuma"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T09:35:00+00:00"/>
    <meta property="og:title" content="&quot;Mesa&quot; publicē jaunāko singlu no gaidāmā albuma"/>
    <meta property="og:description" content="Šodien mūzikas projekts MESA ir publiskojis videoklipu jaunākajam singlam &quot;Tas bij' stulbi&quot; no gaidāmā trešā studijas albuma, kurš tiks izdots MESA lielkoncerta dienā 14.februārī."/>
  </head>
  <body>
    <article>
      <h1>"Mesa" publicē jaunāko singlu no gaidāmā albuma</h1>
      <address><time datetime="2019-12-09T09:35:00+00:00">09 Dec 2019, 09:35</time> by <a rel="author">Jauns.lv</a></address>
      <p>
        <b>Šodien mūzikas projekts MESA ir publiskojis videoklipu jaunākajam singlam "Tas bij' stulbi" no gaidāmā trešā studijas albuma, kurš tiks izdots MESA lielkoncerta dienā 14.februārī.</b>
      </p>
      <p>"Mēs ļoti bieži kavējamies sevis nosodīšanā, ja kaut kas nav izdevies kā plānots. Šī dziesma ir iedrošinājums iet tālāk - kā bijis, tā bijis, tiekam pāri, un beidzam sevi grauzt. Jāprot ir mīlēt ne tikai cilvēkus apkārt, bet, kas nav mazsvarīgi, tieši sevi." - tā par singlu "Tas bij' stulbi" teic projekta autors Gatis Irbe.</p>
      <p>Dziesmas klipa operators ir Ivars Burtnieks. Dziesmas mūzikas autors ir Rūdolfs Budze. Dziesmas ierakstā piedalījušies Kristaps Ērglis (bass), Madara Dzintara Pluša, Katrīna Anna Vīgante, Adriana Miglāne, bet par skaņas režiju rūpējies Jānis Šmēdiņš. Klips filmēts "Riga Vintage".</p>
      <p>"Tas bij' stulbi" video: <a href="https://www.youtube.com/watch?v=Sm4wST5oSPQ">https://www.youtube.com/watch?v=Sm4wST5oSPQ</a></p>
      <p>Gaidāmajā lielkoncertā ar nosaukumu "Par Mums" tiks izpildīts gan jaunais albums, gan arī iepriekšējo albumu iemīļotie skaņdarbi izskanēs vēl iepriekš nedzirdētā skanējumā un izpildījumā. Patlaban jau gandrīz gadu notiek plānošanas darbi pie vērienīgas šova programmas.</p>
      <p>Projekts pērn 20.decembrī pulcēja savus klausītājus uz savu un Liepājas Simfoniskā orķestra koncertu Arēnā Rīga, kurš bija izpārdots vairākas dienas pirms pasākuma, un pateicoties īpašajam skatuves novietojumam zāles centrā, tādējādi pulcēja rekordlielu Arēnas apmeklētāju skaitu – kopumā vairāk kā 14000 cilvēkus.</p>
      <p> “Mūsu dziesmu teksti, gribam ticēt, ka skar lielākā vai mazākā mērā katru klausītāju un būtībā tās ir dziesmas par mums. Šeit arī radās doma par šādu nosaukumu koncertam. Turklāt, ne tikai zīmīgā datuma iespaidā, bet varam šo koncerta moto iztēloties kā tostu sev,” teic Gatis Irbe. “Nu tad par mums!”. Jautāts, kādēļ izvēlēts tik zīmīgs datums, Gatis saka: ”Decembrī vienkārši visi datumi bija aizņemti, tāpēc izdomājām, ka gribam būt pirmie, kas uztaisa koncertu arēnā, kurš tik simboliskā datumā būtu domāts ikvienam, iespējams pat cilvēkiem bez savas otrās pusītes pirmām kārtām.“</p>
      <p>Projekta ietvaros notiek labdarības kampaņa Mēs ar Mesa, kurā visi ieņēmumi par mūzikas lejuplādi projekta mājaslapā tiek novirzīti rehabilitāciju programmām bērniem ar kustību traucējumiem, un tādējādi jau 17 bērni ir saņēmuši bez maksas ārstniecību vienā no progresīvākajiem rehabilitācijas centriem Ziemeļeiropā. Projekts līdz ar trešā studijas albuma iznākšanu turpinās iesākto labdarību. Līdz šim ir saziedoti jau tuvu EUR 50’000 lieli līdzekļi.</p>
      <p>MESA līdz šim ir iznākuši divi studijas albumi, kuri saņēmuši Zelta un Platīna diska statusu un šis ir viens no visvairāk straumētajiem mūzikas projektiem Latvijā.</p>
    </article>
  </body>
</html>