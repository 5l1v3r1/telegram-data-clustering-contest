<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/mvr-s-akcija-za-shofirane-sled-upotreba-na-alkohol-i-narkotici.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T09:37:00+00:00"/>
    <meta property="og:title" content="МВР с акция за шофиране след употреба на алкохол и наркотици"/>
    <meta property="og:description" content="Тя ще продължи до 15 декември и се провежда на територията на цялата страна"/>
  </head>
  <body>
    <article>
      <h1>МВР с акция за шофиране след употреба на алкохол и наркотици</h1>
      <h2>Тя ще продължи до 15 декември и се провежда на територията на цялата страна</h2>
      <address><time datetime="2019-12-09T09:37:00+00:00">09 Dec 2019, 09:37</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/12/09/akciya_mvr_1575886339-1.mp4"/>
      </figure>
      <p>Една от трите основни причини за възникване на тежки катастрофи с голям брой жертви е шофирането след употреба на алкохол или наркотични вещества, сочи статистиката.</p>
      <p>Ето защо МВР започва акция, при която ще проверява шофьорите. Тя ще продължи до 15 декември.</p>
      <p>Акцията се провежда на територията на цяла България, както и във всички страни членки на Европейската мрежа на службите на Пътна полиция (TISPOL).</p>
      <p>Това е втората такава операция за годината. Предишната се проведе през юни, когато са установени 260 шофьори, които са употребили алкохол и наркотични вещества.</p>
      <p>Във връзка със студентския празник са установени 15 тежки катастрофи с водачи, които са употребили алкохол. Няма данни за водачи, управлявали автомобили след употреба на наркотични вещества.</p>
      <p>Наказанията за шофиране в нетрезво състояние варират в зависимост от употребата на алкохол.</p>
      <p>„От долната граница от 0,5 промила до 1,2 е спиране на автомобила и отнемане на регистрацията, административно санкция от 500 до 1000 лева и лишаване на водача от правоуправление от 6 месеца до 1 година. От 1,2 промила вече сме в хипотезата на Наказателния кодекс, като там в зависимост от тежестта на нарушението може да се стигне до лишаване на свобода от 5 години“, обясни Чавдар Кочев от „Пътна полиция”.</p>
      <p>По време на проверките пътните полицаи ще следят и за валидна задължителна застраховка „Гражданска отговорност”, невръчени електронни фишове, както и за неплатени глоби.</p>
    </article>
  </body>
</html>