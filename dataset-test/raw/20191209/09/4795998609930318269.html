<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/hasan-cemal-e-yonelik-cumhurbaskani-na-hakaret-suclamasi-bir-kez-daha-takipsizlikle-sonuclandi,851385"/>
    <meta property="og:site_name" content="T24"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Hasan Cemal yazısına &quot;Cumhurbaşkanı’na hakaret&quot; soruşturmasında takipsizlik"/>
    <meta property="og:description" content="Cemal'in 'Dikta/Diktatör' başlıklı yazısı hakkında başlatılan soruşturma takipsizlikle sonuçlandı"/>
  </head>
  <body>
    <article>
      <h1>Hasan Cemal yazısına "Cumhurbaşkanı’na hakaret" soruşturmasında takipsizlik</h1>
      <h2>Cemal'in 'Dikta/Diktatör' başlıklı yazısı hakkında başlatılan soruşturma takipsizlikle sonuçlandı</h2>
      <address>
        <time datetime="2019-12-09T09:30:00+00:00">09 Dec 2019, 09:30</time>
      </address>
      <p><b>T24 Haber Merkezi<br/></b><b>T24</b> yazarı <b>Hasan Cemal</b>'in <a href="https://t24.com.tr/yazarlar/hasan-cemal/dikta-diktator,20068"><i>'Dikta/Diktatör'</i></a> yazısıyla ilgili 'Cumhurbaşkanı'na hakaret' iddiasıyla yapılan şikayet üzerine başlatılan soruşturmada 'takipsizlik' kararı verildi. Cumhuriyet Savcılığı, geçen yıl temmuz ayında başlatılan soruşturmada, ‘<b>suçun unsurları oluşmadığı</b>’ gerekçesiyle <b>kovuşturmaya yer olmadığını</b> kaydetti. <br/>Soruşturmayla ilgili olarak İstanbul Cumhuriyet Başsavcılığı Basın Suçları Soruşturma Bürosu’nca varılan kararda, atılı suçtan soruşturma yapılmasının TCK 299/1 gereği Adalet Bakanı’nın iznine tabi olduğu hatırlatıldı. <b>‘Suçun unsurları oluşmadığından bahisle’</b> kovuşturma izninin verilmediğini aktaran başsavcılık bu nedenle kovuşturma işlemi yapılamayacağını belirttti ve kararda “Söz konusu paylaşım ve şüpheli hakkında kamu adına kovuşturmaya yer olmadığına karar verildi” dendi. <br/>Cemal’in 9 Temmuz 2018’de kaleme aldığı yazıyla ilgili ilk olarak Ankara Cumhuriyet Başsavcılığı’na başvuru yapılmış, savcılık yer itibariyle yetkisizliğe karar vermiş ve dosyayı İstanbul Cumhuriyet Başsavcılığı’na göndermişti.</p>
      <figure>
        <img src="https://media-cdn.t24.com.tr/media/library/2019/12/1575881317538-screen-shot-2019-12-09-at-11.46"/>
      </figure>
      <p>Hasan Cemal’in, T24’te yayımlanan 12 Ağustos 2015 tarihli "Akan kanın bir numaralı sorumlusu Saray'daki Sultan'dır, nokta!" ve 7 Eylül 2015 tarihli “Heyy sen!” başlıklı yazılarına dair de "cumhurbaşkanına hakaret" iddiasıyla soruşturma açılmıştı. Savcılar <b>Umut Tepe</b> ve <b>Emin Aydinç</b>, bu soruşturmalarda takipsizlik kararı vererek dava yoluna gidilmesine yer olmadığına hükmetmişlerdi.</p>
      <h3>Hasan Cemal: Eğer bir ülkede bu yazı suç unsuru haline getiriliyorsa, o ülkede ifade özgürlüğü yok demektir</h3>
      <p>Hasan Cemal, başlatılan soruşturmayla ilgili İstanbul Adliye Sarayı’nda verdiği ifadede kaleme aldığı yazının ‘suç olmadığını’ belirterek şunları söylemişti:<br/><i>"Bu yazı, ifade özgürlüğümü kullanmaktır. Bu yazı ifade özgürlüğümü savunmaktır. Bu yazı, eğer bir ülkede suç unsuru haline getiriliyorsa, o ülkede ifade özgürlüğü yok demektir. O ülkede hukukun üstünlüğü yok demektir. Ve, o ülkede demokrasi yok demektir. Ben bu yazımı bugün de özgürlük ve hukuk adına savunuyorum. Şimdi bu konuda bir karar vermek durumunda olan sizsiniz Sayın Savcı. Siz ne diyorsunuz? İfadem bundan ibaret, teşekkür ederim."<br/></i> <br/>Hasan Cemal; “İstanbul Cumhuriyet Başsavcılığı tarafından yapılan tespitte FETÖ/PDY terör örgütünün kara propagandasını yapan Fuat Avni isimli Twitter kullanıcısının yoğun biçimde kullandığı “Tek Adam”, “Diktatör”, “Sivil Darbe” gibi ifadelerin köşe yazınızda sizin de birden fazla kez kullanıldığı anlaşılmıştır. Bu konuda ne dersiniz” sorusuna şu yanıtı vermişti:<br/> <br/><i>"Fuat Avni’yi tanımam. Ben de herkes gibi basından duyduğum kadarıyla bilirim. Benim köşe yazımdaki ifadelerle Fuat Avni’nin kullandığı ifadeler arasında bağ kurulması yanlıştır.”</i></p>
    </article>
  </body>
</html>