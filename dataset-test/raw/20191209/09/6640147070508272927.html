<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/tp-link-archer-vr1210v-recensione/"/>
    <meta property="og:site_name" content="Tom's Hardware"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="TP-Link Archer VR1210v - Recensione | Tom's Hardware"/>
    <meta property="og:description" content="Abbiamo provato il TP-Link Archer VR1210v, un modem router con Wi-Fi 5 e supporto alle reti ADSL, FTTC e EVDSL."/>
  </head>
  <body>
    <article>
      <h1>TP-Link Archer VR1210v - Recensione | Tom's Hardware</h1>
      <address>
        <time datetime="2019-12-09T09:00:00+00:00">09 Dec 2019, 09:00</time>
      </address>
      <p>TP-Link è un’azienda molto nota nel mondo del networking che, ormai da qualche anno, offre prodotti come modem router, ripetitori Wi-Fi e powerline caratterizzati da un buon rapporto qualità prezzo e ricchi di funzionalità. Oggi parleremo nello specifico del<b> TP-Link Archer VR1210v</b>, un modem router con tutte le carte in regola per accontentare un gran numero di utenti.</p>
      <p>il TP-Link Archer VR1210v supporta praticamente tutti i tipi di connessione internet presenti nel nostro paese, ad eccezione della fibra FTTH: abbiamo infatti <b>piena compatibilità con le reti ADSL, FFTC, FTTS, VDSL ed EVDSL</b> con velocità fino a 300 Mbps, supportata grazie al profilo 35b.</p>
      <figure>
        <img src="https://www.tomshw.it/images/images/2019/12/tp-link-archer-vr1210v-67449.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/12/tp-link-archer-vr1210v-67446.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67444.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67443.768x432.jpg"/>
        </figure>
      </slideshow>
      <p>Questo TP-Link Archer VR1210v è costruito interamente in plastica nera e ha delle linee sobrie, così da poter essere inserito facilmente anche in salotto senza dare nell’occhio. Le <b>antenne Wi-Fi sono interne</b> e nel suo complesso il modem misura 214 × 144.5 × 80 mm.</p>
      <p>La connettività offerta consiste in <b>4 porte Gigabit LAN, una porta RJ45 Gigabit WAN, una porta VDSL2, una porta DSL, 2 porte FXS a cui collegare i propri telefoni e una porta USB 3.0</b> per la condivisione dei dispositivi. La rete Wi-Fi supporta lo <b>standard Wi-Fi 5</b> ed è di tipo dual band, in grado di raggiungere gli 867 Mbps sulla rete 5 GHz e i 300 Mbps su quella 2,4 GHz. Non manca la tecnologia Beamforming, che individua automaticamente i dispositivi wireless e genera connessioni mirate per una maggior efficienza.</p>
      <h3>Funzionalità</h3>
      <p>Come detto in apertura <b>il TP-Link Archer VR1210v è dotato di diverse opzioni</b>, in modo da adattarsi al meglio alle esigenze di ognuno. La pagina di gestione può essere raggiunta semplicemente digitando l’indirizzo IP del modem nel browser; qui, al primo avvio, ci troveremo davanti la schermata d’installazione che vedete qui sotto.</p>
      <figure>
        <img src="https://www.tomshw.it/images/images/2019/12/tp-link-archer-vr1210v-67392.768x432.jpg"/>
      </figure>
      <p>Gli screenshot che vedrete sono in inglese, ma ovviamente tra le varie lingue disponibili troviamo anche l’italiano. <b>La procedura di configurazione guidata è ben fatta</b>, anche i meno esperti riusciranno a completarla senza problemi. Una volta terminata sarete online e potrete navigare senza pensieri.</p>
      <p>Se volete cambiare SSID o password della rete Wi-Fi, oppure personalizzare alcuni servizi come il controllo genitori o il QoS (Quality of Service), è sufficiente ricollegarsi all’indirizzo IP del dispositivo. Una volta completata la configurazione iniziale infatti ci troveremo davanti l’interfaccia vera e propria di gestione del modem, da cui è possibile attivare e modificare tutte le funzionalità del TP-Link Archer VR1210v.</p>
      <figure>
        <img src="https://www.tomshw.it/images/images/2019/12/tp-link-archer-vr1210v-main-67401.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/12/tp-link-archer-vr1210v-67395.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67394.768x432.jpg"/>
        </figure>
      </slideshow>
      <p>La mappa di rete della sezione “Base” ci mostra lo stato della connessione, il nostro indirizzo IP, i DNS in uso e quanti dispositivi sono collegati via cavo, via Wi-Fi e tramite USB. Spostandoci su “Avanzato” possiamo vedere nel dettaglio lo stato della connessione internet, del Wi-Fi, della rete LAN e del multi-SSID. Qui troviamo anche i <b>dettagli sulla connessione a internet</b>, come il tipo, la velocità massima raggiungibile in downstream e upstream e i valori agganciati dal TP-Link Archer VR1210v.</p>
      <slideshow>
        <figure>
          <img src="https://www.tomshw.it/images/images/2019/12/tp-link-archer-vr1210v-wireless-avanzate-67406.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67397.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67391.768x432.jpg"/>
        </figure>
      </slideshow>
      <p>Sempre navigando nel menu Avanzato possiamo gestire la rete wireless, le VPN e il QoS. La prima finestra ci permette di abilitare o disabilitare la rete Wi-Fi, definire SSID, password, canale e modalità di trasmissione. La sezione dedicata alla VPN consente invece di <b>abilitare e configurare un servizio OpenVPN, IPsec o PPTP</b>, mentre la gestione del Quality of Service permette di decidere l’algoritmo che regola il <b>QoS</b> e la banda massima, sia in upstream che in downstream.</p>
      <slideshow>
        <figure>
          <img src="https://www.tomshw.it/images/images/2019/12/tp-link-archer-vr1210v-67399.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67398.768x432.jpg"/>
        </figure>
      </slideshow>
      <p>Tornando alla voce “Base”, la più adatta ai meno esperti, la scheda dedicata al Wi-Fi permetterà solo di cambiare SSID e password della rete. La parte dedicata al Multi-SSID consente di creare un’ulteriore rete Wi-Fi sulla banda 2,4 GHz o 5 GHz con SSID e password dedicati, un’ottima soluzione se non volete far collegare gli ospiti alla vostra rete Wi-Fi principale.</p>
      <slideshow>
        <figure>
          <img src="https://www.tomshw.it/images/images/2019/12/tp-link-archer-vr1210v-67396.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67389.768x432.jpg"/>
        </figure>
      </slideshow>
      <p>Il USB Sharing offre la possibilità di <b>gestire i dispositivi collegati alla porta USB 3.0</b> e di condividerli con i device connessi al TP-Link Archer VR1210v. La sezione del <b>controllo genitori</b> permette invece di attivarlo, limitare il tempo di utilizzo della rete internet e rendere inaccessibili determinati siti web.</p>
      <figure>
        <img src="https://www.tomshw.it/images/images/2019/12/tp-link-archer-vr1210v-67393.768x432.jpg"/>
      </figure>
      <p>La scheda “Internet” permette infine di modificare rapidamente le impostazioni di connessione, senza dover eseguire nuovamente la procedura di setup iniziale. Qui è possibile selezionare il tipo di connessione, il fornitore di servizi internet (ISP) e inserire username e password necessari per collegarsi alla rete.</p>
      <h3>Conclusioni</h3>
      <p>Il TP-Link Archer VR1210v è u<b>n prodotto valido, ricco di funzionalità e adatto alla maggior parte degli utilizzi</b>. Lo abbiamo testato su diverse reti sia ADSL che FTTC, ottenendo sempre buone prestazioni, sia in Wi-Fi che via LAN. La connessione è sempre stabile e non abbiamo riscontrato problemi a navigare sul web e a guardare streaming su piattaforme come Netflix, Prime Video e Twitch.</p>
      <p>La copertura del Wi-Fi è buona, anche se inferiore ad altri prodotti con antenne esterne. La presenza della <b>tecnologia MU-MIMO</b> è un plus, permette al modem di distribuire la stessa quantità di dati contemporaneamente a più dispositivi e aiuta molto nell’esperienza di navigazione.</p>
      <p>Pur non essendo un modem router dedicato ai videogiocatori TP-Link Archer VR1210v <b>si comporta abbastanza bene anche nel gaming</b>, soprattutto se collegate il PC o la console tramite cavo LAN. Le performance sotto rete Wi-Fi sono sufficienti per giocare online, ma la connessione via cavo offre una stabilità maggiore e vi tiene al riparo dai cosiddetti “lag spike”, brevi istanti in cui la latenza sale in maniera quasi istantanea.</p>
      <figure>
        <img src="https://www.tomshw.it/images/images/2019/12/tp-link-archer-vr1210v-67445.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/12/tp-link-archer-vr1210v-67448.768x432.jpg"/>
        </figure>
        <figure>
          <img src="https://www.tomshw.it/images/images/2019/12/tp-link-archer-vr1210v-67442.768x432.jpg"/>
        </figure>
      </slideshow>
      <p>Il <b>TP-Link Archer VR1210v</b> ha un prezzo di listino di 130 euro, ma <b>al momento può essere acquistato a 90 euro</b> (<a href="https://toms.it/j3WgX">lo trovate qui</a>). Un prezzo davvero interessante per un prodotto che, come detto, offre affidabilità e un buon numero di funzioni. Il <b>QoS</b> è ad esempio ottimo se volete limitare l’uso della banda da parte di un certo dispositivo o se, al contrario, volete che il vostro computer ne abbia dedicata una certa quantità, magari per poter giocare o guardare la vostra serie TV preferita in tutta tranquillità, il <b>supporto alle VPN</b> vi permette di navigare sicuri e di accedere alla vostra rete di casa anche all’esterno. Il <b>controllo genitori</b> invece è ottimo se volete assicurarvi che i membri più piccoli della vostra famiglia esplorino il web senza correre rischi, o per evitare che passino troppo tempo davanti al tablet.</p>
      <p>In conclusione, il TP-Link Archer VR1210v è <b>un prodotto versatile e con un ottimo prezzo, che si adatta facilmente alle esigenze di tutti grazie alla sua flessibilità</b>. Se siete alla ricerca di un nuovo modem per la vostra casa e cercate qualcosa dal design semplice, <b>facile da configurare e non troppo costoso</b>, questo modem router è sicuramente da tenere in considerazione, a meno che non siate videogiocatori che hanno bisogno di una rete Wi-Fi estremamente potente: in questo caso, forse fareste meglio ad indirizzarvi su altri prodotti, come i router dedicati al gaming.</p>
    </article>
  </body>
</html>