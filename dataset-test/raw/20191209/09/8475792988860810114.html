<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/sa-agerar-ud-mot-diplomater-som-gor-fel"/>
    <meta property="og:site_name" content="SVT Nyheter"/>
    <meta property="article:published_time" content="2019-12-09T09:44:01+00:00"/>
    <meta property="og:title" content="Så agerar UD mot diplomater som gör fel"/>
    <meta property="og:description" content="Det är mycket ovanligt att en ambassadör i tjänsten åtalas och straffas för ett brott. Oftast hanteras felsteg och dåligt omdöme på andra sätt. – Det är svårt att avskeda personer men man kan ta ifrån dem arbetsuppgifterna, säger Carl-Henrik Ehrenkrona, tidigare rättschef på UD."/>
  </head>
  <body>
    <article>
      <h1>Så agerar UD mot diplomater som gör fel</h1>
      <address><time datetime="2019-12-09T09:44:01+00:00">09 Dec 2019, 09:44</time> by <a rel="author">Ingrid Thörnqvist</a></address>
      <p>
        <b>Det är mycket ovanligt att en ambassadör i tjänsten åtalas och straffas för ett brott. Oftast hanteras felsteg och dåligt omdöme på andra sätt.<br/>– Det är svårt att avskeda personer men man kan ta ifrån dem arbetsuppgifterna, säger Carl-Henrik Ehrenkrona, tidigare rättschef på UD.</b>
      </p>
      <p>Det finns exempel på diplomater som agerat felaktigt och som därför satts i kylskåpet tills vidare. Man försätts i ”disponibilitet”. En statlig tjänsteman eller diplomat stängs av från sitt arbete men får lön och är skyldig att stå till arbetsgivarens förfogande.</p>
      <h3>Påverka karriären</h3>
      <p>– Det är mycket ovanligt att en anställd fråntas sina arbetsuppgifter, jag har inte varit med om det, säger Carl-Henrik Ehrenkrona, rättschef på UD under åren 2002-2010.</p>
      <p> - Det händer att diplomater liksom andra tjänstemän kan visa dåligt omdöme. Det leder till kritik från högre chefer, i vissa fall kan karriären påverkas men några avskedanden eller disciplinstraff har jag inte varit med om, säger han.</p>
      <p>Ett sätt att bestraffa en UD-tjänsteman kan vara att sätta stopp för framtida utlandsplaceringar.</p>
      <h3>Ska förankra</h3>
      <p>I svåra konsulära fall bildas ofta en grupp för att hantera ärendet. Så skedde också med den fängslade svenske bokförläggaren <a href="https://www.svt.se/nyheter/utrikes/fallet-gui-minhai-detta-har-hant">Gui Minhai.</a> Den som leder gruppen ska förankra sitt agerande hos enhetschefen, kabinettssekreteraren eller direkt hos utrikesministern.</p>
      <h3>Annan metod</h3>
      <p>Om en diplomat vill agera självständigt utan att vänta på UD:s klartecken kan man tillämpa något som på diplomatspråk kallas ”sauf avis contraire”. Man talar om vad man avser att göra och att man tänker agera om man inte får några invändningar från utrikesledningen.</p>
      <p>– Det aktuella fallet med Anna Lindstedt är unikt och misstanken rör brott mot rikets säkerhet, säger Carl-Henrik Ehrenkrona till SVT Nyheter.</p>
      <p>
        <i>Kan detta handla om UD:s egna felsteg i Gui Minhai-fallet där Anna Lindstedt blir syndabock av politiska skäl ?</i>
      </p>
      <p>– Man offrar nog inte en tjänsteman, så cyniskt agerar inte UD. Det här fallet handlar av allt att döma om ambassadörens omdöme. Även om hon inte haft onda avsikter måste man vara medveten om vad man gör och man är ansvarig för de följder som ett omdömeslöst agerande medför, säger Carl-Henrik Ehrenkrona.</p>
      <p>Anna Lindstedt meddelar via sin försvarsadvokat att hon förnekar brott.</p>
      <related>
        <h4>Relaterat</h4>
        <a href="https://www.svt.se/nyheter/inrikes/unikt-rattsfall-i-den-svenska-historien"/>
        <a href="https://www.svt.se/nyheter/inrikes/vem-ar-karriardiplomaten-anna-lindstedt"/>
        <a href="https://www.svt.se/nyheter/inrikes/ex-ambassadoren-anna-lindstedt-nekar-till-brott"/>
        <a href="https://www.svt.se/nyheter/utrikes/motet-om-gui-minhai-detta-har-hant"/>
        <a href="https://www.svt.se/nyheter/raderade-hemsidor-tveksam-professorstitel-och-tre-olika-namn-svt-har-kartlagt-affarsmannen"/>
      </related>
    </article>
  </body>
</html>