<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/paundat-vdiga-tsenata-si-spryamo-dolara-i-evroto.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T09:01:22+00:00"/>
    <meta property="og:title" content="Паундът вдига цената си спрямо долара и еврото"/>
    <meta property="og:description" content="Златото слабо поскъпва след спад в цената му от над 1%"/>
  </head>
  <body>
    <article>
      <h1>Паундът вдига цената си спрямо долара и еврото</h1>
      <address>
        <time datetime="2019-12-09T09:01:22+00:00">09 Dec 2019, 09:01</time>
      </address>
      <p>В началото на валутната търговия в понеделник американският долар е стабилен спрямо еврото и йената, след покачването му в петък. Вниманието на търговците е приковано към търговските преговори на Вашингтон и Пекин, като се вземе предвид наближаващата дата на влизането в сила на нов кръг от мита върху китайските стоки за САЩ.</p>
      <p>В същото време британската лира вдига цената си спрямо долара и еврото. Златото слабо поскъпва след спада в цената му от над 1 процент.</p>
      <p>Съединените щати могат да повишат митата върху китайския внос на 15 декември, освен ако страните не постигнат споразумение, което да отменя тези планове.</p>
      <p>Миналия петък икономическият съветник на Белия дом Лари Кадлоу заяви в интервю за CNBC, че двете най-големи икономики в света са близо до сключване на временно търговско споразумение. Но администрацията на президента Доналд Тръмп може да промени решението си, ако условията му не бъдат изпълнени. Той отбеляза, че САЩ и Китай са в "напрегнати" търговски преговори. "Сделката е близо. Може би дори по-близо, отколкото беше в средата на ноември", каза Кадлоу и добави, че страните общуват почти ежедневно.</p>
      <p>"Несигурността дали ще бъдат въведени нови мита анулира всички стимули за откриване на нови позиции в чуждестранна валута", каза анализатор в Money Partners Co. Йосифуми Такеши. "При тези условия валутните курсове остават в предишните граници", цитира експертът Bloomberg.</p>
      <p>Общата валута днес сутринта се разменя срещу американската по $1,1062 за едно евро в сравнение с $1,1060 за евро края на търговията в петък.</p>
      <p>Двойката долар - йена също се търгува около нивото от предишната сесия - 108,58 йени за един долар.</p>
      <p>Стойността на общата валута спрямо японската леко спада - до 120,10 йени за евро при 120,18 йени за евро в петък.</p>
      <p>Британският фунт стерлинг днес сутрина покачва стойността си с 0,15% до $1,3160 за паунд спрямо $1,3140 за паунд в края на предходната сесия и до 1,1898 евро срещу 1,1880 евро за паунд в петък.</p>
      <p>Стойността на златото слабо расте в понеделник след като в края на миналата седмица спадна с 1,2 процента. Цената на февруарските фючърси за златото на нюйоркската борса Comex се вдига днес сутринта с 0,15 долара, до 1465,25 долара за тройунция. Мартенските фючърси за среброто поскъпват с 0,28% - до 16,642 долара за унция.</p>
    </article>
  </body>
</html>