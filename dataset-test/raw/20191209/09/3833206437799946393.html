<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Nai-burzata-frizyorka-v-sveta-shte-spasyava-onkobolno-momche-920375"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T09:13:00+00:00"/>
    <meta property="og:title" content="Най-бързата фризьорка в света ще спасява онкоболно момче"/>
    <meta property="og:description" content="Коафьорката факир Ваня Иванова влезе в Книгата на рекордите в &quot;Гинес&quot; преди три години - на 4 декемв..."/>
  </head>
  <body>
    <article>
      <h1>Най-бързата фризьорка в света ще спасява онкоболно момче</h1>
      <address>
        <time datetime="2019-12-09T09:13:00+00:00">09 Dec 2019, 09:13</time>
      </address>
      <p>Коафьорката факир Ваня Иванова влезе в Книгата на рекордите в "Гинес" преди три години - на 4 декември 2016 г. в спортната зала "Васил Левски" в Пазарджик тя успя да постигна върхово постижение за най-много прически - цели 330 фризури за 8 часа. По повод третата годишнина от записването й в "Гинес" тя организира шоу, на което присъстваха нейни колежки от цялата страна.</p>
      <p>Покрай забавленията дамите се захващат и с благотворителност - събират пари за лечението на 18-годишния Георги Арнаудов, който има рак на тазобедрената кост. Нужни са около 300 000, за да бъде подложен на животоспасяваща операция. Жители на Пазарджишко приеха историята му присърце и се организират множество кампании, за да бъде събрана сумата. В областта са поставени множеството кутии за дарения, организират се и спортни мероприятия. Също така има благотворителен базар във Фейсбук - там всеки може да предложи вещ за продаване, а сумата от търга се прибавя автоматично в сметката на момчето.</p>
      <p>Ваня и нейните колежки заедно с подкрепата на мотористи от местния клуб събират 700 лева, които ще дадат за лечението на Георги. На шоуто бяха събрани още средства, които ще бъдат насочени към кампанията "Най-хубавото се вижда със сърцето", чиято цел е закупуването и засаждането на дръвчета, за да бъде Пазарджик зелен, а планетата облагородена, пише "<a href="https://www.bgdnes.bg/Article/7955335?fbclid=IwAR12bW2VP3VOBxgS-hMuZ1eJj1y2QQXwqeyTkqDDY1etoQCfNNbPp_-CLLA">България днес</a>".</p>
      <p>Георги се нуждае от животоспасяваща операция На шоуто, организирано от най-бързата фризьорка в света, всеки показва уменията си с ножицата, правят и ревю, а в ролята на модели влизат ученици от Професионалната гимназия по икономика и мениджмънт в града. Идеята за рекорд вдъхновява Иванова преди 8 години. Тогава тя прочита, че рускинята Анна Михайлова е направила 319 прически за 12 часа и е поставила рекорд за "Гинес".</p>
      <p>Ваня се амбицира, че може да направи повече прически за по-малко време и започва да се подготвя. Тогава още не знае, че информацията за рускинята е фалшива и няма вписан неин рекорд в "Гинес". Тя тренира три години във фитнес залата, за да издържи на физическата натовареност - за 8 часа пие няколко глътки вода и хапва само едно парче шоколад.</p>
    </article>
  </body>
</html>