<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7955815"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T09:57:00+00:00"/>
    <meta property="og:title" content="В. &quot;Ведомости&quot;: Не очаквайте пробив от първата среща между Путин и Зеленски"/>
    <meta property="og:description" content="Политици и експерти не очакват на срещата на &quot;нормандската четворка&quot; в Париж да бъде постигнат решителен пробив, но тя ще помогне за постигане на някакъв напредък в мирния процес в Донбас"/>
  </head>
  <body>
    <article>
      <h1>В. "Ведомости": Не очаквайте пробив от първата среща между Путин и Зеленски</h1>
      <address><time datetime="2019-12-09T09:57:00+00:00">09 Dec 2019, 09:57</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Политици и експерти не очакват на срещата на "нормандската четворка" в Париж да бъде постигнат решителен пробив, но тя ще помогне за постигане на някакъв напредък в мирния процес в Донбас, пише руският в. "Ведомости".</p>
      <p>Това ще бъде първата лична среща на президентите на Русия и Украйна Владимир Путин и Володимир Зеленски. Още на 5 декември обаче прессекретарят на руския президент Дмитрий Песков определи пред като твърде високи очакванията на срещата да бъде постигнато споразумение. Възможно е да бъде приет някой документ без обвързваща сила, който да изброява "точките, по които има разбирателство". В Кремъл самата среща се смята за позитивна новина, добави Песков, предаде БТА.</p>
      <p>Няма смисъл да се чака решителен пробив, защото украинските власти разбират: ако изпълнят договореностите от Минск, Донбас ще се превърне в алтернативен център на влияние, който не се контролира от Киев. Затова те искат предоговаряне, пише руският в. "Комерсант".</p>
      <figure>
        <img src="https://cache1.24chasa.bg/Images/Cache/831/Image_7955831_128.jpg"/>
        <figcaption>Володимир Зеленски</figcaption>
      </figure>
      <p>Русия обаче е категорично против. За Москва е приемливо или пълно изпълнение на споразуменията, или запазване на статуквото. Руската страна няма намерение да предоговаря нищо.</p>
      <p>Ако съдим само по политическите интереси, от първата среща на "двамата Владимировци" не трябва да се очаква почти нищо, отбелязва в. "Московски комсомолец". Крим, Донбас, транзитът на руски газ към Европа, евентуалното влизане на Украйна в НАТО - по всички тези и много други въпроси позициите на Москва и Киев са или противоположни, или най-малкото силно различаващи се. Въпреки това обаче личните връзки между държавните лидери са важни. Липсата на подобни отношения е още по-важна. Макар че това понякога е трудно за вярване, и най-високопоставените политици са хора и отвлеченото и рационалното не винаги надделяват над личните впечатления.</p>
      <p>В контактите на високо равнище между Москва и Киев през последните години преобладаваха примерите на лични неразбирателства. Лошите лични отношения между Путин и Порошенко бяха една от причините за сегашните отношения между страните. Срещата в Париж е възможност за "рестартиране" на личните отношения между лидерите на Русия и Украйна. Дали тази възможност ще бъде използвана и до каква степен вече е съвсем отделен въпрос. Но дори появата на слабо и предпазливо чувство на доверие между Путин и Зеленски би било голяма победа и стъпка напред, отбелязва вестникът.</p>
    </article>
  </body>
</html>