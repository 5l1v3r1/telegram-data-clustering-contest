<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3059772_orban-viktor-soha-nem-allt-meg-ilyen-gyengen"/>
    <meta property="og:site_name" content="Népszava"/>
    <meta property="article:published_time" content="2019-12-09T09:10:00+00:00"/>
    <meta property="og:title" content="„Orbán Viktor soha nem állt még ilyen gyengén”"/>
    <meta property="og:description" content="Az autokratikus rendszerekben is lehet nyerni, ha összefognak a demokraták – mondta lapunknak Piri Kati magyar származású, holland EP-képviselő, az S&amp;D frakció alelnöke."/>
  </head>
  <body>
    <article>
      <h1>„Orbán Viktor soha nem állt még ilyen gyengén”</h1>
      <address><time datetime="2019-12-09T09:10:00+00:00">09 Dec 2019, 09:10</time> by <a rel="author" href="https://nepszava.hu/szerzo/zoltai-akos/" target="_blank">Zoltai Ákos</a></address>
      <p>
        <b>Az autokratikus rendszerekben is lehet nyerni, ha összefognak a demokraták – mondta lapunknak Piri Kati magyar származású, holland EP-képviselő, az S&amp;D frakció alelnöke.</b>
      </p>
      <p><b>Az Ursula von der Leyen-féle Európai Bizottságot (EB) minden hazai párt megszavazta, kivéve a tartózkodó Momentumot. Elvszerűnek tartja a baloldali formációk viselkedését? </b>A magyar pártoknak extra nehéz volt ez a választás, hiszen az EB-be bekerült Orbán Viktor kormányfő embere, Várhelyi Olivér is, ráadásul a bővítésért felelős biztosként olyan portfóliót kapott, ahol a jogállamiságra és a médiaszabadságra is nagy figyelem összpontosul. De összességében nem mondhatjuk, hogy a bizottság jobboldali grémium lenne, kilenc szociáldemokrata tagja van – alelnöke a holland Frans Timmermans, egy igazi baloldali. És a bizottság programja 80 százalékban lefedi a szociáldemokraták, uniós választások előtti ígéreteit.</p>
      <p><b>Mi a helyzet az Európai Néppárt, az EPP ígéreteivel, amelyek arról szóltak, hogy ha a magyar kormánypárt nem tartja magát az európai értékekhez, kitehetik a konzervatív pártcsaládból? </b>Remélem, most, hogy a lengyel Donald Tusk lett a Néppárt elnöke, az EPP januárban meghozza a megfelelő döntést. A Fidesz ugyanis nem nevezheti magát kereszténydemokrata pártnak – politikája alapján semmiképpen.</p>
      <p><b>Rendszerét mégis zavartalanul finanszírozza az uniós költségvetés. A jövőben is számíthat a közösség pénzére a magyar kormány? </b>Magyarország valóban rengeteg pénzt kapott az EU-tól, de sajnos ez a támogatás nem csak a magyar embereket gyarapította, hanem Orbán klánját is. Nem tudom elképzelni, hogy továbbra is ilyen naivak leszünk, és finanszírozzuk ezt a szűk klikket.</p>
      <p><b>Ha a támogatást nem is, annak hiányát már megérzik az emberek. </b>Velük szolidárisaknak kell maradnunk, hiszen Magyarország sok területe a legszegényebb Európában. Azt kell biztosítani az új költségvetésben, hogy a források közvetlenül az emberek kezébe kerüljenek. Radikális változásnak kell jönnie.</p>
      <p><b>És jön? Korábban filmet forgatott a „másik” magyar valóságról, azt próbálva bizonyítani, hogy Orbán-világa nem az ország. Lát esélyt arra, hogy ez a „másik” világ felülkerekedjen a rezsimen? </b>Az önkormányzati választás eredménye sok reményt adott Magyarországnak és Európának. Fontos megemlíteni, hogy Erdogan rendszerében – ahol sokkal jobban letörték a jogállamiságot és újságírókat záratnak börtönbe – is győzni tudott az ellenzék Isztambulban és hat nagyvárosban. Szóval igen: az autokratikus rendszerekben is lehet nyerni, ha összefognak a demokraták. Pedig Magyarországon sokan már remélni sem merték, hogy ilyen körülmények között eredményes lehet az ellenzék, de a választás megmutatta, hogy a magyar embereknek is elege van ebből a politikából – Szombathelytől Budapestig. A korábbi évekhez képest Orbán Viktor soha nem állt még ilyen gyengén, nemcsak Magyarországon, hanem az unión belül sem.</p>
    </article>
  </body>
</html>