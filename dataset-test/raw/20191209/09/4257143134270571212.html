<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/12/09/pep-guardiola-nagy-beismerest-tett"/>
    <meta property="og:site_name" content="infostart"/>
    <meta property="article:published_time" content="2019-12-09T09:24:00+00:00"/>
    <meta property="og:title" content="Pep Guardiola nagy beismerést tett"/>
    <meta property="og:description" content="Meglepő nyilatkozatra ragadtatta magát Pep Guardiola, a Manchester City menedzsere a városi derbi elveszítése után. Azt mondta: „Lehet, hogy a City nem versenyezhet a topcsapatokkal.”"/>
  </head>
  <body>
    <article>
      <h1>Pep Guardiola nagy beismerést tett</h1>
      <address><time datetime="2019-12-09T09:24:00+00:00">09 Dec 2019, 09:24</time> by <a rel="author">Infostart / Dénes Tamás</a></address>
      <h3>Meglepő nyilatkozatra ragadtatta magát Pep Guardiola, a Manchester City menedzsere a városi derbi elveszítése után. Azt mondta: „Lehet, hogy a City nem versenyezhet a topcsapatokkal.”</h3>
      <p>A Manchester City 2-1-re kikapott a Unitedtól a városi derbin, s emiatt már tizennégy pont a hátránya a Premier League-ben listavezető Liverpoollal szemben, sőt, még a második helyezett Leicester City is hat ponttal megelőzi. Ez volt a címvédő első veresége decemberben, de ez nem sejtet jót: Guadriolának a mostani a negyedik decembere a Premier League-ben, s az előző háromból kettőben is három-három mérkőzést veszített. (2016-ban és 2018-ban. 2017-ben csupán egy döntetlen rontotta a hibátlan mérleget.)</p>
      <p>A City tavaly ilyenkor is hátrányba került a más hónapokhoz képest kifejezetten gyenge decemberi mérlege miatt, de aztán január elején otthon megverte riválisát, s végül behozva a hátrányát bajnok lett. Most ellenben lényegesen nagyobb a különbség, s ezt így látja Guardiola is, aki szerint „a Liverpool utolérése nem reális”.</p>
      <p>A BBC felidézte, hogy a Premier League történetében még soha, egyetlen csapat sem tudott tizennégy pontos hátrányt ledolgozni a listavezetővel szemben. Az is kiderült, hogy edzői pályafutása során Guardiola még soha nem állt a csapatával 16 forduló után mindössze 32 ponttal. A Manchester City már két hazai mérkőzést elveszített a mostani bajnoki idényben, Guardiola csapataival ez korábban mindössze kétszer fordult elő, mégpedig 2008–2009-ben a Barcelonával és 2014–2015-ben a Bayern Münchennel.</p>
      <p>Az angol elemzők egyetértenek abban, hogy a Manchester United elleni szombati vereséggel a City elveszítette reális esélyét az ismétlésre, de a további sorozatokban még bármit elérhet. (Igaz, Guardiola szerint, ugyebár, csapata nem elég jó a topcsapatokkal összehasonlítva. Mindazonáltal a BL-ben a fogadóirodák szerint továbbra is a Manchester City az első számú favorit.)</p>
      <p>A Liverpool első számú kihívójának, riválisának immár a Leicester City számít, amely a hét végén klubrekordot állított fel azzal, hogy sorozatban a nyolcadik mérkőzését nyerte meg a Premier League-ben. Az előző mondatból következik: ilyen nagyszerű szériája még a Claudio Ranierivel megnyert bajnoki szezonban sem volt.</p>
      <p>
        <i>Nyitókép: MTI/EPA/Friedemann Vogel</i>
      </p>
    </article>
  </body>
</html>