<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625600/%D9%87%D8%B1-%D8%AA%D8%A8-%D9%88-%D8%B3%D8%B1%D9%81%D9%87%E2%80%8C%D8%A7%DB%8C-%D9%86%D8%B4%D8%A7%D9%86-%D8%AF%D9%87%D9%86%D8%AF%D9%87-%D8%A2%D9%86%D9%81%D9%84%D9%88%D8%A2%D9%86%D8%B2%D8%A7-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:12:00+00:00"/>
    <meta property="og:title" content="هر تب و سرفه‌ای نشان دهنده آنفلوآنزا نیست"/>
    <meta property="og:description" content="رئیس مرکز تحقیقات بیماری‌های عفونی دانشگاه علوم پزشکی بیرجند گفت: باید توجه داشت هر تب و سرفه‌ای نشان دهنده آنفلوآنزا نیست و واکسن این بیماری برای موارد خاص استفاده می‌شود."/>
  </head>
  <body>
    <article>
      <h1>هر تب و سرفه‌ای نشان دهنده آنفلوآنزا نیست</h1>
      <h2>یک متخصص بیماری‌های عفونی:</h2>
      <address>
        <time datetime="2019-12-09T09:12:00+00:00">09 Dec 2019, 09:12</time>
      </address>
      <p>
        <i>رئیس مرکز تحقیقات بیماری‌های عفونی دانشگاه علوم پزشکی بیرجند گفت: باید توجه داشت هر تب و سرفه‌ای نشان دهنده آنفلوآنزا نیست و واکسن این بیماری برای موارد خاص استفاده می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مسعود ضیایی اظهار کرد: آنفلوآنزا یک بیماری تنفسی حاد است که دستگاه تنفسی فوقانی و تحتانی را درگیر می‌کند.</p>
      <p>وی با بیان اینکه این بیماری عوارض جدی ندارد، افزود: شروع این بیماری با تب ناگهانی است و علائم آن با سرماخوردگی بسیار متفاوت است.</p>
      <p>استاد تمام دانشگاه علوم پزشکی بیرجند با بیان اینکه آبریزش بینی و اشک ریزش در آنفلوآنزا کم و در سرماخوردگی بیشتر است، تصریح کرد: این بیماری ویروسی با درد عضلات همراه است.</p>
      <p>ضیایی ادامه داد: آنفلوآنزا می‌تواند باعث عوارض جدی‌تر شده و ریه را درگیر کرده و علائم خارج از ریه را نیز ایجاد کند.</p>
      <p>وی، اسهال، تهوع و سرگیجه را از دیگر علائم این بیماری دانست و افزود راه انتقال آن تنفسی است؛ بنابراین باید مانع از ورود ویروس از طریق استنشاقی و خودالقایی به بدن شویم.</p>
      <p>رئیس مرکز تحقیقات بیماری‌های عفونی دانشگاه علوم پزشکی بیرجند بیان کرد: نباید در فاصله نزدیک فردی قرار گیریم که عطسه و سرفه می‌کند چراکه این قطرات در هوا پخش شده و فاصله نزدیک باعث ابتلا می‌شود.</p>
      <p>ضیایی ادامه داد: خودالقایی نیز به معنای این است که از راه قطرات عطسه و سرفه فردی که روی میز، دستگیره در و وسایل مانده مبتلا شویم.</p>
      <p>وی با بیان اینکه این بیماری از طریق دست منتقل می‌شود، افزود: باید مراقب باشیم دست‌هایمان آلوده نشود؛ بنابراین اگر کسی علائم سرماخوردگی دارد باید از دست دادن با او جلوگیری کرد.</p>
      <p>استاد تمام دانشگاه علوم پزشکی بیرجند بیان کرد: برای جلوگیری از این انتقال باید دست‌های خود را با صابون‌های بدون آب و ژل صابون تمیز کرده و در اولین فرصت بشوریم.</p>
      <p>ضیایی ادامه داد: باید آداب سرفه را رعایت کنیم؛ وقتی کسی سرفه می‌کند باید جلوی دهان و بینی خود را گرفته و سپس دستمال را داخل پلاستیک و سپس در سطل زباله بیندازد.</p>
      <p>وی با بیان اینکه وقتی مبتلا شدیم باید در خانه استراحت کنیم، افزود: نباید در زمان بیماری و تب بیرون رویم چراکه این بیماری به بقیه افراد جامعه منتقل خواهد شد.</p>
      <p>این متخصص بیماری‌های عفونی با تاکید بر استفاده از ماسک در محیط آلوده و شلوغ و بعد دورانداختن ماسک، تصریح کرد: باید در طول بیماری از مایعات، میوه و سبزیجات استفاده کرد.</p>
      <p>ضیایی با اشاره به اینکه این بیماری دارو دارد و موثر است اما قرار نیست همه از آن دارو بهره ببرند، افزود: واکسن این بیماری برای موارد خاص استفاده می‌شود.</p>
      <p>وی در پاسخ به این سوال که چه افرادی لازم است واکسن تهیه کنند، تصریح کرد: افراد زیر 5 سال و بالای 65 سال، بانوان باردار، افرادی که بیماری‌هایی مانند آسم، بیماری‌های قلبی، اختلالات عصبی، اختلالات خونی، بیماری‌های عضلانی، روانی، چاقی مفرط و دیابت دارند از موارد خاص مصرف این واکسن هستند.</p>
      <p>استاد تمام دانشگاه علوم پزشکی بیرجند بیان کرد: این واکسن براساس ویروس‌های شایع سال قبل توزیع می‌شود و بهتر است در اوایل پاییز یا شهریور تزریق شود، اما نوزادان زیر 6 ماه نباید آن را بزنند.</p>
      <p>وی افزود: میل کردن مایعات، داروی تب‌بر، مسکن و ماندن در خانه روش معمول درمان است و باید توجه داشت هر تب و سرفه‌ای نشان دهنده آنفلوآنزا نیست و تنها باید در صورت داشتن این علائم افراد استراحت کنند.</p>
      <p>ضیایی ادامه داد: علائم پیشرفت بیماری از جمله تنگی نفس، تغییرات هوشیاری و خواب آلودگی و تشنج و ضعف شدید نشان دهنده آنفلوآنزا است که باید این افراد دارو مصرف کنند.</p>
      <p>این متخصص بیماری‌های عفونی با اشاره به اینکه گروه‌های پرخطر باید قبل از پیشرفت بیماری، درمان شوند، یادآور شد: برای پیشگیری مهم این است که آداب و اصول پیشگیری را یاد گرفته و مراقب سلامتی خود با تغذیه درست و ورزش باشیم تا بدن آمادگی مقابله با عفونت را داشته باشد.</p>
    </article>
  </body>
</html>