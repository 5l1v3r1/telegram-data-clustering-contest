<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/tiden-pa-vag-rinna-ut-i-forhandlingar-om-tv4-i-tele2/"/>
    <meta property="og:site_name" content="DN.SE"/>
    <meta property="article:published_time" content="2019-12-09T09:05:55+00:00"/>
    <meta property="og:title" content="Tiden på väg rinna ut i förhandlingar om TV4 i Tele2"/>
    <meta property="og:description" content="Natten till onsdag går avtalet ut mellan Tele2 och Bonnier Broadcasting, som ägs av Telia. Om parterna inte enas släcks TV4-kanalerna och Cmore i Tele2."/>
  </head>
  <body>
    <article>
      <h1>Tiden på väg rinna ut i förhandlingar om TV4 i Tele2</h1>
      <address><time datetime="2019-12-09T09:05:55+00:00">09 Dec 2019, 09:05</time> by <a rel="author" href="https://www.dn.se/av/gustav-olsson/" target="_blank">Gustav Olsson</a></address>
      <p>
        <b>Natten till onsdag går tv-avtalet ut mellan Tele2 och Bonnier Broadcasting, som numera ägs av Telia. Om parterna inte enas kan en tredjedel av svenskarna stå utan <a href="https://www.dn.se/ekonomi/nytt-tv-brak-kan-resultera-i-slackta-kanaler/">TV4-kanalerna och Cmore.</a> <br/>– Det ser allt mörkare ut. Mycket tyder på att kanalerna släcks ner, säger Joel Ibson, presskommunikatör på Tele2.</b>
      </p>
      <p>Det är hushåll med abonnemang hos Tele2-ägda Com Hem och Boxer som kan drabbas när det tidigare <a href="https://www.dn.se/ekonomi/nytt-tv-brak-kan-resultera-i-slackta-kanaler/">avtalet löper ut.</a> Kanalerna kommer då att plockas ur kanalutbudet tills en överenskommelse är på plats.</p>
      <p>Sedan den 2 december ägs Bonnier Broadcasting av Telia. Tele2:s vd, Anders Nilsson, har tidigare sagt att varken Telia eller Bonnier Broadcasting visat intresse av att förhandla med operatören.</p>
      <p>Enligt Mathias Berg, operativ chef för TV4 och Cmore har TV4 dock erbjudit en förlängning av nuvarande avtal enligt samma villkor.</p>
      <p>– Det är olyckligt att Com Hem hotar med att släcka våra kanaler som en del av sin opinionsbildning. Det är ett cyniskt spel som drabbar tittarna. Konflikten handlar helt enkelt om att Com Hem kräver nya rättigheter utan att betala för dem. </p>
      <p>Tele2 menar däremot att motparten saknar vilja till dialog i förhandlingarna.</p>
      <p>– Vi märker fortfarande inte av någon seriös förhandlingsvilja, säger Joel Ibson.</p>
    </article>
  </body>
</html>