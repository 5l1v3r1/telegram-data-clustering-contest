<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/12/09/kiderult-kit-zsarolt-molnar-zsolt-mellett-az-angyal-ugyvedje"/>
    <meta property="og:site_name" content="infostart"/>
    <meta property="article:published_time" content="2019-12-09T09:44:00+00:00"/>
    <meta property="og:title" content="Kiderült, melyik MSZP-s polgármestert gyanúsítja Az Angyal Ügyvédje"/>
    <meta property="og:description" content="A II. kerület frissen megválasztott MSZP-s polgármesterét, Őrsi Gergelyt, erősítette meg maga az érintett a 24.hu-nak."/>
  </head>
  <body>
    <article>
      <h1>Kiderült, melyik MSZP-s polgármestert gyanúsítja Az Angyal Ügyvédje</h1>
      <address><time datetime="2019-12-09T09:44:00+00:00">09 Dec 2019, 09:44</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/12/09/toth-bertalan-aljas-ragalom-a-zsarolas"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/12/08/ellenzeki-politikusokrol-iger-leleplezest-az-angyal-ugyvedje"/>
        <a href="https://infostart.hu/belfold/2019/12/09/uzent-az-angyal-ugyvedjenek-az-mszp-partigazgatoja"/>
      </related>
      <h3>A II. kerület frissen megválasztott baloldali vezetője, Őrsi Gergely az egyik érintettje azoknak a kábítószer-, szex- és korrupciós ügyeknek, amelyekről a blog közölt leleplező állításokat.</h3>
      <p>Őrsi Gergelyt zsarolta meg Molnár Zsolt, az MSZP pártigazgatója mellett az Angyal Ügyvédje blog – <a href="https://24.hu/belfold/2019/12/09/angyal-ugyvedje-orsi-gergely-molnar-zsolt/">tudta meg a 24.hu</a>. A II. kerület frissen megválasztott polgármestere megerősítette a portál értesülését, de részleteket nem kívánt egyelőre elárulni, mert mint közölte: rendőrségi ügy van folyamatban, és mindennemű információ akadályozná a nyomozást.</p>
      <blockquote>Őrsi Gergely elöljáróban csak annyit mondott, hogy Molnár Zsolton és egy másik személyen keresztül zsarolták meg, nem direkten őt.</blockquote>
      <p>A II. kerület szocialista polgármestere az üggyel kapcsolatban egy videoüzenetet is közzétett Facebook-oldalán, amiben úgy fogalmaz: soha semmilyen zsarolási kísérletnek nem fog engedni. Hamis lejáratások helyett pedig a kerület valódi problémáival foglalkozik:</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Forsigergely2kerulet%2Fvideos%2F293790574870759%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Mint arról az <a href="https://infostart.hu/belfold/2019/12/09/uzent-az-angyal-ugyvedjenek-az-mszp-partigazgatoja">Infostart is beszámolt</a>, Molnár Zsolt <a href="http://www.atv.hu/belfold/20191209-molnar-zsolt-megszolalt-az-ellenzeki-borkai-ugyrol-megzsaroltak-feljelentest-teszek">az ATV reggeli műsorában</a> közölte, hogy őt vette célkeresztbe a blog szerzője, akinek a személyéről kiderült: az MSZP-közeli Egyenlítő blog egykori főszerkesztője. A szocialisták pártigazgatója cáfolt minden állítást, és rendőrségi feljelentést ígért az ügyben.</p>
      <p>Egy Angyal ügyvédje nevű új blog ellenzéki politikusok kábítószer- szex- és korrupciós ügyeiről <a href="https://infostart.hu/belfold/2019/12/08/ellenzeki-politikusokrol-iger-leleplezest-az-angyal-ugyvedje">ígért leleplezést</a>. Valamint azt is közölte: ha a magukra ismerő politikusok 2019. december 31-ig visszavonulnak a közélettől, úgy január 1-én nem nevezi meg őket. A bejegyzést Kiss Krisztinaként írták alá.</p>
      <p>Molnár Zsolt az ATV reggeli műsorában úgy fogalmazott: nem egy újabb Borkai-ügyről van szó, hanem „egy mocskos zsarolási ügyről”.</p>
      <p>A<a href="http://www.atv.hu/belfold/20191209-molnar-zsolt-megszolalt-az-ellenzeki-borkai-ugyrol-megzsaroltak-feljelentest-teszek"> Molnár Zsolttal készült ATV-interjú</a> végére végső soron kiderült, hogy ki az az ember, aki ellen az MSZP-s politikus a rendőrséget feljelentést tesz, miközben az egész interjúban arról beszélt, hogy először a rendőröknek akarja megnevezni az illetőt. Amikor azonban Molnár Zsolt leírása alapján a műsorvezető rákérdezett, hogy az MSZP-közeli Egyenlítő bloghoz van-e köze az ügynek, Molnár Zsolt azt válaszolta, hogy a műsorvezető jó helyen keresgél. A szocialista politikus nem cáfolta azt sem, hogy a blog egykori főszerkesztőjét sejti az ügy hátterében.</p>
      <aside>A blog vádjai<br/>Az Angyal Ügyvédje-blog azt állítja, a VI. kerületi Szinyei Merse utcában áll az az új építésű ház, amelyben egy frissen megválasztott ellenzéki polgármester, valamint pártjának egyik első számú vezetője drogos szexpartikat folytat évek óta. Ezen partik résztvevője közül hármat sikerült megszólaltatniuk. A politikusok őket egy zárt luxus escortlány-közvetítő e-mail listán keresztül rendelték házhoz, amely fő profilját tekintve kislányos külsejű, 18-25 éves lányokat juttat el magas áron “kiemelt” ügyfeleinek, óránként 80-100 ezer forintért. A lányok azt is állítják, hogy társaságukban vélhetően kokaint fogyasztott a két politikus. A kokain beszerzője az önkormányzati választás után állást kapott a barátja által vezetett önkormányzatban, ahol a mai napon is dolgozik. Az Angyal Ügyvédje azt ígéri, ha a politikusok 2019. december 31-ig visszavonulnak a közélettől, úgy január 1-jén nem nevezi meg őket.</aside>
      <p>
        <i>Nyitókép: MTI/Mónus Márton</i>
      </p>
      <p>
        <b>Kapcsolódó hang</b>
      </p>
      <p>Őrsi Gergely a zsarolásról</p>
      <figure>
        <audio src="https://infostart.hu/audio/00005/000058dab.mp3"/>
      </figure>
      <p> </p>
    </article>
  </body>
</html>