<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/stt-lietuvoje-mazeja-tiesiogine-korupcine-patirtis-943223"/>
    <meta property="og:site_name" content="Kauno diena"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="STT: Lietuvoje mažėja tiesioginė korupcinė patirtis"/>
    <meta property="og:description" content="Pirminiai naujausio tyrimo „Lietuvos korupcijos žemėlapis 2019“ rezultatai rodo, kad Lietuvoje mažėja tiesioginė korupcinė patirtis. Per pastaruosius 12 mėnesių kyšį nurodė davę 10 proc. gyventojų (2018 m. – 12 proc.), 5 proc. įmonių vadovų (2018 m. – 8 proc.) ir 2 proc. valstybės tarnautojų (2018 m. – 4 proc.). Nors stebimi metiniai pokyčiai neperžengia statistinės paklaidos ribos, duomenys patvirtina ilgalaikes pozityvias tendencijas, teigiama Specialiųjų tyrimų tarnybos (STT) pranešime."/>
  </head>
  <body>
    <article>
      <h1>STT: Lietuvoje mažėja tiesioginė korupcinė patirtis</h1>
      <address><time datetime="2019-12-09T09:36:00+00:00">09 Dec 2019, 09:36</time> by <a rel="author">ELTOS inf.</a></address>
      <p>
        <b>Pirminiai naujausio tyrimo „Lietuvos korupcijos žemėlapis 2019“ rezultatai rodo, kad Lietuvoje mažėja tiesioginė korupcinė patirtis. Per pastaruosius 12 mėnesių kyšį nurodė davę 10 proc. gyventojų (2018 m. – 12 proc.), 5 proc. įmonių vadovų (2018 m. – 8 proc.) ir 2 proc. valstybės tarnautojų (2018 m. – 4 proc.). Nors stebimi metiniai pokyčiai neperžengia statistinės paklaidos ribos, duomenys patvirtina ilgalaikes pozityvias tendencijas, teigiama Specialiųjų tyrimų tarnybos (STT) pranešime.</b>
      </p>
      <p>Pirmadienį minima Tarptautinė antikorupcijos diena. Ji nuo 2004 metų minima kasmet visame pasaulyje. „Tai galimybė stabtelti ir įvertinti antikorupcinę situaciją šalyje, aptarti esamus iššūkius ir galimybes kurti korupcijai atsparią aplinką“, – pranešime cituojamas Specialiųjų tyrimų tarnybos direktorius Žydrūnas Bartkus.</p>
      <p>STT atstovai pirmadienį dalyvauja įvairiuose renginiuose, diskusijose, mokyklų iniciatyvose, kur dalinamasi gerąja korupcijos prevencijos ir antikorupcinio švietimo priemonių taikymo patirtimi, aptariami pirminiai naujausio tyrimo „Lietuvos korupcijos žemėlapis 2019“ rezultatai, Korupcijos prevencijos įstatymo projekto naujovės.</p>
      <p>Pastebimi teigiami antikorupcinio potencialo ženklai – 5 proc. padidėjo gyventojų, pasiryžusių pranešti apie korupciją ją pastebėjus, dalis ir dabar siekia 22 proc. (2018 m. – 17 proc.). Valstybės tarnautojų ir įmonių vadovų tikslinėse grupėse šis rodiklis reikšmingai nesikeitė (atitinkamai 52 proc. ir 31 proc.).</p>
      <p>Kaip labiausiai korumpuotas institucijas, kaip ir pernai, gyventojai dažniausiai minėjo sveikatos apsaugos institucijas (47 proc., 2018 m. – 50 proc.), teismus (37 proc., 2018 m. – 27 proc.) ir Seimą (30 proc., 2018 m. – 32 proc.).</p>
      <p>„Vertinant ilgalaikę perspektyvą, matome, kad visuomenės tiesioginė korupcinė patirtis yra žymiai sumažėjusi, asmenys yra pasiryžę pranešti apie korupcijos atvejus. Tai rodo didėjantį asmenų nepakantumą neteisėtam, korupcijos paveiktam aplinkinių elgesiui, kas yra labai svarbu, norint gyventi skaidresnėje Lietuvoje“, – pažymėjo STT direktorius Ž. Bartkus.</p>
    </article>
  </body>
</html>