<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/auto/motorusports/atrumlaivu-pilotam-slakterim-piekta-vieta-prestizaja-abu-dabi-posma.d?id=51705841"/>
    <meta property="og:site_name" content="DELFI"/>
    <meta property="article:published_time" content="2019-12-09T09:14:57+00:00"/>
    <meta property="og:title" content="Ātrumlaivu pilotam Slakterim piektā vieta prestižajā Abū Dabī posmā "/>
    <meta property="og:description" content="Nedēļas nogalē Abū Dabī norisinājās pasaules čempionāta noslēdzošais posms ūdens motosportā F-2 klasē, kur Latvijas pilots Uvis Slakteris no ''Riga Powerboat Team'' izcīnīja 5.vietu, informē Latvijas ūdens motosporta federācija (LŪMSF)."/>
  </head>
  <body>
    <article>
      <h1>Ātrumlaivu pilotam Slakterim piektā vieta prestižajā Abū Dabī posmā </h1>
      <address><time datetime="2019-12-09T09:14:57+00:00">09 Dec 2019, 09:14</time> by <a rel="author">DELFI Auto</a></address>
      <p>
        <b>Nedēļas nogalē Abū Dabī norisinājās pasaules čempionāta noslēdzošais posms ūdens motosportā F-2 klasē, kur Latvijas pilots Uvis Slakteris no ''Riga Powerboat Team'' izcīnīja 5.vietu, informē Latvijas ūdens motosporta federācija (LŪMSF).</b>
      </p>
      <p>Šis pasaules čempionāta posms Abū Dabī raksturīgs ar to, ka tajā piedalīties var tikai uzaicinātie 20 labākie pasaules piloti. No Latvijas šo uzaicinājumu saņēma divi piloti – Uvis Slakteris un Ņikita Lijcs. Sacīkste bija ļoti spraiga, jo tajā piedalījās ļoti daudzi augstas klases sportisti, pat vairāki F1 piloti.</p>
      <p>Abos brīvajos treniņos Slakteris uzrādīja piekto labāko rezultātu. Bet kvalifikācijas braucienā nepaveicās. Sīvās konkurences dēļ Slakteris riskējis un , lai laiva būtu vieglāka, tika ieliets minimālais degvielas daudzums. Bet dažādu apstākļu dēļ pilotiem bija jāveic vairāki papildu apļi un beigās nepietika degvielas. Tā Slakteris kvalifikācijā palika 13. Tas nozīmēja arī 13 starta pozīciju pašā sacīkstē.</p>
      <p>Jau sacensību startā Slakteris veica izcilu uzrāvienu un apsteidza vairākus sportistus. Bet šis posms ir slavens ne tikai ar prestižu, bet arī sarežģīto trasi, un to pierādīja vairākās avārijas, norāda LŪMSF. Jau sacīkstes pirmajā daļā, nespējot reaģēt uz negaidītajiem augstajiem viļņiem, apmeta kūleni pieredzējušais zviedru pilots Osterbergs. Kad sacīkste tika atjaunota, vēl nenobraucot pilnu apli, sekoja nākošā smagā avārija. Pagriezienā pie bojas, veicot apdzīšanu cīņā par pjedestālu, saskrējās nīderlandietis Zandbergens un zviedrs Petersons. Pēc tam cīņa turpinājās līdz pēdējam brīdim. Slakteris finišēja sestais, bet Lijcs astotais.</p>
      <p>Tehniskās komisija pēc sacensībām par neatļautu motora pārveidošanu diskvalificēja lietuvieti E.Riabko, tādējādi Latvijas piloti pakāpās par vienu vietu uz augšu – U.Slakteris 5. vietā, bet Ņ.Lijcs 7.vietā.</p>
      <p>"Esmu lepns, ka šajā prestižajā posmā Latvijas piloti sevi parādīja izcili. Pirmajā desmitniekā tikai divām valstīm izdevās izcīnīt vairāk par vienu vietu pirmajā desmitniekā. Tās ir sacensību rīkotāji Apvienoto Arābu Emirāti un Latvija. Tas liecina, ka esam pasaules ūdens motosporta elitē", teica Latvijas Ūdens motosporta federācijas prezidents Atis Slakteris.</p>
      <figure>
        <a href="https://www.delfi.lv/auto/">
          <img src="https://g2.delphi.lv/images/pix/file46261957_delfi-auto.png"/>
        </a>
      </figure>
      <p>
        <a href="https://www.delfi.lv/auto/motorusports/atrumlaivu-pilotam-slakterim-piekta-vieta-prestizaja-abu-dabi-posma.d?id=51705841&amp;com=1&amp;reg=1">5</a>
      </p>
    </article>
  </body>
</html>