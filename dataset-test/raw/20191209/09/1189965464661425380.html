<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262210/tzeremi-kormpin-to-prosopo-ekpliksi-stis-vretanikes-ekloges-tis-12is-dekemvrioy"/>
    <meta property="og:site_name" content="LiFO"/>
    <meta property="article:published_time" content="2019-12-09T09:29:00+00:00"/>
    <meta property="og:title" content="Τζέρεμι Κόρμπιν: Το πρόσωπο έκπληξη στις βρετανικές εκλογές της 12ης Δεκεμβρίου"/>
    <meta property="og:description" content="Το αποτέλεσμα των εκλογών στη Βρετανία θα είναι αποφασιστικό για την τύχη των σχέσεων της Γηραιάς Αλβιόνας με την ΕΕ, και ο Κόρμπιν μπορεί να γίνει πρωταγωνιστής"/>
  </head>
  <body>
    <article>
      <h1>Τζέρεμι Κόρμπιν: Το πρόσωπο έκπληξη στις βρετανικές εκλογές της 12ης Δεκεμβρίου</h1>
      <h2>Το αποτέλεσμα των εκλογών στη Βρετανία θα είναι αποφασιστικό για την τύχη των σχέσεων της Γηραιάς Αλβιόνας με την ΕΕ, και ο Κόρμπιν μπορεί να γίνει πρωταγωνιστής</h2>
      <address><time datetime="2019-12-09T09:29:00+00:00">09 Dec 2019, 09:29</time> by <a rel="author">Θοδωρής Αντωνόπουλος</a></address>
      <p>
        <b><b>Ποιος:</b> <a href="https://www.lifo.gr/tags/%CE%A4%CE%B6%CE%AD%CF%81%CE%B5%CE%BC%CE%B9+%CE%9A%CF%8C%CF%81%CE%BC%CF%80%CE%B9%CE%BD">Τζέρεμι Κόρμπιν</a>, Βρετανός πολιτικός, αρχηγός του Εργατικού Κόμματος της Μεγάλης Βρετανίας από το 2015.</b>
      </p>
      <p><b>Πού:</b> Στο Ηνωμένο Βασίλειο όπου την Πέμπτη 12/12 διεξάγονται πρόωρες κοινοβουλευτικές εκλογές στη «σκιά» του Brexit.</p>
      <p><b>Γιατί:</b> Διότι στο τελευταίο τηλεοπτικό debate τους στο BBC (6/12) φάνηκε να κερδίζει στα σημεία τον πολιτικό αντίπαλό του πρωθυπουργό Μπόρις Τζόνσον, ηγέτη των Τόρις, μειώνοντας τη δημοσκοπική διαφορά τους από το 10% στο 8% και αναπτερώνοντας λίγο πριν από τις κάλπες τις ελπίδες των Εργατικών ότι θα καταφέρουν τη «μεγάλη ανατροπή». Αυτό μάλιστα συνέβη λίγες μέρες μετά τους μύδρους που εξαπέλυσε εναντίον του ο Βρετανός αρχιραββίνος για αντισημιτισμό, χαρακτηρισμό που ο ίδιος, γνωστός για τις φιλοπαλαιστινιακές του θέσεις και δράσεις, αποκήρυξε σθεναρά. Το αποτέλεσμα των εκλογών αυτών θα είναι αποφασιστικό αφενός για την τύχη των σχέσεων της Γηραιάς Αλβιόνας με την ΕΕ, αφετέρου για τις εσωτερικές εξελίξεις εφόσον ο 70χρονος σήμερα Κόρμπιν, υπεύθυνος για τη θεαματική αριστερή «στροφή» των Εργατικών, υπόσχεται αλλαγές όπως οι επαεθνικοποιήσεις της ηλεκτρικής ενέργειας και των σιδηροδρόμων, η κατάργηση των διδάκτρων στα Πανεπιστήμια, η έμφαση στην «πράσινη» ανάπτυξη, η γενναία αύξηση των δημοσίων δαπανών και η υψηλότερη φορολογία στις μεγάλες επιχειρήσεις. Έχοντας μακροχρόνια εμπλοκή με το αντιπολεμικό και το αντιπυρηνικό κίνημα, έχει επιπλέον αμφισβητήσει ευθέως το ίδιο το ΝΑΤΟ.</p>
      <p><b>Διά ταύτα:</b> Αντίθετα με τα περισσότερα ευρωπαϊκά σοσιαλδημοκρατικά κόμματα που έχουν πλέον μετατοπιστεί προς το κέντρο παρουσιάζοντας ολοένα λιγότερα διακριτά σημεία από τους συντηρητικούς και τους φιλελεύθερους, οι Εργατικοί του Κόρμπιν ο οποίος διαθέτει πλούσιο κινηματικό και διεθνιστικό παρελθόν, «επιστρέφουν» στις αριστερές τους ρίζες. Αυτό έχει από μόνο του ενδιαφέρον εφόσον εκλεγεί και εφαρμόσει τις διακηρύξεις του. Δηλώσεις όπως «θα δράσουμε αποφασιστικά για να κάνουμε τον χρηματοπιστωτικό τομέα υπηρέτη της βιομηχανίας, όχι αφεντικό της» προκαλούν ανατριχίλες στα golden boys του Χρηματιστηρίου του Λονδίνου. Η μακροχρόνια λιτότητα και το «άνοιγμα» της εισοδηματικής ψαλίδας έχει επίσης κουράσει κι απογοητεύσει τους Βρετανούς. Εντούτοις, η επικράτηση του «κόκκινου Τζέρεμι» δεν αναμένεται εύκολη. Παρότι ο Μπόρις Τζόνσον έχει αποδειχθεί «ιδανικός αυτόχειρας» με τα καμώματά του, διαθέτει επίσης κοινό αλλά και αποκρυσταλλωμένη θέση για το Brexit. Δείχνει δε να εννοεί σοβαρά ότι εφόσον κερδίσει, μέχρι τέλη Ιανουαρίου θα επικυρώσει στη βουλή τη συμφωνία εξόδου, λέγοντας οριστικά "bye-bye" στις Βρυξέλλες. Ο Τζέρεμι Κόρμπιν, πάλι, ο οποίος έχει παλιότερα εκφραστεί τόσο κατά όσο και υπέρ της συμμετοχής στην ΕΕ, παραμένει επαμφοτερίζων: «Ως πρωθυπουργός θα υιοθετούσα μια ουδέτερη στάση ώστε να μπορώ να υλοποιήσω με αξιόπιστο τρόπο το αποτέλεσμα και να ενώσω τις κοινότητές μας και τη χώρα μας αντί να συνεχίζω μια ατέρμονη συζήτηση με την Κομισιόν για το Brexit», δήλωσε στο πρόσφατο debate. Ήταν η πιο ξεκάθαρη ως τώρα θέση του που όμως άφησε ερωτηματικά τόσο στους αντίπαλους του Ευρωδιαζυγίου (που στη βρετανική περίπτωση είναι κόσμος κατά βάση προοδευτικών πεποιθήσεων) όσο και στους περισσότερο ή λιγότερο φανατικούς θιασώτες του Brexit οι οποίοι αποτελούν ένα υπολογίσιμο κομμάτι των ψηφοφόρων των Εργατικών. «Μπορούμε να δημιουργήσουμε ένα νέο είδος πολιτικής, πιο ευγενικής, πιο αξιοσέβαστης αλλά ταυτόχρονα θαρραλέας», έχει πει. Μένει να φανεί αν θα του δοθεί η ευκαιρία να την υλοποιήσει.</p>
    </article>
  </body>
</html>