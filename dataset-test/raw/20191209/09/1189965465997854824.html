<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/262214/aigio-kalikantzaroi-anti-gia-fatni-kai-agios-vasilis-se-kado-antidroyn-gia-ton-xristoygenniatiko-stolismo"/>
    <meta property="og:site_name" content="LiFO"/>
    <meta property="article:published_time" content="2019-12-09T09:46:00+00:00"/>
    <meta property="og:title" content="Αίγιο: Καλικάντζαροι αντί για φάτνη και Άγιος Βασίλης σε κάδο - Αντιδρούν για τον χριστουγεννιάτικο στολισμό"/>
    <meta property="og:description" content="Έντονες αντιδράσεις στο Αίγιο από τους κατοίκους για τον φετινό στολισμό στο κέντρο της πόλης με καλικάντζαρους, αντί για φάτνη"/>
  </head>
  <body>
    <article>
      <h1>Αίγιο: Καλικάντζαροι αντί για φάτνη και Άγιος Βασίλης σε κάδο - Αντιδρούν για τον χριστουγεννιάτικο στολισμό</h1>
      <h2>Έντονες αντιδράσεις στο Αίγιο από τους κατοίκους για τον φετινό στολισμό στο κέντρο της πόλης με καλικάντζαρους, αντί για φάτνη</h2>
      <address><time datetime="2019-12-09T09:46:00+00:00">09 Dec 2019, 09:46</time> by <a rel="author">NEWSROOM</a></address>
      <p>
        <b>Έντονες αντιδράσεις έχει προκαλέσει ο χριστουγεννιάτικος στολισμός στο κέντρο του Αιγίου, με τους καλικάντζαρους αντί για φάτνη αλλά και τον Άγιο Βασίλη μέσα σε κάδο ανακύκλωσης.</b>
      </p>
      <p>Τι αντιδράσεις έχει πυροδοτήσει η εγκατάσταση στην κεντρική πλατεία της πόλης όπου αντί για την κλασική φάτνη τοποθετήθηκαν καλικάντζαροι, σε μία προσπάθεια για μία διαφορετική διακοσμητική πρόταση, ενώ την ίδια στιγμή στο πλαίσιο της καμπάνιας που έχει ξεκινήσει ο δήμος για τη διαχείριση των σκουπιδιών, τοποθετήθηκε επίσης ένας Άγιος Βασίλης μέσα σε κάδο ανακύκλωσης.</p>
      <p>Στην περίπτωση του Αγίου Βασίλη, εκείνοι που αντιδρούν, κάνουν λόγο για ευτελισμό ενός Αγίου που στη συνείδηση των παιδιών είναι ο πιο αγαπημένος τους ήρωας, με τη δημοτική αρχή να απαντά ότι πρόκειται για έξυπνο μάρκετινγκ προκειμένου να καλλιεργηθεί στους δημότες η ανάγκη της ανακύκλωσης.</p>
      <figure>
        <img src="https://www.lifo.gr/uploads/image/1576623/aigio-fatni-kalikantzaroi-1.jpg"/>
      </figure>
      <p>Οι καλικάντζαροι ωστόσο είναι εκείνοι που προκάλεσαν την μεγαλύτερη οργή, καθώς εκείνοι που αντιδρούν, ανάμεσά τους και εκκλησιαστικά sites που καταγγέλλουν τους υπευθύνους για τον σχεδιασμό, αναφέρουν μεταξύ άλλων πως οι καλικάντζαροι δεν έχουν καμία σχέση με το γεγονός της γέννησης του Θείου Βρέφους, ζητώντας φάτνες, μάγους και φωτεινά αστέρια.</p>
      <p>Οι καλικάντζαροι, σύμφωνα πάντα με τους πολέμιους του φετινού στολισμού, είναι δαίμονες και δεν μπορούν παρά να έχουν ένα συμπληρωματικό ρόλο στην αποτύπωση του μηνύματος των Χριστουγέννων που δεν είναι άλλο από τον ερχομό του Χριστού, που συμβολίζει την αγάπη και την ειρήνη σε όλο τον κόσμο.</p>
      <figure>
        <img src="https://www.lifo.gr/uploads/image/1576624/aigio-fatni-kalikantzaroi-2.jpg"/>
      </figure>
      <figure>
        <img src="https://www.lifo.gr/uploads/image/1576625/aigio-fatni-kalikantzaroi-3.jpg"/>
      </figure>
      <figure>
        <img src="https://www.lifo.gr/uploads/image/1576626/aigio-fatni-kalikantzaroi-4.jpg"/>
      </figure>
      <figure>
        <img src="https://www.lifo.gr/uploads/image/1576627/aigio-fatni-kalikantzaroi-6.jpg"/>
      </figure>
      <figure>
        <img src="https://www.lifo.gr/uploads/image/1576628/aigio-fatni-kalikantzaroi-7.jpg"/>
      </figure>
      <p>Με πληροφορίες από patrasevents.gr</p>
    </article>
  </body>
</html>