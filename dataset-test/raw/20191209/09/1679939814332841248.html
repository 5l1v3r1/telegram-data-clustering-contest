<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/wada-a-suspendat-rusia-de-la-olimpiade-si-campionatele-sportive-mondiale_3061291.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T09:46:52+00:00"/>
    <meta property="og:title" content="WADA a suspendat Rusia de la olimpiade şi campionatele sportive mondiale"/>
    <meta property="og:description" content="Rusia are interdicţie de a participa cu reprezentativele naționale la olimpiade şi campionate mondiale pentru o perioadă de patru ani, dar şi să găzduiască asemenea evenimente sportive majore. Măsura a fost impusă de către Agenţia Mondială Anti-Doping. WA"/>
  </head>
  <body>
    <article>
      <h1>WADA a suspendat Rusia de la olimpiade şi campionatele sportive mondiale</h1>
      <address><time datetime="2019-12-09T09:46:52+00:00">09 Dec 2019, 09:46</time> by <a rel="author">PUBLIKA.MD</a></address>
      <p>
        <b>Rusia are interdicţie de a participa cu reprezentativele naționale la olimpiade şi campionate mondiale pentru o perioadă de patru ani, dar şi să găzduiască asemenea evenimente sportive majore. Măsura a fost impusă de către Agenţia Mondială Anti-Doping. WADA a mai interzis oficialilor guvernamentali şi reprezentanţilor comitetului olimpic din Rusia să participe la olimpiade şi campionate internaţionale. </b>
      </p>
      <p>"Decizia a fost luată astăzi, în unanimitate, de toţi cei 12 membri ai Comitetului Executiv. Dacă atleţii ruşi vor dori să participe la Jocurile Olimpice, Paralimpice sau alte evenimente majore, vor trebui să demonstreze că nu au nicio legătură cu dopajul", a spus purtătorul de cuvânt al WADA, James Fitzgerald. </p>
      <p>Scandalul a început în 2016. Rusia a fost acuzată atunci de către Agenţia Mondială Anti-Doping că aproximativ o mie de sportivi ruşi s-au dopat pentru a obţine locuri de frunte la olimpiade, în perioada 2011-2015.  Deşi i s-a solicitat să prezinte rezultatele analizelor sportivilor, care s-au dovedit a fi pozitive, Rusia a refuzat să o facă. În aceste condiţii, Agenţia rusă Anti-Doping, are la dispoziţie 21 de zile pentru a accepta decizia sau pentru a o contesta la Curtea de Arbitraj Sportiv, cea care va avea ultimul cuvânt de spus.</p>
      <p>Reprezentanţii RUSADA susţin că este puţin probabil ca instanţa să se pronunţe asupra acestui subiect pe parcursul iernii. Astfel, drapelul Rusiei ar putea să nu fie văzut la Jocurile Olimpice de la Tokyo din vara anului viitor, la Olimpiada de iarnă de la Beijing din 2022 şi Cupa Mondială de fotbal din acelaşi an.</p>
    </article>
  </body>
</html>