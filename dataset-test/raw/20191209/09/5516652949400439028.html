<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427357/kanena-problhma-den-yparxei-me-toys-moysoylmanoys-sta-dwdekanhsa"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T09:00:01+00:00"/>
    <meta property="og:title" content="Κανένα πρόβλημα δεν υπάρχει με τους μουσουλμάνους στα Δωδεκάνησα"/>
    <meta property="og:description" content="Κανένα ζήτημα δεν υπάρχει με τους μουσουλμάνους συμπατριώτες μας που ζουν σε Ρόδο και Κω, επισημαίνει κατηγορηματικά ο υπουργός Εξωτερικών κ. Νίκος Δένδιας."/>
  </head>
  <body>
    <article>
      <h1>Κανένα πρόβλημα δεν υπάρχει με τους μουσουλμάνους στα Δωδεκάνησα</h1>
      <h2>Απάντηση του υπουργού Εξωτερικών Ν. Δένδια με αφορμή σχετική ερώτηση στη Βουλή</h2>
      <address>
        <time datetime="2019-12-09T09:00:01+00:00">09 Dec 2019, 09:00</time>
      </address>
      <p>
        <b>Κανένα ζήτημα δεν υπάρχει με τους μουσουλμάνους συμπατριώτες μας που ζουν σε Ρόδο και Κω, επισημαίνει κατηγορηματικά ο υπουργός Εξωτερικών κ. Νίκος Δένδιας.</b>
      </p>
      <p>Την απάντηση αυτή δίνει γραπτώς, σε ερώτηση που κατέθεσε βουλευτής της “Ελληνικής Λύσης” που αναπαρήγαγε δημοσιεύματα περί μειονότητας κ.λπ.<br/>Ο υπουργός Εξωτερικών στην απάντησή του είναι σαφής και ξεκάθαρος, στέλνοντας μηνύματα προς κάθε κατεύθυνση.</p>
      <p>Αναφέρει συγκεκριμένα τα εξής:<br/>«Όπως ασφαλώς γνωρίζετε, σε Ρόδο και Κω διαβιούν συμπολίτες μας μουσουλμανικού θρησκεύματος. Ως Έλληνες πολίτες, φέρουν το σύνολο των, εν προκειμένω, δικαιωμάτων και υποχρεώσεων. Δεν υφίσταται ειδικό καθεστώς για αυτούς.</p>
      <p>Οι Έλληνες μουσουλμάνοι των Δωδεκανήσων, απολαμβάνουν στο ακέραιο τα ατομικά δικαιώματά τους, συμπεριλαμβανομένου του δικαιώματος της ανεμπόδιστης άσκησης της θρησκευτικής ελευθερίας (ενδεικτικά αναφέρεται η ύπαρξη τεμενών, μουσουλμανικού νεκροταφείου κ.ά.).</p>
      <p>Αυτή είναι η μόνη πραγματικότητα, όσον αφορά στους συμπολίτες μας μουσουλμανικού θρησκεύματος στη Ρόδο και στην Κω».</p>
      <p><b>Η ΕΡΩΤΗΣΗ</b><br/>Η ερώτηση είχε κατατεθεί από την κ. Αικ. Αλεξοπούλου και είχε ως εξής:</p>
      <p>«Πρόσφατα, η Τουρκία αποπειράθηκε να αναδείξει μειονοτικό θέμα στη Ρόδο και την Κω, αφού στις 10 και τις 11 Οκτωβρίου 2019 υλοποιήθηκε στη Σμύρνη σχετικό συνέδριο, παρουσία πλήθους Τούρκων επιστημόνων ως ομιλητών και ακροατών. Το εν λόγω συνέδριο, με επιστημονικό μανδύα, έφερε τον τίτλο “Διεθνές Συμπόσιο για τους Τούρκους της Ρόδου και της Κω” και πραγματοποιήθηκε από τον επονομαζόμενο σύλλογο “Σύνδεσμος Πολιτισμού και Αλληλεγγύης των Μουσουλμάνων Ρόδου, Κω και Δωδεκανήσου”. Μάλιστα, το συνέδριο έτυχε και της υποστήριξης του Πανεπιστημίου Yasar.</p>
      <p>Στο συνέδριο τέθηκαν επίσημα και δημόσια τα εξής κυρίως ζητήματα που αφορούν τη δήθεν τουρκική μειονότητα Δωδεκανήσου: α) η απόδοση τουρκικής ιθαγένειας στους μουσουλμάνους, β) η ίδρυση τουρκόγλωσσων σχολείων για τα παιδιά των μουσουλμάνων, γ) η λειτουργία ισλαμικών τεμενών (τζαμιών), δ) η προβολή της πολιτιστικής κληρονομιάς των Οθωμανών Τούρκων και ε) η επιστροφή της περιουσίας των τουρκομουσουλμανικών ιδρυμάτων και Βακουφίων.</p>
      <p>Σημειώνουμε, ότι στο ως άνω συνέδριο προωθήθηκε η θέση ότι η μουσουλμανική θρησκευτική μειονότητα σε Ρόδο και Κω αριθμεί περί τα 6.000 (έξι χιλιάδες) άτομα.</p>
      <p>Με βάση όλα αυτά, ερωτούμε:<br/>Ποια είναι η θέση της Κυβέρνησης ως προς τα ζητήματα που τέθηκαν στο ανωτέρω συνέδριο;</p>
      <p>Κατά πόσο οι απαιτήσεις αυτές των Τούρκων συνιστούν ευθεία παραβίαση της Συνθήκης της Λωζάνης, του 1923, η οποία δεν προβλέπει μουσουλμανική μειονότητα στη Ρόδο και την Κω;</p>
      <p>Η ερωτώσα Βουλευτής<br/>Αναστασία Αικατερίνη Αλεξοπούλου».</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/423865/xristianoi-kai-moysoylmanoi-einai-adelfwmenoi-sta-dwdekanhsa"/>
      </related>
    </article>
  </body>
</html>