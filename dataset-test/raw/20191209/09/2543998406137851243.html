<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/173911/vodju-barskog-klana-ubio-covek-blizak-bojovicevim-ljudima-pucao-heklera-ranije-poznat-srpskoj-policiji"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T09:03:00+00:00"/>
    <meta property="og:title" content="Vođu barskog klana ubio čovek blizak Bojovićevim ljudima: Pucao je iz heklera, od ranije poznat i srpskoj policiji!"/>
    <meta property="og:description" content="Baranin Stefan Đukić (29), osumnjičen je da je 1. novembra u Baru ubio sugrađanina Jovana Klisića i teško ranio Velizara Gardaševića i on se trenutno nalazi u bekstvu."/>
  </head>
  <body>
    <article>
      <h1>Vođu barskog klana ubio čovek blizak Bojovićevim ljudima: Pucao je iz heklera, od ranije poznat i srpskoj policiji!</h1>
      <h2>Baranin Stefan Đukić (29), osumnjičen je da je 1. novembra u Baru ubio sugrađanina Jovana Klisića i teško ranio Velizara Gardaševića i on se trenutno nalazi u bekstvu.</h2>
      <address><time datetime="2019-12-09T09:03:00+00:00">09 Dec 2019, 09:03</time> by <a rel="author">Republika</a></address>
      <p>Đukić nije uhapšen, ali jesu dve osobe za koje policija tvrdi da su saučesnici u tom i izvršenju drugih krivičnih dela, pišu Vijesti.</p>
      <p>- Odmah nakon ubistva, Đukić je napustio Crnu Goru... Uhapšeni su saučesnici, dokazima je potkrepljena odgovornost Đukića i obezbeđeni dokazi za procesuiranje svih odgovornih... Za njim će biti rapisana poternica - rečeno je Vijestima iz vrha policije.</p>
      <p>Više sagovornika iz te institucije tvrdi da je taj dvadesetdevetogodišnjak nedavno promenio prezime u Đukić, a da je njegovo ranije prezime bilo Mandić.</p>
      <p>Tokom istrage utvrđeno je da je ubica u Klisića i Gardaševića pucao iz "heklera", koji je nedugo nakon ubistva i pronađen u zapaljenom "seatu" u barskom naselju Bjeliši.</p>
      <p>Prema nezvaničnim saznanjima, inspektori su pretresom stana jednog od osumnjičenih Barana pronašli još dokaza, između ostalog kriptovani telefon, sa podacima koji im koriste u istrazi.</p>
      <p>Drugi izvor ovog portala tvrdi da su u stanu koji je koristio Đukić, policajci pronašli veću količinu novca i da sumnjaju da je to bila nagrada za izvršenje krivičnog dela.</p>
      <p>Inspektori Sektora za borbu protiv organizovanog kriminala i Specijalnog policijskog odeljenja su u Baru, Podgorici, Danilovgradu i Nikšiću pretresli stanove više osoba, navodno povezanih sa osumnjičenim za ubistvo i uhapsili nekoliko osoba.</p>
      <figure>
        <img src="https://www.republika.rs/data/images/2018-01-14/25625_luka-bojovic01-public-public_f.jpg?1575878914"/>
        <figcaption>Luka Bojović<cite>Public</cite></figcaption>
      </figure>
      <p>Prema nezvaničnim saznanjima, među njima su Dejan Vuksanović i još jedna osoba iz Danilovgrada, čiji identitet nije saopšten Vijestima.</p>
      <p>Izvor upućen u istragu, kazao je da je Đukić blizak klanu Baranina Jovana Đurovića, koji je nakon smrti svog brata Luke preuzeo tu svojevremeno najorganizovaniju barsku kriminalnu grupu.</p>
      <p>Izvor je rekao i da se Klisić najverovatnije na meti našao kao deo klana na čijem čelu je četdesetogodišnjak sa bogatim kriminalnim dosijeom, koji je sumnjičen za više pokušaja ubistava, pripremu likvidacija a nekoliko puta i sam je bio meta. Baranin je, navodno, nakon ubistva Armina Muše Osmanagića preuzeo njegov kriminalni klan.</p>
      <p>Jovan Đurović, podsećamo, nedavno je ranjen u pucnjavi u Amsterdamu, a sigurne smrti sprečio ga je izvesni Goran Savić, vlasnik picerije u čijoj se bašti odigrala nemila scena i to tako što se svojim telom isprečio pred Đurovića.</p>
      <p>Jovanov pokojni brat Luka i Luka Bojović bili su izuzetno bliski saradnici, zbog čega se Luka Đurović smatrao Bojovićevim čovekom u Crnoj Gori.</p>
      <related>
        <h4>Pročitajte još:</h4>
        <a href="http://republika.rs/hronika/hronika/171458/Saslusan-ubica-vlasnika-diskoteke-nakon-zlocina-krio-Kosovu"/>
        <a href="http://republika.rs/svet/region/169471/VIDEO-POLICIJA-OTKRILA-UBIO-VODJU-BARSKOG-KLANA-Napadaci-krenuli-Klisica-Gardasevica-kamere-snimile"/>
        <a href="http://republika.rs/hronika/hronika/168446/Potraga-Alanom-Kozarom-koji-krije-Spaniji-Smrt-barskog-kriminalca-narucio-odbegli-mafijas"/>
        <a href="http://republika.rs/svet/region/168216/Brutalna-likvidacija-Jadranskoj-magistrali-Pucao-glavu-kroz-prozor-kola-pred-devojkom"/>
      </related>
    </article>
  </body>
</html>