<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/video-protest-declic-la-dna-fata-de-clasarea-dosarului-certej-asociatia-a-adus-zeita-justitiei-la-certej-justitia-e-in-lanturi-18659846"/>
    <meta property="og:site_name" content="Gândul"/>
    <meta property="article:published_time" content="2019-12-09T09:42:11+00:00"/>
    <meta property="og:title" content="VIDEO | Protest Declic la DNA faţă de clasarea dosarului Certej. Asociaţia a adus zeiţa justiţiei: „La Certej, justiţia e în lanţuri”"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>VIDEO | Protest Declic la DNA faţă de clasarea dosarului Certej. Asociaţia a adus zeiţa justiţiei: „La Certej, justiţia e în lanţuri”</h1>
      <h2>Câţiva membri ai asociaţiei Declic se află, la ora transmiterii ştirii, în faţa sediului DNA din Bucureşti, unde protestează faţă de decizia procurorilor de a clasa dosarul în care s-a anchetat proiectul minier de la Certej, judeţul Hunedoara. Aceştia au adus şi zeiţa justiţiei.</h2>
      <address>
        <time datetime="2019-12-09T09:42:11+00:00">09 Dec 2019, 09:42</time>
      </address>
      <p>Membrii comunităţii Declic au adus şi un banner pe care scrie „La Certej, justiţia e în lanţuri”.</p>
      <p>„Am venit pentru a spune că la Certej, justiţia este în lanţuri. Suntem nemulţumiţi de decizia de clasare în dosarul de corupţie de acolo, ceea ce face posibilă avansarea proiectului de minerit din munţii Apuseni şi anume, extragerea aurului cu cianuri acolo. În dosarul de corupţie de la Certej, ilegalităţile pe care le-am sesizat se referă la transferul abuziv de proprietate de pădure de la săteni, Certejul de Sus, prin intermediul primăriei către compania minieră. În plan, compania minieră pune la cale construirea a 2 iazuri de decantare. De altfel, pădurea pe care se doreşte construirea este singura locaţie propusă pentru dezvoltarea proiectului minier”, a declarat, la sediul DNA, Roxana Pencea Brădăţan, reprezentant Declic.</p>
      <p>Asociaţia Declic a făcut un denunţ în 2016 la DNA Alba, care a demarat ancheta in rem. În iunie 2019, dosarul a fost închis. După ce Declic a depus o plângere faţă de soluţia de clasare, dosarul a fost transmis către DNA central. Procurorii din Bucureşti au clasat şi ei cauza, din motive procedurale.</p>
      <p>„Motivele invocate ţin de faptul că potrivit deciziei CCR, atribuţiile de serviciu, dacă încalcă hotărâri de guvern, nu pot fi numite, nu pot duce la abuzuri în serviciu. Iar noi ce spunem este că procurorii de la DNA au evaluat în greşit. Tot ce s-a făcut acolo s-a făcut cu încălcarea legii. Şi e vorba de Legea 1 a Fondului Funciar care spune că retrocedarea se face pe vechiul amplasament, retrocedarea unui teren, a unei păduri, a oricărei tip de suprafeţe, se face pe vechiul amplasament. Toate aceste lucruri fac ca corupţia din jurul proiectului minier Certej să prospere, iar închiderea dosarului de corupţie pe teme procedurale face că toate aceste suspiciuni de corupţie să nu fie anchetate, nici măcar analizate”, a mai explicat reprezentantul Declic.</p>
      <p>Reprezentanţii asociaţiei i-au transmis şefului DNA Călin Nistor un memoriu semnat de 4.000 de membri, în care îi cer infirmarea soluţiei de clasare şi anchetarea faptelor sesizate.</p>
      <p>„Pentru noi este de neînţeles cum autorităţile de-a lungul timpului nu numai că nu au stopat ilegalităţile, dar au fost complice la înfăptuirea lor. Bineînţeles că această companie minieră nu ar putea să avanseze cu proiectul dacă nu s-ar baza pe autorităţile locale, care au făcut posibil acest transfer de pădure de la oameni către ei”, mai spune Roxana Pencea Brădăţan.</p>
      <p>Membrii Declic vor intra la audienţă la şeful DNA Călin Nistor.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fdeclic.ro%2Fvideos%2F1198897700308814%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <p>
        <i>Foto: Captură video Declic / Facebook</i>
      </p>
      <related>
        <h4>Citeşte şi</h4>
        <a href="https://www.gandul.info/stiri/cazul-din-caracal-noi-audieri-in-randul-apropiatilor-luizei-melencu-ce-spune-bunicul-fetei-disparute-18659843?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/vicepremierul-raluca-turcan-sustine-romanii-puteau-trai-ca-afara-daca-dezvoltarea-tarii-nu-e-infranata-de-coruptie-18659836?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/un-cutremur-cu-magnitudinea-3-7-s-a-produs-in-judetul-buzau-18659808?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>