<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/522992-ceska-republika-nema-ucinna-danova-opatreni-ktera-by-pomohla-splnit-cile-v-ochrane-klimatu/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T09:27:53+00:00"/>
    <meta property="og:title" content="Česká republika nemá účinná daňová opatření, která by pomohla splnit cíle v ochraně klimatu. Zaostává za ostatními zeměmi EU"/>
    <meta property="og:description" content="Nejvyšší kontrolní úřad prověřil finanční a daňová opatření z let 2015 až 2018, která by měla ČR pomoci v ochraně klimatu, pokud jde o snížení emisí u dopravy i domácností. Nastavení těchto opatření spadá do pravomocí Ministerstva financí, Ministerstva dopravy a Ministerstva životního prostředí. Z výsledků kontroly vyplynulo, že resorty svou úlohu neplní, jak by měly. Nepřipravily totiž taková daňová opatření, která by v ochraně klimatu výrazně pomohla. ČR se proto nedaří motivovat obyvatele k používání ekologičtějších vozidel, snížení spotřeby energie a k přechodu na ekologičtější zdroje energie. Zaostává tak za většinou zemí EU."/>
  </head>
  <body>
    <article>
      <h1>Česká republika nemá účinná daňová opatření, která by pomohla splnit cíle v ochraně klimatu. Zaostává za ostatními zeměmi EU</h1>
      <address><time datetime="2019-12-09T09:27:53+00:00">09 Dec 2019, 09:27</time> by <a rel="author">NKÚ</a></address>
      <p>
        <b>Nejvyšší kontrolní úřad prověřil finanční a daňová opatření z let 2015 až 2018, která by měla ČR pomoci v ochraně klimatu, pokud jde o snížení emisí u <a href="https://www.kurzy.cz/doprava/">dopravy</a> i domácností. Nastavení těchto opatření spadá do pravomocí Ministerstva financí, Ministerstva <a href="https://www.kurzy.cz/doprava/">dopravy</a> a Ministerstva životního prostředí. Z výsledků kontroly vyplynulo, že resorty svou úlohu neplní, jak by měly. Nepřipravily totiž taková daňová opatření, která by v ochraně klimatu výrazně pomohla. ČR se proto nedaří motivovat obyvatele k používání ekologičtějších vozidel, snížení spotřeby <a href="https://www.kurzy.cz/energie/">energie</a> a k přechodu na ekologičtější zdroje <a href="https://www.kurzy.cz/energie/">energie</a>. Zaostává tak za většinou zemí EU.</b>
      </p>
      <p>ČR se stejně jako další země zavázala k ochraně klimatu. K tomu, aby dosáhla v environmentální politice svých cílů, může používat mimo jiné i opatření v oblasti daní a další finanční nástroje. Právě daňová opatření by měla pomoci motivovat obyvatele, aby přešli na ekologičtější vozidla nebo zdroje <a href="https://www.kurzy.cz/energie/">energie</a> v domácnosti.</p>
      <p>Současné nastavení daní a dalších finančních nástrojů ale tuto úlohu neplní. ČR tak zaostává za většinou zemí EU v ekologizaci automobilové <a href="https://www.kurzy.cz/doprava/">dopravy</a>. Plnění cílů EU závisí na biopalivech první generace, což s sebou nese řadu negativ, jako například zábor <a href="https://www.kurzy.cz/komodity/zemedelske/">zemědělské</a> půdy, na které se pěstují rostliny pro výrobu biopaliv na úkor rostlin pro výrobu potravin.</p>
      <p>Zatímco ve většině států EU jsou finanční opatření k ochraně klimatu aktivně prosazovány, v ČR je kontrolovaná ministerstva – pokud jde o <a href="https://www.kurzy.cz/doprava/">dopravu</a> – teprve zkoumají. Navíc dosud ministerstva nenavrhla úpravy legislativy u daní a poplatků, které by v ekologizaci <a href="https://www.kurzy.cz/doprava/">dopravy</a> pomohly. Přitom opatření tohoto typu většina zemí EU využívá k tomu, aby se zvýšil podíl nových vozidel s ekologičtějším pohonem.</p>
      <p>NKÚ zjistil, že sazby daní a poplatků, které souvisejí s používáním vozidel a měly pomoci k ekologizaci <a href="https://www.kurzy.cz/doprava/">dopravy</a>, od svého zavedení reálně klesly a již neplní svou funkci. U některých nástrojů pak nejde prokázat jejich efektivnost, ať už jde o změny sazby <a href="https://www.kurzy.cz/dane-danova-priznani/dan-silnicni.htm">silniční daně</a>, nebo slevy na <a href="https://www.kurzy.cz/danove-priznani/spotrebni-dan.htm">spotřební dani</a> pro alternativní paliva. Některé finanční nástroje jsou v podstatě nefunkční, například recyklační poplatek, který vznikl v roce 2009 a měl zabránit dovozu zastaralých vozidel do ČR. Jeho účinek byl v letech 2015 až 2018 kvůli jeho nastavení jen zanedbatelný.</p>
      <p> </p>
      <p>ČR ani nevyužila možnost, kterou jí dává právní předpis EU, aby zdanila <a href="https://www.kurzy.cz/obec/hluk/">hluk</a> a znečištění ovzduší z nákladní <a href="https://www.kurzy.cz/doprava/">dopravy</a> prostřednictvím mýtného. NKÚ vyčíslil, že jen v letech 2015 až 2018 tak ČR mohla na mýtném získat 3,8 miliardy <a href="https://www.kurzy.cz/koruna/">korun</a> navíc.</p>
      <p> </p>
      <p>Výsledkem systému je, že vozový park v ČR zastarává, roste dovoz starých vozidel, emise neklesají, zatímco podíl vozidel s ekologicky šetrným pohonem stoupá jen pomalu a je nízký.</p>
      <p> </p>
      <p>OSN vyhodnotila, jak ČR plní strategii Cíle udržitelného rozvoje, a nejhůře v tomto hodnocení dopadla právě klimatická opatření. Podle OECD je v ČR uhlíková cenová mezera, která udává schopnost uhlíkové <a href="https://www.kurzy.cz/dane-danova-priznani/">daně</a> pokrýt náklady na odstranění následků znečištění CO<sub>2</sub>, ve výši 70 %. V důsledku toho, že ČR nezdaňuje uhlík, nezískává prostředky na financování podpory ekologicky šetrných vozidel a musí je získávat z jiných zdrojů, například z emisních povolenek.</p>
      <p> </p>
      <p>Daňová opatření zaměřená na to, aby domácnosti přešly na ekologičtější zdroje vytápění, mají v ČR jen omezený dopad. Pro spotřebitele je stále nejvýhodnější využívat <a href="https://www.kurzy.cz/komodity/uhli-us-index-graf-vyvoje-ceny/">uhlí</a>. Je ale třeba říci, že se ČR v daňové podpoře ekologičtějších zdrojů vytápění od dalších zemí EU zásadně neliší a Ministerstvo financí další možnosti zdanění emisí z domácích topenišť dále zkoumá.</p>
      <p> </p>
      <p><b>Odbor komunikace</b><br/>Nejvyšší kontrolní úřad</p>
      <p>tisk stránky</p>
      <ul>
        <li>Související dokumenty</li>
      </ul>
      <ul>
        <li>Kontrolní závěr z kontrolní akce NKÚ č. 18/22 (docx, 531 kB)</li>
        <li><a href="https://www.kurzy.cz/pdf/www.nku.cz/assets/kon-zavery/k18022.pdf">Kontrolní závěr z kontrolní akce NKÚ č. 18/22</a> (pdf, 1525 kB)</li>
      </ul>
      <related>
        <h4>Příbuzné stránky</h4>
        <a href="https://rejstrik-firem.kurzy.cz/49628186/sdruzeni-danovych-poplatniku-ceske-republiky/zdroje/"/>
        <a href="https://rejstrik-firem.kurzy.cz/44995059/komora-danovych-poradcu-ceske-republiky/zdroje/"/>
        <a href="https://rejstrik-firem.kurzy.cz/49628186/sdruzeni-danovych-poplatniku-ceske-republiky/predmety-podnikani-historie/"/>
        <a href="https://rejstrik-firem.kurzy.cz/44995059/komora-danovych-poradcu-ceske-republiky/statisticky-urad/"/>
        <a href="https://www.kurzy.cz/vzdelavaci-kurzy/24965-danove-doklady-v-ceske-republice-a-na-slovensku/"/>
        <a href="https://rejstrik-firem.kurzy.cz/49628186/sdruzeni-danovych-poplatniku-ceske-republiky/vztahy/"/>
        <a href="https://rejstrik-firem.kurzy.cz/49628186/sdruzeni-danovych-poplatniku-ceske-republiky/"/>
        <a href="https://rejstrik-firem.kurzy.cz/rejstrik-firem/DO-49628186-sdruzeni-danovych-poplatniku-ceske-republiky/"/>
        <a href="https://rejstrik-firem.kurzy.cz/49628186/sdruzeni-danovych-poplatniku-ceske-republiky/nabidky-prace/"/>
        <a href="https://www.kurzy.cz/vzdelavaci-kurzy/19646-danove-doklady-v-ceske-republice-a-na-slovensku/"/>
        <a href="https://zpravy.kurzy.cz/298468-usporna-opatreni-by-se-nemela-provadet-prilis-rychle-mini-ekonom-mmf/"/>
        <a href="https://zpravy.kurzy.cz/231170-mmf-spanelska-usporna-opatreni-by-nemela-ohrozit-ekonomicky-rust-zeme/"/>
      </related>
    </article>
  </body>
</html>