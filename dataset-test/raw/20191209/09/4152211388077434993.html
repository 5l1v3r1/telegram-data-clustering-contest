<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/foreign/news/598288/%E0%A6%A8%E0%A6%BF%E0%A6%89%E0%A6%9C%E0%A6%BF%E0%A6%B2%E0%A7%8D%E0%A6%AF%E0%A6%BE%E0%A6%A8%E0%A7%8D%E0%A6%A1%E0%A7%87-%E0%A6%86%E0%A6%97%E0%A7%8D%E0%A6%A8%E0%A7%87%E0%A7%9F%E0%A6%97%E0%A6%BF%E0%A6%B0%E0%A6%BF%E0%A6%B0-%E0%A6%85%E0%A6%97%E0%A7%8D%E0%A6%A8%E0%A7%8D%E0%A6%AF%E0%A7%81%E0%A7%8E%E0%A6%AA%E0%A6%BE%E0%A6%A4-%E0%A7%AB-%E0%A6%9C%E0%A6%A8%E0%A7%87%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="নিউজিল্যান্ডে আগ্নেয়গিরির অগ্ন্যুৎপাত, ৫ জনের মৃত্যু"/>
    <meta property="og:description" content="প্রশান্ত মহাসাগরের ওশেনিয়া অঞ্চলে অবস্থিত দ্বীপরাষ্ট্র নিউজিল্যান্ডের হোয়াইট আইল্যান্ডে সোমবার আগ্নেয়গিরির অগ্ন্যুৎপাত দেখা দিয়েছে। স্থানীয় সময় বেলা আড়াইটার দিকে আগুন ছড়িয়ে পড়তে শুরু করে। এতে এখন পর্যন্ত অন্তত পাঁচ জনের মৃত্যুর খবর পাওয়া গেছে। নিখোঁজ রয়েছে আরও কয়েকজন। ইতোমধ্যেই উদ্ধার..."/>
  </head>
  <body>
    <article>
      <h1>নিউজিল্যান্ডে আগ্নেয়গিরির অগ্ন্যুৎপাত, ৫ জনের মৃত্যু</h1>
      <address><time datetime="2019-12-09T09:36:00+00:00">09 Dec 2019, 09:36</time> by <a rel="author">বিদেশ ডেস্ক</a></address>
      <p>
        <b>প্রশান্ত মহাসাগরের ওশেনিয়া অঞ্চলে অবস্থিত দ্বীপরাষ্ট্র নিউজিল্যান্ডের হোয়াইট আইল্যান্ডে সোমবার আগ্নেয়গিরির অগ্ন্যুৎপাত দেখা দিয়েছে। স্থানীয় সময় বেলা আড়াইটার দিকে আগুন ছড়িয়ে পড়তে শুরু করে। এতে এখন পর্যন্ত অন্তত পাঁচ জনের মৃত্যুর খবর পাওয়া গেছে। নিখোঁজ রয়েছে আরও কয়েকজন। ইতোমধ্যেই উদ্ধার তৎপরতায় পুলিশের সঙ্গে যোগ দিয়েছে সেনাসদস্যরা।</b>
      </p>
      <figure>
        <img src="https://cdn.banglatribune.com/contents/cache/images/1150x0x1/uploads/media/2019/12/09/34a03820628ae411258526f41b559dae-5dee15af49547.jpg"/>
      </figure>
      <p>পুলিশ জানিয়েছে, সোমবার আগুন ছড়িয়ে পড়ার সময় ঘটনাস্থল এলাকায় বিদেশি পর্যটকসহ প্রায় ৫০ জন অবস্থান করছিলেন। তারা ২৩ জনকে উদ্ধারে সমর্থ হলেও ইতোমধ্যেই উদ্ধারকৃতদের একজন মারা গেছেন। এছাড়া গুরুতর দগ্ধ হয়েছেন আরও কয়েকজন।</p>
      <p>নিউজিল্যান্ডের প্রধানমন্ত্রী জাসিন্ডা অরডার্ন বলেছেন, আমি জানি এই সময়ে যারা দ্বীপে ছিলেন তাদের প্রিয় মানুষদের মধ্য ব্যাপক উদ্বেগ-উৎকণ্ঠা কাজ করছে। আমি এটা নিশ্চিত করতে পারি, পুলিশ তাদের পক্ষে সম্ভব সবকিছুই করছে।</p>
      <p>অস্ট্রেলিয়ার প্রধানমন্ত্রী স্কট মরিসন জানিয়েছেন, আক্রান্ত ব্যক্তিদের মধ্যে অসি নাগরিকও রয়েছেন।</p>
      <figure>
        <iframe src="https://www.youtube.com/embed/WxnSCzYndaw" width="640" height="360" data-service="Youtube" scrolling="no"/>
      </figure>
      <p>সর্বশেষ ২০০১ সালে এ আগ্নেয়গিরিতে অগ্ন্যুৎপাতের ঘটনা ঘটেছিল। নতুন করে আগুন ছড়িয়ে পড়ায় উদ্ভূত পরিস্থিতিতে অঞ্চলটির বাসিন্দাদের জানালা বন্ধ করে ঘরে থাকার পরামর্শ দিয়েছে কর্তৃপক্ষ।</p>
      <p>নিউজিল্যান্ডের সবচেয়ে সক্রিয় এ আগ্নেয়গিরি পর্যটকদের কাছে খুব জনপ্রিয়। সোশ্যাল মিডিয়ায় ছড়িয়ে পড়া এক ভিডিওতে অগ্ন্যুৎপাতের কিছুক্ষণ আগেও পর্যটকদের ওই আগ্নেয়গিরির গর্তে প্রবেশ করতে দেখা যায়।</p>
      <p>অগ্ন্যুৎপাতের ৩০ মিনিট আগে ওই আগ্নেয়গিরি থেকে বেরিয়ে এসেছিলেন মাইকেল স্ক্যাড নামের একজন পর্যটক। ফেরার পথে সেখানকার ভিডিও ধারণ করেন তিনি। এতে আগ্নেয়গিরি থেকে ভারী কালো ধোঁয়া ও ছাঁই বের হতে দেখা যায়। সূত্র: <b>বিবিসি, সিএনএন।</b></p>
      <footer>/এমপি/</footer>
    </article>
  </body>
</html>