<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/v-pozarih-v-avstraliji-verjetno-poginilo-vec-kot-2"/>
    <meta property="og:site_name" content="Primorske novice"/>
    <meta property="article:published_time" content="2019-12-09T09:42:26+00:00"/>
    <meta property="og:title" content="V požarih v Avstraliji verjetno poginilo več kot 2000 koal"/>
    <meta property="og:description" content="Požari v avstralski zvezni državi Novi Južni Wales so uničili naravno okolje koal in strokovnjaki ocenjujejo, da je od oktobra v ognjeni stihiji poginilo več kot 2000 teh prikupnih živali."/>
  </head>
  <body>
    <article>
      <h1>V požarih v Avstraliji verjetno poginilo več kot 2000 koal</h1>
      <address><time datetime="2019-12-09T09:42:26+00:00">09 Dec 2019, 09:42</time> by <a rel="author">STA</a></address>
      <p>
        <b>Požari v avstralski zvezni državi Novi Južni Wales so uničili naravno okolje koal in strokovnjaki ocenjujejo, da je od oktobra v ognjeni stihiji poginilo več kot 2000 teh prikupnih živali.</b>
      </p>
      <figure>
        <img src="https://static.primorske.si/foto/highres/gnweb/722873_koala-1.jpg"/>
        <figcaption>Foto: Pixabay</figcaption>
      </figure>
      <p><b>SYDNEY</b> &gt; Uničenje je tako obsežno, da verjetno nikoli ne bodo našli njihovih trupel, je v okviru preiskave o populaciji koal in njihovem življenjskem okolju v parlamentu Novega Južnega Walesa povedal ekolog <b>Dailan Pugh</b>.</p>
      <p>Ocenil je, da je v požarih verjetno poginilo več kot 2000 koal, uničena pa je približno tretjina naravnega okolja koal na severni obali. V preteklih letih je bilo veliko njihovega življenjskega prostora uničenega tudi zaradi ekstenzivnega čiščenja zemljišč za kmetijstvo in gradnjo.</p>
      <p>Zaradi obsežnih požarov v zveznih državah Novi Južni Wales in Queensland, kjer še vedno divja približno 140 požarov, se je na številnih območjih življenjski prostor koal močno skrčil, njihovo število pa zmanjšalo.</p>
      <p>Strokovnjaki so opozorili, da se je zaradi požarov povečala nevarnost izumrtja koal, poroča nemška tiskovna agencija dpa.</p>
      <p>Direktorica klinike za koale <b>Cheyne Flanagan</b> je povedala, da so požari uničili tretjino življenjskega prostora koal na severni obali Novega Južnega Walesa. “Menim, da je naša prvotna ocena o 350 koalah zelo zelo previdna. V preteklih letih smo imeli številne požare, vendar ne takšnih. To je armagedon, prav zares,” je dodala.</p>
    </article>
  </body>
</html>