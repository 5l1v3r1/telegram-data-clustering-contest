<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Platforma-Obywatelska/191209419-Jaskowiak-Tylko-Konfederacja-wypowiada-sie-w-obronie-przedsiebiorcow.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T09:21:40+00:00"/>
    <meta property="og:title" content="Jaśkowiak: Tylko Konfederacja wypowiada się w obronie przedsiębiorców"/>
    <meta property="og:description" content="- Jestem znacznie bardziej liberalny. Sądzę, że lepiej rozumiem przedsiębiorców, którzy dzisiaj, gdy wszyscy licytują się na świadczenia socjalne, są postrzegani bardzo różnie - powiedział prezydent Poznania Jacek Jaśkowiak, pytany w RMF FM, co różni go od jego kontrkandydatki w prawyborach w PO, wicemarszałek Sejmu Małgorzaty Kidawy-Błońskiej."/>
  </head>
  <body>
    <article>
      <h1>Jaśkowiak: Tylko Konfederacja wypowiada się w obronie przedsiębiorców</h1>
      <address><time datetime="2019-12-09T09:21:40+00:00">09 Dec 2019, 09:21</time> by <a rel="author">zew</a></address>
      <p>
        <b>- Jestem znacznie bardziej liberalny. Sądzę, że lepiej rozumiem przedsiębiorców, którzy dzisiaj, gdy wszyscy licytują się na świadczenia socjalne, są postrzegani bardzo różnie - powiedział prezydent Poznania Jacek Jaśkowiak, pytany w RMF FM, co różni go od jego kontrkandydatki w prawyborach w PO, wicemarszałek Sejmu Małgorzaty Kidawy-Błońskiej.</b>
      </p>
      <p>O tym, kto otrzyma nominację Platformy Obywatelskiej do startu w przyszłorocznych wyborach prezydenckich zdecydują 14 grudnia delegaci Konwencji Krajowej PO. <a href="https://www.rp.pl/Wybory-prezydenckie-2020/191209482-Debata-w-PO-Kidawa---Blonska-czy-Jaskowiak.html">W sobotę w Warszawie odbyła się prawyborcza debata między Kidawą-Błońską a Jaśkowiakiem.</a></p>
      <p>Na uwagę, że debata rozczarowała, a zwolennicy Platformy uznali, że uśpiła wyborców, prezydent Poznania odparł: - Trudno, żeby z partii centrowej wychodziły osoby, które będą się bardzo mocno różniły w prezentowanych poglądach.</p>
      <p>- To kwestia pewnej odpowiedzialności - na tym etapie absolutnie nie widzę możliwości jakiegoś mocnego atakowania Małgorzaty Kidawy-Błońskiej, bo celem przede wszystkim jest wygranie wyborów majowych. Ja nie będę teraz atakował Małgorzaty Kidawy-Błońskiej, gdy celem jest wygranie z PiS-em - dodał.</p>
      <p><a href="https://www.rp.pl/Platforma-Obywatelska/191129658-Jaskowiak-Widze-jak-slabe-sondaze-ma-Andrzej-Duda.html">Jacek Jaśkowiak niedawno zadeklarował, że gdyby to od niego zależało, małżeństwa homoseksualne byłyby w Polsce legalne.</a> W poniedziałek zaprzeczył, jakoby w ciągu ostatnich tygodni "rozwadniał" swe stanowisko w tej sprawie. - Są pewne tematy, które budzą emocje (...) Związki partnerskie czy kwestia aborcji to nie są tematy, które można powiedzieć - tak lub nie - powiedział.</p>
      <p>Jaśkowiak nie chciał odpowiedzieć na pytanie, w czym jest lepszy od Kidawy-Błońskiej. Zapewnił, że różni się od wicemarszałek Sejmu "wieloma elementami". - Mamy zupełnie inną ścieżkę zawodową, zupełnie inną przynależność - mówił.</p>
      <p>- Z pewnością jestem znacznie bardziej liberalny. Jestem też przedsiębiorcą. Sądzę, że lepiej rozumiem przedsiębiorców, którzy dzisiaj, w sytuacji, gdy wszyscy licytują się na świadczenia socjalne, są postrzegani bardzo różnie - dodał.</p>
      <p>Prezydent Poznania wyraził zaniepokojenie, że Platforma odchodzi od "tego swojego elektoratu". - W obronie przedsiębiorców teraz już tylko wypowiada się Konfederacja - zauważył.</p>
    </article>
  </body>
</html>