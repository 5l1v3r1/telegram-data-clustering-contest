<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/techtud/2019/12/09/meghalt_ormos_maria_tortenesz/"/>
    <meta property="og:site_name" content="Index.hu"/>
    <meta property="article:published_time" content="2019-12-09T09:54:00+00:00"/>
    <meta property="og:title" content="Meghalt Ormos Mária történész"/>
    <meta property="og:description" content="Életének 90. évében hunyt el a 20. századi magyar és egyetemes történelem neves kutatója."/>
  </head>
  <body>
    <article>
      <h1>Meghalt Ormos Mária történész</h1>
      <address><time datetime="2019-12-09T09:54:00+00:00">09 Dec 2019, 09:54</time> by <a rel="author" href="https://index.hu/szerzo/juhasz_edina" target="_blank">Juhász Edina</a></address>
      <p>Életének 90. évében, 2019. december 8-án elhunyt Ormos Mária Széchenyi-díjas történész, a Magyar Tudományos Akadémia rendes tagja, a Pécsi Tudományegyetem Bölcsészettudományi Kar Modernkori Történeti Tanszékének professor emeritája, korábban az egyetem rektora és a kar megbízott dékánja, a 20. századi magyar és egyetemes történelem neves kutatója – írja <a href="https://mta.hu/mta_hirei/elhunyt-ormos-maria-tortenesz-a-magyar-tudomanyos-akademia-rendes-tagja-110172">közleményében</a> a Magyar Tudományos Akadémia.  </p>
      <p>Ormos Mária 1930-ban született Debrecenben. Egyetemi tanulmányait Debrecenben és Budapesten végezte, 1952-ben Debrecenben szerzett történelem–magyar szakos tanári diplomát.</p>
      <p>1953-ig tanársegéd a Kossuth Lajos Tudományegyetemen, 1953-tól 1957-ig tanársegéd, majd adjunktus Szegeden a József Attila Tudományegyetemen. 1957-ben fegyelmi eljárással eltávolították az intézményből. 1957-től 1963-ig levéltári segédmunkatárs, általános iskolai tanár, majd lexikonszerkesztő. 1963-tól 1982-ig az MTA Történettudományi Intézetének munkatársa, majd főmunkatársa. 1984 és 1992 között a Pécsi Janus Pannonius Tudományegyetem rektora. 2001-től professor emerita.</p>
      <p>Ormos Mária kutatási területe Európa és Magyarország 20. századi története 1945-ig. Kandidátus 1968-ban, a tudományok doktora 1980-ban lett. 1987-ben a Magyar Tudományos Akadémia levelező, majd 1993-ban rendes tagjává választották.</p>
      <figure>
        <img src="https://kep.cdn.indexvas.hu/1/0/3068/30689/306894/30689477_a420bd90ba5cc2221a60b684c01d41bb_wm.jpg"/>
        <figcaption>Ormos Mária 2014-ben elnökölt az Országházban egy konferencián<cite>Fotó: Szigetváry Zsolt / MTI</cite></figcaption>
      </figure>
      <p>Munkáiban a múlt századot meghatározó nácizmus és sztálinizmus időszakával foglalkozva azt akarta megérteni és megértetni, mi vezetett el a második világháborúig, illetve ahhoz, ami azután következett. Vizsgálta a nemzetközi kapcsolatrendszereket, a Horthy-korszak magyar szellemi életét, Németország történetét. <a href="https://index.hu/tudomany/blog/2010/09/29/ormos_maria_tortenesz_80_eves/">Kutatta</a> a 20–21. század „rendhagyó” politikai eszmetörténetét: nem az egymást váltó, változó, kiegészülő eszmék bemutatására törekedett, hanem annak megjelenítésére, hogy mi és hogyan valósult meg ezekből a gyakorlatban.</p>
      <aside>Hitvallása az volt, hogy az ember nem létezhet múltja nélkül, de a múlt, az események teljesen hű rekonstrukciója lehetetlen. A történész által készített kép a legjobb esetben is csak hozzávetőleges mása annak, ami megtörtént – a múlt hozzávetőleges felvázolása azonban megteremtheti a jelen, vagyis magunk megértésének esélyeit.</aside>
      <p>Közel 230 tudományos publikáció szerzője vagy társszerzője, közel negyven könyve közül ismertebb a Merénylet Marseille-ben, a Nácizmus-fasizmus, a Padovától Trianonig, Hitler, Magyarország a két világháború korában, Egy magyar médiavezér: Kozma Miklós I-II., A történelem és a történettudományok, Közép-Európa – Volt? Van? Lesz?, Németország története a 20. században.</p>
      <p><a href="https://hu.wikipedia.org/wiki/Ormos_M%C3%A1ria">Munkásságát</a> 1984-ben Akadémiai Díjjal, 1995-ben Széchenyi-díjjal, 2001-ben Deák Ferenc-díjjal és Pulitzer-emlékdíjjal, 2003-ban Hazám-díjjal, 2003-ban Arany János-díjjal ismerték el. 2008-ban a Magyar Köztársasági Érdemrend Középkeresztje a csillaggal kitüntetést vehette át a 20. századi magyar és egyetemes történelem terén végzett rendkívül sokoldalú tudományos kutatómunkája, egyetemvezető és szervező, oktatói tevékenysége, tudományos életpályája elismeréseként. 2009-ben megkapta a Húszéves a Köztársaság Díjat, 2010-ben pedig a Radnóti Miklós antirasszista díjat. </p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>