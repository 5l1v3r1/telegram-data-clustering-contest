<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468256/%D8%A8%D8%A7%D8%B2%D8%A7%D8%B1%DA%86%D9%87-%D8%AF%D8%A7%D8%A6%D9%85%DB%8C-%D8%A8%D8%B1%D8%A7%DB%8C-%D8%AF%D8%B3%D8%AA%D9%81%D8%B1%D9%88%D8%B4%D8%A7%D9%86-%D8%A7%DB%8C%D8%AC%D8%A7%D8%AF-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T09:08:12+00:00"/>
    <meta property="og:title" content="بازارچه دائمی برای دستفروشان ایجاد نمی‌شود"/>
    <meta property="og:description" content="معاونت خدمات شهری شهرداری تهران برنامه‌ای برای ایجاد بازارچه دائمی ویژه دستفروشان ندارد."/>
  </head>
  <body>
    <article>
      <h1>بازارچه دائمی برای دستفروشان ایجاد نمی‌شود</h1>
      <h2>معاونت خدمات شهری شهرداری تهران برنامه‌ای برای ایجاد بازارچه دائمی ویژه دستفروشان ندارد.</h2>
      <address>
        <time datetime="2019-12-09T09:08:12+00:00">09 Dec 2019, 09:08</time>
      </address>
      <p>همشهری آنلاین/ زینب زینال زاده: ساماندهی <a href="https://www.hamshahrionline.ir/news/464310/%D8%A8%D8%A7%D8%B2%DA%AF%D8%B4%D8%AA-%D8%AF%D9%88%D8%A8%D8%A7%D8%B1%D9%87-%D8%AF%D8%B3%D8%AA%D9%81%D8%B1%D9%88%D8%B4%D8%A7%D9%86-%D8%A8%D9%87-%D8%AA%D8%A6%D8%A7%D8%AA%D8%B1-%D8%B4%D9%87%D8%B1">دستفروشان چهارراه ولیعصر(عج) </a>از اولویت‌های معاونت خدمات شهری شهرداری تهران است که از اواخر سال گذشته اجرایی شده است. طرحی که با تعیین زمان مشخص برای فعالیت دستفروشان تا حدودی سبب رفع آشفتگی چهارراه ولیعصر(عج) شد اما از نیمه دوم امسال با حضور دستفروشان خارج از زمان تعیین شده، بازهم مشکلات در این محور ایجاد شده است.</p>
      <p>«علی اصغر عطایی» مدیر کل امور خدمات شهری شهرداری تهران در گفت و گو با همشهری محله از اجرای طرح به روال گذشته خبر داد و گفت: «هیچ تغییری در نحوه اجرای طرح ساماندهی دستفروشان ایجاد نشده است و طبق گذشته این طرح باید اجرا شود.»</p>
      <figure>
        <img src="https://media.hamshahrionline.ir/d/2019/11/20/4/4363398.jpg"/>
        <figcaption>علی اصغر عطایی- مدیر کل خدمات شهری شهر تهران</figcaption>
      </figure>
      <p>به گفته او تغییری در زمان حضور دستفروشان به وجود نیامده و بساط گستران موظف هستند براساس زمان تعیین شده یعنی از ساعت ۲۰ در چهارراه ولیعصر(عج) اقدام به دستفروشی کنند.</p>
      <p>عطایی در ادامه به موضوع نداشتن برنامه برای ایجاد بازارچه دائمی برای حضور دستفروشان اشاره و عنوان کرد: «شهرداری برنامه خاصی برای ایجاد بازارچه دائمی و استقرار دستفروشان در آن را ندارد اما در صورت نیاز می‌توانیم پس از بررسی‌های کارشناسان بازارچه‌های فصلی و شب بازار در تهران ایجاد کنیم.»</p>
    </article>
  </body>
</html>