<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/stiinta/eveniment-astronomic-vizitator-interstelar-observat-cu-telescoape-mici.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T09:46:00+00:00"/>
    <meta property="og:title" content="Eveniment astronomic. &quot;Vizitator&quot; interstelar observat cu telescoape mici"/>
    <meta property="og:description" content="O cometă care provine din afara Sistemului Solar a trecut duminică prin cel mai apropiat punct al orbitei sale de Soare (periheliu) şi a putut fi observată chiar şi cu ajutorul unor telescoape de cameră, informează Space.com."/>
  </head>
  <body>
    <article>
      <h1>Eveniment astronomic. "Vizitator" interstelar observat cu telescoape mici</h1>
      <h2>O cometă care provine din afara Sistemului Solar a trecut duminică prin cel mai apropiat punct al orbitei sale de Soare (periheliu) şi a putut fi observată chiar şi cu ajutorul unor telescoape de cameră, informează Space.com.</h2>
      <address>
        <time datetime="2019-12-09T09:46:00+00:00">09 Dec 2019, 09:46</time>
      </address>
      <p>Cometa 2I/Borisov a fost descoperită la sfârşitul lunii august de astronomul amator Gennady Borisov. Această cometă are o orbită extrem de alungită, ceea ce indică faptul că provine din afara Sistemului Solar.</p>
      <p>
        <u>
          <b>Descoperiți imaginile în galeria foto</b>
        </u>
      </p>
      <p>La periheliu, această cometă a trecut la distanţa de aproximativ 2 unităţi astronomice (AU - 1 AU este distanţa medie de la Pământ la Soare, de aproximativ 150 de milioane de kilometri) faţă de Soare. Apoi, la 28 decembrie, cometa va trece şi prin apropierea relativă a Pământului, scrie Agerpres.</p>
      <p>Observaţiile au arătat că Borisov are un cap mic, dar foarte strălucitor, o coadă foarte lungă, iar suprafaţa sa este de culoare roşiatică. Cometa a atins o magnitudine vizuală maximă de aproximativ 15 în timpul trecerii prin periheliu, putând fi observată şi cu ajutorul unor telescoape mici, de 20-25 cm, în condiţii de cer senin.</p>
      <p>Pornind de la analiza vitezei şi traiectoriei acestei comete, astronomii au ajuns la concluzia că ea vine de departe, din afara Sistemului Solar. A pătruns în Sistemul Solar cu o viteză de aproximativ 33 km/s, însă trecerea prin apropierea Soarelui i-a accelerat viteza până la 44 km/s.</p>
      <h3>Borisov are coada de 14 ori mai mare decât diametrul Terrei</h3>
      <p> </p>
      <p>O fotografie recentă a cometei Borisov, realizată de astronomii de la Universitatea Yale, a dezvăluit unele detalii inedite despre acest obiect cosmic.</p>
      <p>În momentul realizării fotografiei, coada acestei comete era impresionantă, având nu mai puţin de 160.000 km lungime - de 14 ori mai mare decât diametrul Pământului şi respectiv peste 40% din distanţa de la Pământ la Lună. Prin comparaţie, nucleul său este minuscul, având diametrul de doar 1,6 km.</p>
      <p>Cometa Borisov este cel de-al doilea "vizitator" interstelar cunoscut care trece prin Sistemul Solar, după misteriosul asteroid în formă de trabuc 'Oumuamua, ce a fost observat în octombrie 2017.</p>
      <p><i>"Astronomii încearcă să profite de vizita lui Borisov, folosind telescoape, aşa cum sunt cele ale observatorului Keck, pentru a obţine informaţii despre cărămizile din care se formează planetele din alte sisteme stelare decât al nostru"</i>, a susţinut profesorul de astronomie Greg Laughlin, de la Yale.</p>
      <p>"Oumuamua" şi "Borisov" sunt, probabil, doar vârful "aisbergului interstelar", cred majoritatea astronomilor. Există, probabil, numeroase obiecte interstelare care traversează Sistemul Solar fără a fi detectate. În curând am putea să ne facem o idee mai exactă despre numărul lor, odată cu deschiderea unor noi şi foarte performante observatoare astronomice - aşa cum va fi Large Synoptic Survey Telescope, care este conceput special pentru detectarea asteroizilor, cometelor şi altor obiecte cosmice de dimensiuni relativ mici.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>
        <i>
          <b>Abonați-vă gratuit la <a href="https://stirileprotv.ro/stiri/ilikeit/stirile-pro-tv-lanseaza-newsletter-ul-pentru-telefonul-mobil-gratuit-prin-whatsapp.html">newsletter-ul Știrile Pro TV de pe WhatsApp</a>. Primiți în fiecare zi cele mai importante știri pe telefon! </b>
        </i>
      </p>
      <p> </p>
    </article>
  </body>
</html>