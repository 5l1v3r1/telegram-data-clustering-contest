<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916427"/>
    <meta property="og:site_name" content="Dnevnik"/>
    <meta property="article:published_time" content="2019-12-09T09:50:00+00:00"/>
    <meta property="og:title" content="Prodaja orožja v svetu lani narasla, ZDA ostajajo največji prodajalec"/>
    <meta property="og:description" content="Vodilna podjetja za proizvodnjo orožja v svetu so leta 2018 prodala več orožja kot leto prej. Prodaja orožja, opreme in vojaških storitev je lani znašala skupno 420 milijard dolarjev. ZDA ostajajo največji prodajalec orožja na svetu, v danes objavljenem poročilu ugotavlja Stockholmski mednarodni raziskovalni mirovni institut (Sipri)."/>
  </head>
  <body>
    <article>
      <h1>Prodaja orožja v svetu lani narasla, ZDA ostajajo največji prodajalec</h1>
      <address><time datetime="2019-12-09T09:50:00+00:00">09 Dec 2019, 09:50</time> by <a rel="author">STA</a></address>
      <p>
        <b>Vodilna podjetja za proizvodnjo orožja v svetu so leta 2018 prodala več orožja kot leto prej. Prodaja orožja, opreme in vojaških storitev je lani znašala skupno 420 milijard dolarjev. ZDA ostajajo največji prodajalec orožja na svetu, v danes objavljenem poročilu ugotavlja Stockholmski mednarodni raziskovalni mirovni institut (Sipri).</b>
      </p>
      <p>Sto vodilnih orožarskih koncernov na svetu je v lanskem letu povečalo svetovno prodajo za skoraj pet odstotkov. V letu 2018 so prodali orožje in vojaške storitve v skupni vrednosti 420 milijard dolarjev (okoli 380 milijard evrov), navaja Sipri v letnem poročilu, ki ga povzema nemška tiskovna agencija dpa.</p>
      <p>ZDA ostajajo največji prodajalec orožja v svetu. Prvič po letu 2002, odkar Sipri razpolaga s primerljivimi podatki, vključno iz Rusije, so prvih pet mest na seznamu stotih največjih podjetij na svetu za proizvodnjo orožja zasedli koncerni s sedežem v ZDA. Ta peterica, ki vključuje Lockheed Martin, Boeing, Northrop Grumman, Raytheon und General Dynamics, je prodala orožje v skupni vrednosti 148 milijard dolarjev. Ameriška podjetja pa so lani prodala za skupno 246 milijard dolarjev, kar znaša 59 odstotkov celotne prodaje na seznamu stoterice in pomeni 7,2-odstotno povečanje v primerjavi z letom 2017.</p>
      <p>Raziskovalci Siprija opažajo pomemben trend v ZDA, ko večji orožarski koncerni prevzemajo manjša podjetja. "Ameriška podjetja se pripravljajo na nov program posodobitve orožja, ki ga je leta 2017 napovedal predsednik Trump," je dejala strokovnjakinja za orožje pri Sipriju Aude Fleurant.</p>
      <p>Velika ameriška podjetja se združujejo, da bi bila sposobna izdelati novo generacijo sistemov orožja in s tem izboljšati svoj položaj s ciljem pridobiti pogodbe ameriške vlade.</p>
      <p>Na Evropo odpade okoli četrtina (24 odstotkov) svetovne prodaje orožja. 27 evropskih proizvajalcev orožja s seznama je lani prodalo orožje v vrednosti 102 milijardi dolarjev, kar predstavlja rahlo povečanje za 0,7 odstotka.</p>
      <p>Velika Britanija kljub upadu prodaje za 4,8 odstotka v primerjavi z 2017 ostaja največji prodajalec orožja v Evropi, sledi ji Francija, ki je povečala prodajo za 2,4 odstotka. Prodaja orožja ruskih podjetij ostaja skoraj nespremenjena. Deset podjetij na seznamu stoterice je lani prodalo za 36,2 milijardi dolarjev orožja in storitev, kar je za 0,4 odstotka manj kot v 2017. Številke o prodaji ne vključujejo prodanega orožja podjetij iz Kitajske, saj o tem še vedno ni zadostnih podatkov za zanesljive ocene, dodaja dpa.</p>
      <p>Sipri kot prodajo orožja označuje vsakršno prodajo vojaškega orožja in opreme ter storitev vojaškim kupcem doma in v tujini. Od leta 2002 se je globalna prodaja orožja po ugotovitvah raziskovalcev povečala za skoraj 47 odstotkov.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916077/svet/trojica-drzav-iran-obtozuje-razvoja-raket-z-jedrsko-zmogljivostjo"/>
      </related>
    </article>
  </body>
</html>