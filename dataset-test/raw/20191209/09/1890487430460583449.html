<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/522988-na-novem-zelandu-vybuchla-sopka-nejmene-jeden-clovek-zemrel/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T09:29:14+00:00"/>
    <meta property="og:title" content="Na Novém Zélandu vybuchla sopka, nejméně jeden člověk zemřel"/>
    <meta property="og:description" content="&quot;Akorát jsme se nalodili, pak tím směrem někdo začal ukazovat a všimli jsme si toho taky. Loď se rozjela pryč, ještě jsme popadli nějaké lidi, kteří čekali na molu,&quot; popsal Schade."/>
  </head>
  <body>
    <article>
      <h1>Na Novém Zélandu vybuchla sopka, nejméně jeden člověk zemřel</h1>
      <address><time datetime="2019-12-09T09:29:14+00:00">09 Dec 2019, 09:29</time> by <a rel="author">TNBiz</a></address>
      <p>
        <b>Nejméně jeden člověk zemřel při pondělním výbuchu sopky na Novém Zélandu. Záchranáři v pondělí ráno našeho času uvedli, že z oblasti zachránili 23 lidí, řada dalších se ovšem pohřešuje. Policisté proto varovali, že počet obětí může růst.</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fheadlinesinvstigate%2Fvideos%2F466051364102587%2F&amp;show_text=0&amp;width=670" width="670" height="375" data-service="Facebook" scrolling="no"/>
      </figure>
      <p>Jen několik okamžiků před samotnou erupcí se po okraji kráteru sopky procházeli turisté, uvedlo BBC. Sopka se nachází na White Islandu (Bílém ostrově) alias Whakaari, který leží u pobřeží Severního ostrova. Jde o jednu z nejaktivnějších sopek Nového Zélandu.</p>
      <p>Navzdory tomu je <a href="https://www.kurzy.cz/obec/ostrov-okres-karlovy-vary/">ostrov</a> cílem častých výletů turistů - ti si ho mohou projít buď po svých, nebo si ho prohlédnout ze vzduchu při vyhlídkových letech.</p>
      <p>Michael Schade byl u sopky jen půl hodiny před erupcí a její výbuch natočil. Na záběrech je vidět <a href="https://www.kurzy.cz/obec/sloup/">sloup</a> hustého dýmu a popela stoupající z hory.</p>
      <p> </p>
      <p>"Akorát jsme se nalodili, pak tím směrem někdo začal ukazovat a všimli jsme si toho taky. Loď se rozjela pryč, ještě jsme popadli nějaké lidi, kteří čekali na molu," popsal Schade.</p>
      <p>Novozélandská premiérka Jacinda Ardernová uvedla, že na ostrově byl v době erupce neupřesněný počet zahraničních i "domácích" výletníků.</p>
      <p>Záchranné <a href="https://www.kurzy.cz/prace/">práce</a> komplikuje padající popel. Sopka vybuchla těsně po 14. hodině místního času (dvě hodiny po nedělní půlnoci našeho času).  Sopka na White Islandu naposledy vybuchla před třemi <a href="https://www.kurzy.cz/obec/lety-okres-praha-zapad/">lety</a>, tehdy se ale nikomu nic nestalo.</p>
      <related>
        <h4>Příbuzné stránky</h4>
        <a href="https://www.kurzy.cz/tema/4658554.html"/>
        <a href="https://www.kurzy.cz/nazory/A-V-T-30275/"/>
        <a href="https://www.kurzy.cz/tema/4658176.html"/>
        <a href="https://www.kurzy.cz/zpravy/495554-v-indonesii-vybuchla-sopka-chrlila-lavu-tri-kilometry-daleko/"/>
        <a href="https://www.kurzy.cz/tema/4722882.html"/>
        <a href="https://www.kurzy.cz/zpravy/464717-na-sicilii-vybuchla-sopka-etna-lava-tryskala-do-vysky-150-metru/"/>
        <a href="https://www.kurzy.cz/tema/4345261.html"/>
        <a href="https://www.kurzy.cz/zpravy/497678-na-sumatre-vybuchla-sopka-popel-chrli-kilometry-daleko/"/>
        <a href="https://www.kurzy.cz/zpravy/497678-na-sumatre-vybuchla-sopka-sinabung/"/>
        <a href="https://regiony.kurzy.cz/nova-paka/u-sopky/1886/"/>
        <a href="https://www.kurzy.cz/pocasi-na-novem-zelandu/gisborne/dlouhodoba-predpoved/"/>
        <a href="https://www.kurzy.cz/pocasi-na-novem-zelandu/wellington/dlouhodoba-predpoved/"/>
      </related>
    </article>
  </body>
</html>