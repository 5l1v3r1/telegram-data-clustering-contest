<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/drustvo/zbog-zagadjenja-vazduha-u-srbiji-godisnje-umre-3.600-osoba_1074253.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T09:22:00+00:00"/>
    <meta property="og:title" content="Због загађења ваздуха у Србији годишње умре 3.600 особа"/>
    <meta property="og:description" content="Шеф канцеларије Светске здравствене организације (СЗО) за Србију Маријан Ивануша изјавио је данас да због последица загађења ваздуха у Србији годишње умре 3.600 особа."/>
  </head>
  <body>
    <article>
      <h1>Због загађења ваздуха у Србији годишње умре 3.600 особа</h1>
      <h2>БЕОГРАД - Шеф канцеларије Светске здравствене организације (СЗО) за Србију Маријан Ивануша изјавио је данас да због последица загађења ваздуха у Србији годишње умре 3.600 особа.</h2>
      <address>
        <time datetime="2019-12-09T09:22:00+00:00">09 Dec 2019, 09:22</time>
      </address>
      <p>Ивануша је за РТС рекао да загађен ваздух може да утиче на кардиваскуларне и плућне болести, али да све зависи од тога колико је дуго ваздух загађен и колико дуго је неко изложен загађењу. Према подацима и анализама СЗО, у свету умре седам милиона људи годишње од загађености ваздуха од чега је у Европи пола милиона људи. Процењује се да у Србији годишње умре 3.600 особа због честица од 2,5 микрона.</p>
      <figure>
        <img src="http://www.rtv.rs/sr_ci/drustvo/slike/2019/12/07/smog-vazduh.jpg"/>
        <figcaption>Pixabay</figcaption>
      </figure>
      <p>Када је реч о мерама против загађења, Ивануша је прво истакао редовна мерења да би грађани и власти знали када је ваздух загађен и да би моги да се понашају у складу са тиме. Навео је да је у тим случајевима најбоље остати у стану, а они који морају да изађу напоље требало би да буду што мање активни, као и да маске не помажу.</p>
      <p>Највећи узрочници загађења су ложење ватре и саобаћај, али битни фактори су климатски и географски услови. Ивануша је објаснио да су мере против загађења релативно скупе и да се њихови ефекти не могу очекивати преко ноћи, напоменувши да би чешће требало користити гас уместо дрва за грејање и да посебну пажњу треба обратити на саобраћај јер стари аутомобили више загађују. Протекли викенд у Србији је обележило повећано загађење ваздуха, нарочито у Београду, Новом Саду, Суботици, Косјерићу, Нишу, Ваљеву.</p>
      <p>Стручњаци кажу да није повећана емисија загађујућих честица, већ су атмосферске прилике допринеле да аеро-загађење буде високо. Данас је ситуација нешто боља али мерне станице Стари град и Мостар и даље показују да је ваздух веома загађен у Београду, навео је РТС.</p>
    </article>
  </body>
</html>