<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/hronika/SIPA-uhapsila-funkcionera-Parlamenta-FBiH-i-policajca-zbog-afere-lazne-diplome/572691?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T09:56:35+00:00"/>
    <meta property="og:title" content="SIPA uhapsila funkcionera Parlamenta FBiH i policajca zbog afere &quot;lažne diplome&quot;"/>
    <meta property="og:description" content="BIHAĆ - U okviru nastavka akcije &quot;Pero&quot;, koja je usmjerena na razbijanje organizovane grupe koja se bavila nezakonitim izdavanjem i prodajom diploma, pripadnici Državne agencije za istrage i zaštitu (SIPA) uhapsili su danas predsjednika Kluba poslanika A-SDA u Skupštini USK Rasima Pajića i policijskog službenika iz Sektora kriminalističke policije u MUP-u USK Alagu Čauševića."/>
  </head>
  <body>
    <article>
      <h1>SIPA uhapsila funkcionera Parlamenta FBiH i policajca zbog afere "lažne diplome"</h1>
      <address><time datetime="2019-12-09T09:56:35+00:00">09 Dec 2019, 09:56</time> by <a rel="author">Zlatan Čekić</a></address>
      <p>BIHAĆ - U okviru nastavka akcije "Pero", koja je usmjerena na razbijanje organizovane grupe koja se bavila nezakonitim izdavanjem i prodajom diploma, pripadnici Državne agencije za istrage i zaštitu (SIPA) uhapsili su danas predsjednika Kluba poslanika A-SDA u Skupštini USK Rasima Pajića i policijskog službenika iz Sektora kriminalističke policije u MUP-u USK Alagu Čauševića.</p>
      <p>Ova informacija potvrđena je iz Tužilaštva USK, koje provodi istragu u ovom predmetu, a njima dvojici se na teret stavlja da su, koristeći svoj službeni položaj, bili dio pomenute organizovane kriminalne grupe.</p>
      <p>Nakon što bude obavljena kriminalistička obrada nad njima, oni će biti predati na dalje postupanje Tužilaštvu, koje je potvrdilo da je tokom jučerašnjeg dana ispitano još 14 osumnjičenih zaposlenika Visoke međunarodne škole Cazin i Centra za obrazovanje odraslih "Vita plus" i da su ova lica obuhvaćena proširenom istragom u predmetu "Pero".</p>
      <p>Na ovaj način, istragom su obuhvaćene ukupno 72 osobe u pomenutom predmetu.</p>
      <p>Podsjećamo da je i Ministarstvo obrazovanja USK nedavno donijelo rješenje o zabrani rada Visoke međunarodne škole u Cazinu za obavljanje djelatnosti visokog obrazovanja, dok je također na period od tri godine ili do pravosnažnog sudskog rješenja privremeno zabranjen rad Centra za obrazovanje odraslih "Vita plus". U obrazloženju rješenja navodi se niz nezakonitosti koje su u pomenutim školskim ustanovama utvrdili inspekcijski organi.</p>
      <p>Inače, u okviru policijske akcije "Pero", koja je izvedena prije nepunih mjesec dana, uhapšeno je 20 osoba, a za 11 lica određen je jednomjesečni pritvor. Osumnjičenima se stavlja na teret da su u periodu od 2014. godine pronalazili lica i istima za novac pribavljali različite certifikate, osnovnoškolske, srednjoškolske i visokoškolske diplome.</p>
      <p>Radi se o brojci od nekoliko hiljada diploma te su na takav način stekli višemilionsku korist te oštetili budžet FBiH za više od 200.000 maraka neplaćenog poreza. U akciji je tada uhapšen i nekadašnji visoki politički funkcioner i generalni sekretar političke partije A-SDA (Stranka demokratske aktivnosti), Admir Hadžipašić, vlasnik i suvlasnik Međunarodne visoke škole i Centra za obrazovanje odraslih "Vita plus".  </p>
    </article>
  </body>
</html>