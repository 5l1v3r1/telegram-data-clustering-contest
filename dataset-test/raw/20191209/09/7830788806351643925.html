<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/sport/hokej/extraliga/bombardak-gulas-vladne-extralize-navstevnost-utoci-na-rekord_536308.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T09:27:00+00:00"/>
    <meta property="og:title" content="Bombarďák Gulaš vládne extralize, návštěvnost útočí na rekord"/>
    <meta property="og:description" content="Útočník Milan Gulaš z Plzně vládne po polovině základní části produktivitě hokejové extraligy o 17 bodů před Tomášem Rachůnkem z Karlových Varů...."/>
  </head>
  <body>
    <article>
      <h1>Bombarďák Gulaš vládne extralize, návštěvnost útočí na rekord</h1>
      <address><time datetime="2019-12-09T09:27:00+00:00">09 Dec 2019, 09:27</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Útočník Milan Gulaš z Plzně vládne po polovině základní části produktivitě hokejové extraligy o 17 bodů před Tomášem Rachůnkem z Karlových Varů. Třiatřicetiletý kapitán Indiánů vede suverénně i tabulku střelců o osm branek před druhým Martinem Zaťovičem z Komety Brno. Gulaš si připsal ve 24 zápasech 44 bodů za 23 branek a 21 asistencí, s kterými je rovněž první.</b>
      </p>
      <p>Gulaš útočí na třetí triumf v kanadském bodování za sebou, což se v historii povedlo dosud jen Milanu Novému v dresu Kladna v sezonách 1975/76, 1976/77 a 1977/78. Mohl by také atakovat extraligové rekordy, svou bilanci může rozšířit ještě ve 28 duelech.</p>
      <p>Maximum samostatné české extraligy drží ze sezony 2012/13 Martin Růžička, který v barvách Třince v 52 zápasech zaznamenal 83 bodů a vytvořil rekord i se 40 brankami. S 53 asistencemi předvedl nejlepší výkon v ročníku 1999/2000 Richard Král také jako hráč Třince. Absolutní rekord drží ještě z federální ligy Nový ze sezony 1976/77, kdy v 44 duelech nasbíral 93 bodů za 59 branek a 34 asistencí.</p>
      <p>Druhý Rachůnek zaznamenal v 26 duelech deset gólů a 17 přihrávek. Třetí Zaťovič ve stejném počtu utkání nasbíral 26 bodů za 15 branek a 11 asistencí.</p>
      <p>
        <b>Další statistiky</b>
      </p>
      <p>Nejproduktivnějším obráncem je Slovák Martin Gernát, který získal v 27 utkáních 21 bodů a s 18 asistencemi je druhým nejlepším nahrávačem soutěže.</p>
      <p>Nejlepší bilanci plus/minus má se 17 kladnými body slovenský útočník Pavol Skalický z Mladé Boleslavi. Nejhorší je s 21 zápornými body obránce Petr Šidlík z Vítkovic. Nejtrestanějším hráčem je s 62 minutami bek Richard Nedomlel z Hradce Králové.</p>
      <p>Brankářským statistikám vládne Dominik Hrachovina z Liberce s úspěšností zákroků 93,97 procenta a s průměrem 1,47 obdržené branky na zápas. Se čtyřmi čistými konty jsou nejlepší Dominik Frodl z Plzně a Marek Mazanec z Hradce Králové.</p>
      <p>Dosavadních 183 zápasů navštívilo 991.490 diváků, což je v průměru 5418 na zápas. Aktuální ročník se tak momentálně řadí na druhé místo v samostatné české lize po rekordní sezoně 2017/18, kdy chodilo v průměru 5455 fanoušků na utkání.</p>
    </article>
  </body>
</html>