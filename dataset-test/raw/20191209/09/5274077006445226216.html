<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420594"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T09:37:00+00:00"/>
    <meta property="og:title" content="שליח הסוכנות הזדעזע: &quot;המצבה של סבתא הושחתה&quot;"/>
    <meta property="og:description" content="ראש משלחת הסוכנות היהודית בצרפת לא האמין למראה עיניו: &quot;צלב קרס על המצבה של סבתא רבתא&quot;."/>
  </head>
  <body>
    <article>
      <h1>שליח הסוכנות הזדעזע: "המצבה של סבתא הושחתה"</h1>
      <address><time datetime="2019-12-09T09:37:00+00:00">09 Dec 2019, 09:37</time> by <a rel="author">ערוץ 7</a></address>
      <p>בין 107 המצבות שהושחתו בשבוע שעבר בווסטהופן שבצרפת, היה גם קברה של מרתה גוגנהיים ז"ל, סבתא רבתא של ראש משלחת הסוכנות היהודית בצרפת, אוריאל גוטליב.</p>
      <p>על פי הדיווח בעיתון ישראל היום, גוגנהיים נולדה בשנת 1883 בשווייץ ונישאה בצעירותה למאיר גוגנהיים. מאיר היה אחד ממנהיגי הקהילה היהודית בצרפת והרב הראשי של הקהילות היהודיות בחבל אלזס. לשניים נולדו ארבעה ילדים, והם גידלו אותם ברוח התורה והמסורת היהודית.</p>
      <p>לאחר מותם נקברו השניים בבית העלמין היהודי שבכפר. עשרות הנכדים והנינים שנולדו לילדיהם גדלו ברוח המסורת של בית סבתא וסבא גוגנהיים, ורובם עלו לישראל ומתגוררים היום ברחבי הארץ.</p>
      <p>אחד מניניה של מרתה הוא אוריאל גוטליב (40), אשר בתחילת השנה הזו יצא מטעם הסוכנות היהודית לשמש ראש המשלחת של הסוכנות בצרפת" "אבא שלי, הרב דניאל גוטליב ז"ל, שהיה הנכד של מרתה ומאיר גוגנהיים זיכרונם לברכה, גידל את כולנו ברוח המסורת היהודית ואהבת ישראל. כשהיינו ילדים, נהגתי ללכת לבית הקברות הזה עם הוריי ועם שלושת אחיי כדי להתחבר לשורשים שלנו".</p>
      <p>"האחים שלי ואני תמיד מספרים לילדינו על ההיסטוריה המשפחתית שלנו. השנה החלטנו אחיי ואני לקחת את ילדינו לביקור בבית העלמין היהודי בכפר, כדי לחבר אותם לשורשים שלהם, בדיוק כפי שנהגו הוריי לקחת אותנו לשם כשהיינו קטנים. כשראיתי את התמונה של הקבר של סבתא רבתא, שעליו רוסס השבוע צלב קרס - הזדעזעתי".</p>
      <p>גוטליב הוסיף: "כעת הביקור שלי ושל האחים שלי עם הילדים של כולנו בבית העלמין הזה מקבל חשיבות ומשמעות עמוקות יותר".</p>
    </article>
  </body>
</html>