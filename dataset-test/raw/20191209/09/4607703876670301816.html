<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tgspot.co.il/leaks-reveal-galaxy-a51-a71-designs/"/>
    <meta property="og:site_name" content="TGspot"/>
    <meta property="article:published_time" content="2019-12-09T09:45:02+00:00"/>
    <meta property="og:title" content="מסתמן: מכשירי הביניים הבאים של סמסונג ייראו כמו היקרים"/>
    <meta property="og:description" content="גם אם מכשירי סדרת ה-Galaxy A הם מכשירי הביניים שלה, סמסונג החליטה לעצב אותם כך שייראו דומים לטלפוני הדגל"/>
  </head>
  <body>
    <article>
      <h1>מסתמן: מכשירי הביניים הבאים של סמסונג ייראו כמו היקרים</h1>
      <address><time datetime="2019-12-09T09:45:02+00:00">09 Dec 2019, 09:45</time> by <a rel="author" href="https://www.tgspot.co.il/author/yair/" target="_blank">יאיר מור</a></address>
      <p>סדרת Galaxy A של סמסונג (Samsung) עומדת לצמצם את הפער מול מכשירי ה-S וה-Note,לפחות בהיבט של העיצוב. כך נראה לפי הדלפות מהימים האחרונים.</p>
      <p>המכשיר הראשון שצפוי להיחשף בסדרה החדשה הוא Galaxy A51, שמבחינת מפרט אמנם יהיה כנראה שדרוג קטן למדי מ-<a href="https://www.tgspot.co.il/samsung-galaxy-a50s-a30s-announcement/">Galaxy A50s</a>, אך מבחינת העיצוב ייראה זהה כמעט לחלוטין ל-<a href="https://www.tgspot.co.il/samsung-galaxy-s11-renders-leaks/">Galaxy S11e</a>.</p>
      <p>לפי האתר <a href="https://www.sammobile.com/news/exclusive-galaxy-a51-coming-december-12/">SamMobile</a>, הוא יישאר עם המעבד Exynos 9611 מתומן הליבות במהירות מרבית של 2.3 גיגה-הרץ, גרסאות עם 4 או 6 גיגה-בייט זיכרון ו-64 או 128 גיגה-בייט אחסון, חריץ הרחבה microSD עד 512 גיגה, סוללת 4,000 מילי-אמפר/שעה עם תמיכה בטעינה מהירה 15 ואט, חיישן צילום סלפי ברזולוציה של 32 מגה-פיקסל וחיישן צילום ראשי של 48 מגה-פיקסל מאחור עם חיישן עומק של 5 מגה-פיקסל. גם בתחתית שומר המכשיר על שקע ה-3.5 מ"מ לצד שקע ה-USB-C.</p>
      <p>השינויים מתרכזים, כאמור, בעיצוב: ההדמיות המודלפות של המכשיר דומות מאוד לאלו של הגרסה הבסיסית מסדרת הדגל הקרובה, כאשר המסך הוא בתצורת Infinity-O במקום Infinity V, והשוליים צרים יותר – אם כי עדיין יש לו שול תחתון רחב מעט יותר מזה של המכשיר היקר יותר. המסך גדל לפי הדיווחים ל-6.5 אינץ' (עשירית אינץ' יותר מ-Galaxy A50s) אך הרזולוציה נשארה +FHD.</p>
      <p>גם מערך הצילום דומה לאלה שראינו בהדלפות של הדגמים היקרים יותר, וממוקם בתצורת L בתוך מלבן בולט בפינה העליונה של הצד האחורי. מלבד החיישן הראשי וחיישן העומק שנשארו זהים, החיישן הרחב שודרג מ-8 ל-12 מגה-פיקסל, וחיישן רביעי שולב במערך. החיישן הזה, בניגוד למכשירים אחרים, אינו מיועד לצילומי טלפוטו אלא למאקרו. הפרטים שחושף SamMobile מאשרים הדמיות של OnLeaks ו-<a href="https://pricebaba.com/blog/samsung-galaxy-a51-renders-images-punch-hole-display-quad-cameras-exclusive">Pricababa</a> מהחודש שעבר.</p>
      <p>
        <a href="https://www.tgspot.co.il/smartphone-sales-decline-apple-is-the-main-loser/">קרא עוד:  מכירות הסלולר יורדות, וואווי מגדילה את הפער מאפל</a>
      </p>
      <p>האתר הוסיף כי המכשיר מיוצר בימים אלו במפעל של סמסונג בהודו, וצפוי להיחשף <a href="https://www.tgspot.co.il/samsung-to-interduce-first-2020-version-of-galaxy-a-family-in-2019/">באירוע שתערוך החברה ביום חמישי הקרוב</a>.</p>
      <p>מכשיר אחר, שנחשף בידי איוון בלאס, הוא Galaxy A71, שצפוי להיחשף לפי הדלפות קודמות רק בשנה הבאה. ההדמיה של בלאס מאשרת שמועות כי החלק הקדמי של המכשיר יעוצב באופן דומה למדי ל-Galaxy Note 10, עם מסך AMOLED בתצורת Infinity O, ושוליים דקים בצדדים ובחלק העליון אך 'סנטר' רחב יחסית בחלק התחתון. כרגע לא ידועים פרטים נוספים על המכשיר, אך על המסך שלו מופיע התאריך 20 בפברואר – מה שמרמז על הכרזה או השקה כמעט שבוע לפני MWC 2020 בברצלונה.</p>
      <figure>
        <iframe src="https://www.youtube.com/embed/Tu6b8310C6o" width="640" height="360" data-service="Youtube" scrolling="no"/>
      </figure>
    </article>
  </body>
</html>