<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/sanna-marin-premier_it_5dee10cbe4b00563b85404c5"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T09:30:26+00:00"/>
    <meta property="og:title" content="La Finlandia delle donne. Sanna Marin, 34 anni, sarà la premier più giovane del mondo"/>
    <meta property="og:description" content="Figlia di due madri, la nuova leader dei socialdemocratici finlandesi è a capo di una coalizione di cinque partiti, tutti guidati da donne"/>
  </head>
  <body>
    <article>
      <h1>La Finlandia delle donne. Sanna Marin, 34 anni, sarà la premier più giovane del mondo</h1>
      <h2>Figlia di due madri, la nuova leader dei socialdemocratici finlandesi è a capo di una coalizione di cinque partiti, tutti guidati da donne</h2>
      <address><time datetime="2019-12-09T09:30:26+00:00">09 Dec 2019, 09:30</time> by <a rel="author">HuffPost</a></address>
      <p>I socialdemocratici finlandesi hanno scelto Sanna Marin, attuale ministra dei Trasporti, come nuova leader del partito e futura premier del Paese al posto del dimissionario Antti Rinne. Con i suoi 34 anni, Martin, che si prevede sarà confermata premier in Parlamento in settimana, è destinata a diventare la premier più giovane del mondo, alla guida di una coalizione di cinque partiti, tutti guidati da donne: le 32enni Li Anderson (Alleanza di sinistra) e Katri Kulmuni (Partito di centro), la 34enne Maria Ohisalo (Verdi) e la 55enne Anna-Maja Henriksson (alla guida del Partito popolare svedese).</p>
      <p>Interessante è anche la storia familiare di Marin, cresciuta in una famiglia arcobaleno da due donne. Lo scorso anno è diventata madre a sua volta.</p>
      <figure>
        <iframe data-src="https://twitter.com/TNiskakangas/status/1203729511658995713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Rinne si è dimesso la scorsa settimana dopo che gli alleati di governo gli avevano ritirato la fiducia per il modo in cui aveva gestito lo sciopero dei dipendenti delle Poste. “Abbiamo molto lavoro da fare per ricostruire la fiducia”, ha detto Marin dopo essersi imposta, di misura, nella votazione all’interno del partito. E poi ha minimizzato la questione dell’età: “non penso mai alla mia età o al mio genere, penso alle ragioni per le quali sono entrata in politica e per le quali abbiamo vinto il sostegno dell’elettorato”.</p>
      <p>I socialdemocratici sono stati il partito con il maggior numero di voti alle elezioni di aprile, e dallo scorso giugno Rinne guidava un governo di coalizione. La Finlandia al momento è presidente di turno della Ue.</p>
      <p>Dall’Italia sono arrivate le congratulazioni, tra gli altri, del segretario Pd Nicola Zingaretti, secondo cui l’elezione di Marin è anche “una bellissima notizia per l’Europa”.</p>
      <figure>
        <iframe data-src="https://twitter.com/nzingaretti/status/1203949361765527552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>HuffPost</li>
      </ul>
    </article>
  </body>
</html>