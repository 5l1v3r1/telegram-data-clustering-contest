<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1541104/megalonei-o-thliberos-apologismos-apo-tin-ekriksi-tou-ifaisteiou-sti-nzilandia"/>
    <meta property="og:site_name" content="naftemporiki.gr"/>
    <meta property="article:published_time" content="2019-12-09T09:19:15+00:00"/>
    <meta property="og:title" content="Μεγαλώνει ο θλιβερός απολογισμός από την έκρηξη του ηφαιστείου στη Ν.Ζηλανδία"/>
    <meta property="og:description" content="Τουλάχιστον πέντε νεκροί, 20 τραυματίες, εκ των οποίων ορισμένοι σε κρίσιμη κατάσταση και περισσότεροι από 20 αγνοούμενοι είναι ο νεώτερος απολογισμός από την αιφνίδια έκρηξη ηφαιστείου στις ακτές του North Island της Νέας Ζηλανδίας. Όσο περνούν οι ώρες, εκμηδενίζονται οι ελπίδες για την ανεύρεση επιζώντων."/>
  </head>
  <body>
    <article>
      <h1>Μεγαλώνει ο θλιβερός απολογισμός από την έκρηξη του ηφαιστείου στη Ν.Ζηλανδία</h1>
      <address>
        <time datetime="2019-12-09T09:19:15+00:00">09 Dec 2019, 09:19</time>
      </address>
      <p>Τουλάχιστον πέντε νεκροί, 20 τραυματίες, εκ των οποίων ορισμένοι σε κρίσιμη κατάσταση και περισσότεροι από 20 αγνοούμενοι είναι ο νεώτερος απολογισμός από την αιφνίδια έκρηξη ηφαιστείου στις ακτές του North Island της Νέας Ζηλανδίας.</p>
      <p>Το ηφαίστειο αποτελεί δημοφιλές αξιοθέατο για τους τουρίστες. Όπως ανακοίνωσαν οι αστυνομικές αρχές τις πρώτες πρωινές ώρες της Τρίτης, δεν αναμένουν πλέον να βρουν τυχόν επιζήσαντες από την έκρηξη του ηφαιστείου, αφήνοντας να εννοηθεί ότι περισσότεροι από 20 άνθρωποι είναι νεκροί.</p>
      <p>Περίπου 50 άνθρωποι, Νεοζηλανδοί και ξένοι τουρίστες, πιστεύεται ότι βρίσκονταν στην περιοχή τη στιγμή της έκρηξης, ενώ άλλοι εθεάθησαν κοντά στην άκρη του κρατήρα λίγα λεπτά πριν.</p>
      <p>«Βασιζόμενοι στις διαθέσιμες πληροφορίες, δεν πιστεύουμε ότι υπάρχουν επιζώντες στο νησί» έγινε γνωστό από την αστυνομία, η οποία πρόσθεσε ότι «εργάζεται ενεργά για να καθορίσει τον ακριβή αριθμό των ανθρώπων που έχασαν τη ζωή τους».</p>
      <p>Ταξιδιωτικά γραφεία απομάκρυναν κάποιον αριθμό ανθρώπων προτού κηρυχθεί η κατάσταση συναγερμού. Είκοσι τρεις άνθρωποι διασώθηκαν, σύμφωνα με την αστυνομία.</p>
      <p>«Η αστυνομία εργάζεται με πυρετώδεις ρυθμούς για να επιβεβαιώσει τον ακριβή αριθμό αυτών που πέθαναν…» αναφέρεται στην ανακοίνωση, όπου προστίθεται ότι ένα πλοίο αναμένεται να προσεγγίσει το νησί με το πρώτο φως της αυριανής ημέρας (Τρίτης) προκειμένου να «αξιολογήσει το περιβάλλον».</p>
      <p>Στο νησί πραγματοποιούνται καθημερινά πολλές ξεναγήσεις. Μεταξύ άλλων, ένα κρουαζιερόπλοιο με 16 καταστρώματα, το Ovation of the Seas, βρισκόταν εκεί την ώρα της έκρηξης.</p>
      <p>«Τόσο Νεοζηλανδοί όσο και τουρίστες από το εξωτερικό πιστεύεται ότι υπάρχουν μεταξύ αυτών και ένας αριθμός αυτών ήταν από το κρουαζιερόπλοιο Ovation of the Seas», τονίζεται στην ανακοίνωση των αρχών.</p>
      <p>Η υπηρεσία ασθενοφόρων St. John γνωστοποίησε ότι 20 άνθρωποι πιστεύεται ότι τραυματίστηκαν στην έκρηξη. Κάποιοι από τους τραυματίες, που υπέστησαν εγκαύματα, διακομίστηκε με ελικόπτερο στο Ουακατάνε, την κοντινότερη σε απόσταση πόλη.</p>
      <p>«Γνωρίζω ότι υπάρχει τεράστια ανησυχία και άγχος για εκείνους που είχαν δικούς τους ανθρώπους πάνω ή κοντά στο νησί τη στιγμή εκείνη. Μπορώ να διαβεβαιώσω ότι η αστυνομία κάνει ό,τι μπορεί» δήλωσε η πρωθυπουργός Τζασίντα Άρντερν σε μια συνέντευξη Τύπου που παραχώρησε, μετά την άφιξή της στο Ουακατάνε.</p>
      <p>
        <i>naftemporiki.gr με πληροφορίες από Reuters, ΑΠΕ-ΜΠΕ</i>
      </p>
    </article>
  </body>
</html>