<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b1%ce%b5%cf%81%ce%bf%ce%b4%cf%81%cf%8c%ce%bc%ce%b9%ce%bf-%cf%83%cf%84%ce%bf-%ce%ba%ce%b1%cf%83%cf%84%ce%ad%ce%bb%ce%b9-%ce%b1%ce%bd%cf%84%ce%af%cf%83%cf%84%cf%81%ce%bf%cf%86%ce%b7-%ce%bc%ce%ad.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T09:16:40+00:00"/>
    <meta property="og:title" content="Αεροδρόμιο στο Καστέλι: Αντίστροφη μέτρηση για τη μεγάλη επένδυση που θα «απογειώσει» την Κρήτη"/>
    <meta property="og:description" content="Έως το τέλος Δεκεμβρίου αναμένεται να τεθεί σε ισχύ η σύμβαση παραχώρησης για την κατασκευή και λειτουργία του αεροδρομίου στο Καστέλι Ηρακλείου, το οποίο με κόστος μελέτης και κατασκευής ύψους 520 εκατομμυρίων ευρώ θα αποτελέσει τη μεγαλύτερη επένδυση που θα γίνει στην Κρήτη τα επόμενα έτη."/>
  </head>
  <body>
    <article>
      <h1>Αεροδρόμιο στο Καστέλι: Αντίστροφη μέτρηση για τη μεγάλη επένδυση που θα «απογειώσει» την Κρήτη</h1>
      <address>
        <time datetime="2019-12-09T09:16:40+00:00">09 Dec 2019, 09:16</time>
      </address>
      <p>
        <b>Έως το τέλος Δεκεμβρίου αναμένεται να τεθεί σε ισχύ η σύμβαση παραχώρησης για την κατασκευή και λειτουργία του αεροδρομίου στο Καστέλι Ηρακλείου, το οποίο με κόστος μελέτης και κατασκευής ύψους 520 εκατομμυρίων ευρώ θα αποτελέσει τη μεγαλύτερη επένδυση που θα γίνει στην Κρήτη τα επόμενα έτη.</b>
      </p>
      <p>Ένα από τα ζητήματα που παραμένουν σε εκκρεμότητα για την έναρξη των έργων, αφορά στην χρηματοδοτική συμβολή του Δημοσίου, η οποία θα ανέλθει σε 180 εκατομμύρια ευρώ.</p>
      <p>Τις επόμενες ημέρες το Δημόσιο θα προχωρήσει στην υπογραφή σύμβασης για τη χορήγηση δανείου από την Ευρωπαϊκή Τράπεζα Επενδύσεων, το οποίο θα εκταμιευθεί σε τέσσερις δόσεις μέσα στους επόμενους 48 μήνες.</p>
      <p>Με νομοθετική ρύθμιση που κατέθεσε στη Βουλή το βράδυ της Παρασκευής η κυβέρνηση δρομολογεί τη διευθέτηση μίας ακόμα εκκρεμότητας η οποία είναι απαραίτητη για την έναρξη των έργων, αναφέρει η ιστοσελίδα economistas.gr.</p>
      <p>του Αχιλλέα Τόπας</p>
      <p>Πρόκειται για την είσπραξη από την εταιρεία «Διεθνής Αερολιμένας Ηρακλείου Κρήτης Α.Ε» (ΔΑΗΚ), που έχει αναλάβει την εκπόνηση των μελετών και της κατασκευής του νέου αερολιμένα, του 65% του τέλους εκσυγχρονισμού και ανάπτυξης αεροδρομίων (ΤΕΑΑ) το οποίο καταβάλλεται από κάθε επιβάτη, ο οποίος αναχωρεί από το αεροδρόμιο «Νίκος Καζαντζάκης».</p>
      <p>Στη ΔΑΗΚ συμμετέχει με ποσοστό 54,1% το σχήμα ΓΕΚ – ΤΕΡΝΑ με την GMR Airports Limited από την Ινδία και το Δημόσιο με ποσοστό 45,9%.</p>
      <figure>
        <img src="https://www.pentapostagma.gr/wp-content/uploads/2019/12/kasteli.jpg"/>
      </figure>
      <h3>Πέντε χρόνια μελετών – κατασκευών</h3>
      <p>Όπως προβλέπει η σύμβαση που κυρώθηκε στη Βουλή τον περασμένο Απρίλιο, κατά την περίοδο μελετών-κατασκευών, η οποία υπολογίζεται σε περίπου 5 χρόνια, και μέχρι να ξεκινήσει η λειτουργία του αεροδρομίου, η ΔΑΗΚ θα εισπράττει το 65% επί του ΤΕΑΑ, εφόσον η επιβατική κίνηση στο «Νίκος Καζαντζάκης» δεν υπερβεί τα 6,4 εκατομμύρια.</p>
      <p>Το Δημόσιο θα συνεχίσει να εισπράττει το τέλος που θα καταβάλλουν όλοι οι αναχωρούντες επιβάτες που θα υπερβαίνουν τα 6,4 εκατομμύρια. Η κίνηση στο «Νίκος Καζαντζάκης» το 2018 ξεπέρασε τα 8 εκατομμύρια επιβάτες.</p>
      <p>Το ποσό που θα εισπραχθεί θα χρησιμοποιηθεί για την κάλυψη δαπανών που σχετίζονται με τη μελέτη και την κατασκευή του αεροδρομίου.</p>
      <p>Το ΤΕΑΑ, το οποίο τώρα ανέρχεται σε 12 ευρώ ανά αναχωρούντα επιβάτη, προβλέπεται να αυξηθεί σε περίπου 18 ευρώ τα επόμενα έτη κατά τη διάρκεια λειτουργίας του νέου αεροδρομίου.</p>
      <p>Οι ιδιώτες μέτοχοι θα πραγματοποιήσουν δεσμευτική επένδυση ύψους 211,5 εκατομμυρίων ευρώ, προκειμένου να εξασφαλιστούν τα απαιτούμενα κεφάλαια για την ολοκλήρωση των μελετών και την κατασκευή του αεροδρομίου.</p>
      <p>Εδώ και λίγες εβδομάδες έχουν ξεκινήσει σταδιακά ορισμένες εργασίες για τη διαμόρφωση των εργοταξίων στην περιοχή όπου θα κατασκευαστεί το νέο αεροδρόμιο, ενώ σε εξέλιξη είναι και οι απαλλοτριώσεις γης.</p>
      <p>Η έναρξη έργων μεγάλης κλίμακας αναμένεται να ξεκινήσει το δεύτερο εξάμηνο του 2020, ενώ έως το τέλος του πρώτου έτους της σύμβασης παραχώρησης θα έχει ολοκληρωθεί το σύνολο των μελετών.</p>
      <p>Τα έργα για την κατασκευή του αεροδρομίου στο Καστέλι προβλέπεται να ολοκληρωθούν μέσα σε πέντε έτη από την έναρξη της παραχώρησης, η οποία θα έχει διάρκεια 35 χρόνων.</p>
      <p>Σε διαφορετική περίπτωση η ΔΑΗΚ κινδυνεύει με επιβολή ποινικών ρητρών οι οποίες μπορεί να ανέλθουν σε έως και 50 εκατομμύρια ευρώ.</p>
      <figure>
        <img src="https://www.pentapostagma.gr/wp-content/uploads/2019/12/aerodromio-kriti-nikos-kazantsakis-irakleio-kasteli-apogeiosi-09-12-2019.jpg"/>
      </figure>
      <h3>Το όφελος του Δημοσίου</h3>
      <p>Κατά τη διάρκεια της περιόδου κατασκευής αναμένεται να δημιουργηθούν περίπου 1.500 νέες θέσεις εργασίας, ενώ όταν λειτουργήσει το αεροδρόμιο οι θέσεις άμεσης και έμμεσης απασχόλησης θα ξεπεράσουν τις 30.000.</p>
      <p>Συνολικά, το Δημόσιο αναμένεται να εισπράξει περίπου 2,5 δισ. ευρώ τα επόμενα 35 χρόνια από τη λειτουργία του νέου αεροδρομίου, το οποίο θα αποτελέσει σημαντική αναβάθμιση σε σχέση με το «Νίκος Καζαντζάκης».</p>
      <p>Το μεγαλύτερο μέρος των μελλοντικών εσόδων, ύψους 1,22 δισ. ευρώ, θα προκύψει από την είσπραξη μερισμάτων και διανομών της (ΔΑΗΚ).</p>
      <p>Σύμφωνα με το Γενικό Λογιστήριο του Κράτους κατά τη διάρκεια των 35 ετών της παραχώρησης το Δημόσιο θα εισπράξει 1,03 δισ. ευρώ από τη φορολογία των κερδών της εταιρείας. Στα κρατικά ταμεία θα καταλήξουν άλλα 250 εκατομμύρια ευρώ από τους φόρους που θα πληρώσουν οι ιδιώτες μέτοχοι επί των μερισμάτων που θα λάβουν.</p>
      <p>Τα δημόσια έσοδα θα αυξηθούν ακόμα περισσότερο από τη λειτουργία του νέου αεροδρομίου, δεδομένου πως η σύμβαση παραχώρησης προβλέπει την καταβολή αντισταθμιστικού ανταλλάγματος ύψους 2% επί των συνολικών εσόδων της ΔΑΗΚ στους ΟΤΑ της περιοχής. Η έκθεση του Γενικού Λογιστηρίου του Κράτους εκτιμά πως το αντισταθμιστικό αντάλλαγμα θα ανέλθει σε 115 εκατομμύρια ευρώ.</p>
      <p>Η αξία του αεροδρομίου υπολογίζεται ότι θα αυξηθεί κατακόρυφα έως τη λήξη της περιόδου παραχώρησης και θα ανέλθει σε 3,7 δισ. ευρώ όταν επιστραφεί στο Δημόσιο. Η περίοδος παραχώρησης μπορεί να παραταθεί κατά 10 έτη υπό προϋποθέσεις.</p>
    </article>
  </body>
</html>