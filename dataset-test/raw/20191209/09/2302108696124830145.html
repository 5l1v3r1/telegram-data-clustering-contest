<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/usr-romania-ocupa-locul-4-in-topul-celor-mai-corupte-tari-din-uniunea-europeana-acest-lucru-se-poate-schimba.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T09:45:47+00:00"/>
    <meta property="og:title" content="USR: România ocupă locul 4 în topul celor mai corupte ţări din Uniunea Europeană. Acest lucru se poate schimba"/>
    <meta property="og:description" content="România ocupă locul al patrulea în topul celor mai corupte ţări din Uniunea Europeană, un clasament care poate fi schimbat în viitor, susţine USR, într-un"/>
  </head>
  <body>
    <article>
      <h1> USR: România ocupă locul 4 în topul celor mai corupte ţări din Uniunea Europeană. Acest lucru se poate schimba </h1>
      <address><time datetime="2019-12-09T09:45:47+00:00">09 Dec 2019, 09:45</time> by <a rel="author">Redacția</a></address>
      <p>România ocupă locul al patrulea în topul celor mai corupte ţări din Uniunea Europeană, un clasament care poate fi schimbat în viitor, susţine USR, într-un mesaj transmis de Ziua internaţională anticorupţie, amintind că acest partid a iniţiat „cea mai de succes” iniţiativă din ultimii 30 de ani – „Fără Penali în funcţii publice”.</p>
      <p>„Astăzi este Ziua internaţională anticorupţie. Ţara noastră ocupă locul 4 în topul celor mai corupte ţări din Uniunea Europeană. Un clasament care poate fi schimbat în viitor. USR a făcut primul pas către schimbare în anul 2018, când, alături de societatea civilă, a iniţiat cea mai de succes iniţiativă din ultimii 30 de ani: Fără Penali în funcţii publice. #FaraPenali a strâns 1 milion de semnături de la românii din toate colţurile lumii. În prezent, iniţiativa este blocată la Comisia juridică de la Camera Deputaţilor, majoritatea parlamentară PSD refuză să o voteze pentru a-şi urma cursul legislativ cu dezbateri şi vot în plenul Camerei Deputaţilor şi Senatului”, a scris USR, pe Facebook.</p>
      <p>Potrivit USR, corupţia stă la baza problemelor pe care România le are în cele mai importante domenii: sănătate, educaţie şi dezvoltarea infrastructurii.</p>
      <p>„Pentru USR, organizarea referendumului ‘Fără Penali în funcţii publice’ şi modificarea Constituţiei vor fi prioritatea zero până la îndeplinirea obiectivului”, se evidenţiază în mesaj.</p>
    </article>
  </body>
</html>