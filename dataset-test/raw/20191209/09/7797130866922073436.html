<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550764/Vatrogasci-u-Australiji-pale-pasnjake-kako-bi-sprecili-sirenje-pozara.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T09:42:00+00:00"/>
    <meta property="og:title" content="Vatrogasci u Australiji pale pašnjake kako bi sprečili širenje požara"/>
    <meta property="og:description" content="Hiljade vatrogasaca palile su pašnjake u istočnoj Australiji u ponedeljak kako bi sprečili širenje..."/>
  </head>
  <body>
    <article>
      <h1>Vatrogasci u Australiji pale pašnjake kako bi sprečili širenje požara</h1>
      <address>
        <time datetime="2019-12-09T09:42:00+00:00">09 Dec 2019, 09:42</time>
      </address>
      <p>Hiljade vatrogasaca palile su pašnjake u istočnoj Australiji u ponedeljak kako bi sprečili širenje prognoziranih velikih požara, pre očekivanog rasta temperature u utorak.</p>
      <p>Preko sto požara izbilo je u državama Novi Južni Vels i Viktorija, od kojih su mnogi goreli nekoliko nedelja, dok se jedan od požara prostirao na više od 60 kilometara u nacionalnom parku severno od Sidneja.</p>
      <p>Očekuje se pogoršanje vremenskih uslova u utorak, kada će temperature dostići do 40 stepeni uz jačanje vetra.</p>
      <p>"Očekujemo izrazitu opasnost od požara u velikim geografskim područjima", rekao je Šejn Ficsimons, poverenik za požare u Novom Južnom Velsu novinarima u Sidneju.</p>
      <p>"Vatrogasci vrše operacije pozadinskog paljenja, uspostavljanja linije zadržavanja i konsolidacije", dodao je.</p>
      <p>Zbog požara su poginule najmanje četiri osobe, a uništeno je preko 680 kuća i spaljeno više od milion hektara zemlje širom istočne Australije od početka novembra.</p>
      <p>Praćeni snažnim vetrovima, nekoliko požara koji su se spojili u jedan ogromni, prete pokrajini Hoksburi, oko 50 kilometara severozapadno od Sidneja.</p>
      <p>Vlasti su upozorile da požari neće biti ugašeni sve dok ne padne veća količina kiše, koja se ne očekuje još najmanje tri meseca, dok bi prema procenama požari mogli da ugroze i područja u kojima živi veći broj stanovnika.</p>
      <p>Požari donose pepeo i dim u Sidnej već dve nedelje, a nebo je tokom dana u tom gradu od preko pet miliona stanovnika narandžasto, vidljivost je puno manja, dok putnici moraju da nose zaštitne maske.</p>
    </article>
  </body>
</html>