<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427331/xristoygenniatika-prostima-kai-loyketa-apo-thn-eforia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T09:45:01+00:00"/>
    <meta property="og:title" content="Χριστουγεννιάτικα πρόστιμα και λουκέτα από την εφορία"/>
    <meta property="og:description" content="Σαρωτικούς φορολογικούς ελέγχους στη χριστουγεννιάτικη αγορά δρομολογούν η ΑΑΔΕ και το υπουργείο Ανάπτυξης, με στόχο την πάταξη της φοροδιαφυγής, παραβάσεις με τη μη χρήση των POS και την πώληση «μαϊμού» προϊόντων."/>
  </head>
  <body>
    <article>
      <h1>Χριστουγεννιάτικα πρόστιμα και λουκέτα από την εφορία</h1>
      <h2>Οι έλεγχοι της ΑΑΔΕ εστιάζονται στη χρήση των POS, στον εντοπισμό «μαϊμού» ταμειακών μηχανών, στην μη έκδοση αποδείξεων και τιμολογίων πώλησης</h2>
      <address>
        <time datetime="2019-12-09T09:45:01+00:00">09 Dec 2019, 09:45</time>
      </address>
      <p>
        <b>Σαρωτικούς φορολογικούς ελέγχους στη χριστουγεννιάτικη αγορά δρομολογούν η ΑΑΔΕ και το υπουργείο Ανάπτυξης, με στόχο την πάταξη της φοροδιαφυγής, παραβάσεις με τη μη χρήση των POS και την πώληση «μαϊμού» προϊόντων.</b>
      </p>
      <p>Στους παραβάτες θα επιβάλλονται υψηλά πρόστιμα και ή ακόμη και η ποινή του «λουκέτου» από 2 μέχρι και 30 μέρες, με συνέπεια ο παραβάτης να βγει εκτός αγοράς τις ημέρες που ο τζίρος είναι αυξημένος.<br/>Σύμφωνα με τις εντολές, οι έλεγχοι της ΑΑΔΕ εστιάζονται στη χρήση των POS, στον εντοπισμό «μαϊμού» ταμειακών μηχανών, στην μη έκδοση αποδείξεων και τιμολογίων πώλησης, στη διακίνηση προϊόντων χωρίς παραστατικά κ.λπ.</p>
      <p>Αντίστοιχα οι έλεγχοι του υπουργείου Ανάπτυξης εστιάζονται κυρίως στην υγιεινή των τροφίμων, στην τιμολόγηση και στην τήρηση των κανόνων του ανταγωνισμού. Εάν διαπιστώνουν οποιαδήποτε παράβαση, θα ειδοποιούν τους εφοριακούς, στις περιπτώσεις, που δεν είναι μικτά τα συνεργεία ελέγχου.</p>
      <p>Σύμφωνα με τις οδηγίες της ΑΑΔΕ, εφοριακοί υπάλληλοι θα εμφανίζονται ως πελάτες στα καταστήματα και θα τσεκάρουν αν κόβονται αποδείξεις και αν αποδέχονται ηλεκτρονικές πληρωμές ή έχουν κρύψει στα… συρτάρια τα POS.</p>
      <p>Στην κορυφή της λίστας των ελεγκτών είναι οι πειραγμένες ταμειακές μηχανές, μέσω των οποίων κόβονται αποδείξεις, αλλά δεν «γράφονται» στη μνήμη της μηχανής.<br/>Επίσης προτεραιότητα αποτελεί και ο εντοπισμός του παράνομου λογισμικού, το οποίο σβήνει αποδείξεις και τζίρο από τη φορολογική μνήμη των ταμειακών μηχανών ή των κομπιούτερ.</p>
      <p>Παράλληλα, αυξημένοι θα είναι οι τελωνειακοί έλεγχοι στις πύλες εισόδου της χώρας, προκειμένου να εντοπίσουν τυχόν παραβάσεις στις εισαγωγές αγαθών, με στόχο την αποτροπή των τριγωνικών συναλλαγών, μέσω των οποίων αποφεύγεται η καταβολή του ΦΠΑ.</p>
      <p>Εκτός από τα καταστήματα λιανικής που έχουν αυξημένο τζίρο αυτές τις μέρες, αυξημένοι θα είναι οι έλεγχοι στα νυκτερινά κέντρα διασκέδασης, στα μπαράκια, στις καφετέριες , στις ταβέρνες κ.λπ. όπου υπάρχει μεγάλο ποσοστό παραβατικότητας σε ό,τι αφορά στην έκδοση των αποδείξεων.<br/>Ακόμη στο «μάτι» των εφοριακών έχουν μπει και τα χειμερινά θέρετρα, ενώ έλεγχοι θα γίνουν και στα καταστήματα των γύρω περιοχών, καθώς η κίνηση σε αυτά θα είναι ιδιαίτερα αυξημένη.</p>
      <p><b>Τα πρόστιμα και τα λουκέτα</b><br/>Στους παραβάτες επιβάλλονται τσουχτερά πρόστιμα και λουκέτα, ανάλογα με τη βαρύτητα των παραβάσεων. Συγκεκριμένα:</p>
      <p>Στην περίπτωση που κατά τον επιτόπιο έλεγχο διαπιστωθεί η μη έκδοση ή η ανακριβής έκδοση περισσοτέρων από 10 παραστατικών πώλησης ή εφόσον διαπιστώνεται ότι η αξία των παραστατικών πώλησης τα οποία δεν εκδόθηκαν ή εκδόθηκαν ανακριβώς υπερβαίνει τα 500 ευρώ, ανεξαρτήτως του πλήθους τους, αναστέλλεται άμεσα για 48 ώρες η λειτουργία της επαγγελματικής εγκατάστασης στην οποία διενεργήθηκε ο έλεγχος.</p>
      <p>Εάν εντός του ίδιου ή του επόμενου φορολογικού έτους διαπιστωθεί εκ νέου από μερικό επιτόπιο έλεγχο στην ίδια ή σε άλλη επαγγελματική εγκατάσταση του υπόχρεου, ότι δεν εκδόθηκαν ή εκδόθηκαν ανακριβώς τουλάχιστον 3 παραστατικά πώλησης, ανεξαρτήτως αξίας, τότε η λειτουργία της επαγγελματικής εγκατάστασης στην οποία διενεργήθηκε ο έλεγχος, αναστέλλεται για 4 μέρες.</p>
      <p>Σε κάθε επόμενη διαπίστωση από επιτόπιο μερικό φορολογικό έλεγχο στον ίδιο επιχειρηματία ή ελεύθερο επαγγελματία εντός δύο φορολογικών ετών από τους προηγούμενους ελέγχους η λειτουργία της επαγγελματικής εγκατάστασης στην οποία διενεργήθηκε ο έλεγχος αναστέλλεται αμελλητί για 10 μέρες.</p>
      <p>Σε περίπτωση που παρεμποδίζεται η διενέργεια του φορολογικού ελέγχου με χρησιμοποίηση βίας ή απειλής κατά των ελεγκτών αναστέλλεται η λειτουργία της επαγγελματικής εγκατάστασης, την οποία αφορά ο έλεγχος, μέχρι και 1 μήνα με απόφαση του διοικητή της ΑΑΔΕ.</p>
      <p>Για την εφαρμογή της διαδικασίας αυτής πρέπει να εκδίδεται από τους ελεγκτές σημείωμα διαπιστώσεων με τα αποτελέσματα του φορολογικού ελέγχου και με κλήση του ελεγχόμενου επιχειρηματία για ακρόαση εντός 5 ημερών.<br/>Πέραν των ποινικών κυρώσεων που προβλέπονται σε κάθε περίπτωση παραβίασης της αναστολής από τον υπόχρεο, επιβάλλεται, κάθε φορά, με πράξη των οργάνων της ΑΑΔΕ επιπλέον αναστολή λειτουργίας της επαγγελματικής εγκατάστασης του υπόχρεου για 10 μέρες.</p>
      <p>Τα λουκέτα αντικαθίστανται με χρηματικές κυρώσεις σε επιχειρήσεις στις οποίες η εφαρμογή του μέτρου της αναστολής λειτουργίας, λόγω της φύσεως της δραστηριότητάς τους, δηλαδή σε πλανόδιους πωλητές, γηροκομεία, ξενοδοχεία, φροντιστήρια, ιατρεία, επιχειρήσεις ενοικίασης σκαφών κ.λπ.</p>
      <p>Τα πρόστιμα στις συγκεκριμένες δραστηριότητες είναι:<br/>• Από 1.000 έως 2.500 ευρώ, εφόσον κατά τον ίδιο μερικό επιτόπιο φορολογικό έλεγχο διαπιστώνεται η μη έκδοση ή η ανακριβής έκδοση περισσοτέρων από 10 παραστατικών πώλησης ή εφόσον διαπιστώνεται ότι η αξία των παραστατικών πώλησης τα οποία δεν εκδόθηκαν ή εκδόθηκαν ανακριβώς υπερβαίνει τα 500 ευρώ, ανεξαρτήτως του πλήθους τους.</p>
      <p>• Από 2.501 έως 5.000 ευρώ, εφόσον εντός του ίδιου ή του επόμενου φορολογικού έτους διαπιστωθεί εκ νέου από μερικό επιτόπιο έλεγχο στην ίδια ή σε άλλη επαγγελματική εγκατάσταση του υπόχρεου, ότι δεν εκδόθηκαν ή εκδόθηκαν ανακριβώς τουλάχιστον τρία παραστατικά πώλησης, ανεξαρτήτως αξίας.<br/>• 5.000 ευρώ, σε κάθε επόμενη διαπίστωση από επιτόπιο μερικό φορολογικό έλεγχο στον ίδιο επιχειρηματία ή ελεύθερο επαγγελματία εντός δύο φορολογικών ετών από τους προηγούμενους ελέγχους.</p>
      <p><b>Τα πρόστιμα για «πειραγμένες» ταμειακές μηχανές</b><br/>Για παραβάσεις που αφορούν την παραβίαση ή παραποίηση ή επέμβαση με οποιονδήποτε τρόπο στην λειτουργία των φορολογικών ηλεκτρονικών μηχανισμών, οι οποίες διαπιστώνονται από 1.1.2016 και εφεξής, ανεξαρτήτως του χρόνου διάπραξης αυτών, επιβάλλεται, για κάθε παράβαση πρόστιμο, ως ακολούθως:</p>
      <p>• πέντε χιλιάδες (5.000) ευρώ, όταν υπαίτιος της παράβασης είναι ο χρήστης ή ο κάτοχος ΦΗΜ</p>
      <p>• δέκα χιλιάδες (10.000) ευρώ, όταν υπαίτιος της παράβασης είναι η επιχείρηση μεταπώλησης ή τεχνικής υποστήριξης που έχει εξουσιοδοτηθεί για την παροχή υπηρεσιών συντήρησης και επισκευής ΦΗΜ</p>
      <p>• είκοσι χιλιάδες (20.000) ευρώ, όταν υπαίτιος της παράβασης είναι η επιχείρηση που έχει λάβει, από την αρμόδια Επιτροπή, έγκριση λογισμικού (software) και υλισμικού (hardware)</p>
      <p>Σε ό,τι αφορά στα POS, προβλέπονται πρόστιμα 100 ευρώ, για κάθε συναλλαγή, όταν γίνονται αποδεκτές πληρωμές με μετρητά άνω των 500 ευρώ. Για τη μη χρήση των POS, για μικρότερης αξίας πωλήσεις, δεν προβλέπεται πρόστιμο, αλλά όποιος δεν το χρησιμοποιεί, αυτομάτως στοχοποιείται και ελέγχεται εξονυχιστικά</p>
    </article>
  </body>
</html>