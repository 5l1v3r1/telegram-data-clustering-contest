<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mambiznes.pl/wlasny-biznes/sklep-niemczech-wprowadzil-osobne-kasy-dla-polskich-przedsiebiorcow-96514"/>
    <meta property="og:site_name" content="MamBiznes.pl"/>
    <meta property="article:published_time" content="2019-12-09T09:31:21+00:00"/>
    <meta property="og:title" content="Sklep w Niemczech wprowadził osobne kasy dla polskich przedsiębiorców"/>
    <meta property="og:description" content="Sieć handlowa Edeka wprowadziła rozwiązanie, które nie każdemu się spodobało. W Cottbus w Niemczech sieć wprowadziła osobne kasy dla polskich przedsiębiorców. Wywołało to oburzenie klientów oraz interwencję ambasady RP. Z ofert niemieckiej sieci handlowej w Cottbus korzysta wielu polskich przedsiębiorców (głównie właścicieli restauracji i placówek gastronomicznych). Wynika to z bliskości polskiej granicy, dlatego też sklep […]"/>
  </head>
  <body>
    <article>
      <h1>Sklep w Niemczech wprowadził osobne kasy dla polskich przedsiębiorców</h1>
      <address><time datetime="2019-12-09T09:31:21+00:00">09 Dec 2019, 09:31</time> by <a rel="author" href="https://mambiznes.pl/author/bartek-godziszewski" target="_blank">Bartłomiej Godziszewski</a></address>
      <h3>Sieć handlowa Edeka wprowadziła rozwiązanie, które nie każdemu się spodobało. W Cottbus w Niemczech sieć wprowadziła osobne kasy dla polskich przedsiębiorców. Wywołało to oburzenie klientów oraz interwencję ambasady RP.</h3>
      <figure>
        <img src="https://mambiznes.pl/wp-content/uploads/2019/12/5afc70a67cdf9b-thumb-1200.jpg"/>
        <figcaption>Fot. Reuters/ Fabrizio Bensch</figcaption>
      </figure>
      <p>Z ofert niemieckiej sieci handlowej w Cottbus korzysta wielu polskich przedsiębiorców (głównie właścicieli restauracji i placówek gastronomicznych). Wynika to z bliskości polskiej granicy, dlatego też sklep postanowił dostosować swoją ofertę pod polskiego klienta m.in. poprzez dodatkowe dni promocyjne oraz zapewnienie obsługi w języku polskim w jednej z kas.</p>
      <p>Choć sieć chciała w ten sposób przyciągnąć nowy klientów z Polski, to jednak taka akcja nie spodobała się naszym rodakom. Jak wskazywali polscy klienci sklepu, od kilku miesięcy próbowali oni zwracać uwagę kierownictwa firmy, że w kasie przeznaczonej „głównie dla niemieckich klientów”, mimo że nie ma do niej kolejki, obowiązywał zakaz obsługi Polaków. Natomiast kasa z napisem „przeważnie dla polskich klientów”, była często zatłoczona. W tej sprawie interweniował także ambasador RP w Berlinie, który wskazał, że jest to przejaw dyskryminacji.</p>
      <p>– Otrzymaliśmy wyjaśnienia i przeprosiny dyrekcji ds. komunikacji korporacyjnej, marketingu i administracji przedsiębiorstwa Edeka w Minden. W przesłanym komunikacie firmy czytamy, że polscy klienci mogli słusznie poczuć się dyskryminowani” – napisał w komunikacie prasowym rzecznik polskiej ambasady w Berlinie Dariusz Pawłoś, zamieszczonym na stronie placówki.</p>
    </article>
  </body>
</html>