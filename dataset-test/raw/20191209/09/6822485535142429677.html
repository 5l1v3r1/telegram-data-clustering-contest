<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918039.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T09:33:00+00:00"/>
    <meta property="og:title" content="منابع هدفمندی یارانه‌ها کسری بودجه کدام نهادها را جبران کرد؟ + جدول"/>
    <meta property="og:description" content="به گزارش فارس، مطابق تبصره 14 لایحه بودجه 99 میزان منابع هدفمندی یارانه‌ها در سال آینده 250 هزار و 726 میلیارد تومان است."/>
  </head>
  <body>
    <article>
      <h1>منابع هدفمندی یارانه‌ها کسری بودجه کدام نهادها را جبران کرد؟ + جدول</h1>
      <address>
        <time datetime="2019-12-09T09:33:00+00:00">09 Dec 2019, 09:33</time>
      </address>
      <p>مطابق لایحه بودجه ۹۹، حدود ۲۹ هزار میلیارد تومان از منابع هدفمندی یارانه‌ها به برخی نهادهای دولتی مانند وزارت بهداشت، درمان و آموزش پزشکی، وزارت تعاون، کار و رفاه اجتماعی، وزارت نیرو، وزارت فرهنگ و ارشاد اسلامی و نهاد ریاست جمهوری اختصاص می یابد.</p>
      <p>به گزارش فارس، مطابق تبصره 14 لایحه بودجه 99 میزان منابع هدفمندی یارانه‌ها در سال آینده 250 هزار و 726 میلیارد تومان است.</p>
      <p>براساس جدول مندرج در این تبصره، جزئیات میزان مصارف هدفمندی یارانه ها مشخص شده است که به صورت کلی به دو بخش شرکت ها (98 هزار و 699 میلیارد تومان) و مصارف هدفمندی (152 هزار و 26 میلیارد تومان) تقسیم می‌شود. جزئیات بخش مصارف هدفمندی مطابق جدول زیر است:</p>
      <figure>
        <img src="https://media.farsnews.com/Uploaded/Files/Images/1398/09/17/13980917000947_Test_NewPhotoFree.JPG"/>
      </figure>
      <p>به گزارش فارس، عجیب‌ترین بخش مصارف هدفمندی در جدول تبصره 14 لایحه بودجه، بخش «سایر مصارف هدفمندی به شرح مندرج در جداول 7 و 9 این قانون» است  که رقم آن برابر است با 29 هزار و 251 میلیارد تومان. مشخص نیست این سبک تنظیم جدول هدفمندی یارانه‌ها در لایحه بودجه چه تناسبی با شفافیت تاکید شده در مصارف هدفمندی یارانه ها در بند «ب» ماده 39 قانون برنامه ششم توسعه دارد؟</p>
      <p>با مراجعه به جدول شماره 7 لایحه بودجه 99 با عنوان «بودجه دستگاه های سیاستگذار در سالهای 1399 و 1400» مشخص شد، حدود 30 هزار و 965 میلیارد تومان از بودجه سال آینده برخی نهادهای دولتی بخصوص وزارت بهداشت، درمان و آموزش پزشکی، وزارت تعاون، کار و رفاه اجتماعی و وزارت نیرو از محل منابع هدفمندی یارانه ها تامین می‌شود. جزئیات این موضوع در جدول زیر آمده است:</p>
      <blockquote><b>سهم نهادهای دولتی از محل منابع هدفمندی یارانه ها<br/><br/></b><br/><b><b>نام نهاد</b></b><br/><b>میزان بودجه از محل هدفمندی یارانه‌ها (میلیارد ریال)</b><br/><br/><b><b>نهاد ریاست جمهوری</b></b><br/>598,234<br/><br/><b><b>سازمان اداری و استخدامی کشور</b></b><br/>137,815<br/><br/><b><b>وزارت فرهنگ و ارشاد اسلامی</b></b><br/>3,140,500<br/><br/><b><b>وزارت آموزش و پرورش</b></b><br/>1,000,000<br/><br/><b><b>وزارت بهداشت، درمان و آموزش پزشکی</b></b><br/>173,437,002<br/><br/><b><b>بنیاد شهید و امور ایثارگران</b></b><br/>23,546,680<br/><br/><b><b>وزارت نیرو</b></b><br/>11,500,000<br/><br/><b><b>وزارت تعاون، کار و رفاه اجتماعی</b></b><br/>96,002,581<br/><br/><b><b>جمع کل</b></b><br/><b>309,652,812</b></blockquote>
      <p>مشخص نیست چرا منابع پیش بینی شده از محل هدفمندی یارانه ها در جدول شماره 7 لایحه بودجه از منابع پیش بینی شده برای این موضوع در جدول تبصره 14 این لایحه (تبصره هدفمندی) حدود 1700 میلیارد تومان بیشتر است.</p>
      <p>علاوه بر این، ارتباط تامین کسری بودجه این نهادهای دولتی با مصارف قانون هدفمندی یارانه ها (مصوب دی ماه 88) و تبصره مرتبط در قانون برنامه ششم توسعه (ماده 39) نامشخص است.</p>
      <p>در جدول شماره 9 لایحه بودجه سال آینده با عنوان «برآورد اعتبارات ردیف‌های متفرقه» نیز میزان اعتبارات یارانه ها 2 هزار و 731 میلیارد تومان (2 هزار و 231 اعتبارات هزینه ای و 500 میلیارد تومان اعتبارات تملک دارایی های سرمایه ای) درنظر گرفته شده که جزئیات آن به شرح زیر است:</p>
      <figure>
        <img src="https://media.farsnews.com/Uploaded/Files/Images/1398/09/17/13980917000949_Test_NewPhotoFree.JPG"/>
      </figure>
      <p>بنابراین مجموع منابع پیش بینی شده از محل هدفمندی یارانه ها در جداول شماره 7 و 9 لایحه بودجه از منابع پیش بینی شده برای این موضوع در جدول تبصره 14 این لایحه (تبصره هدفمندی) حدود 4400 میلیارد تومان بیشتر است که اقدامی عجیب و سوال برانگیز است.</p>
    </article>
  </body>
</html>