<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/wetenschap-planeet/dieren/dodental-koala-s-nog-hoger-dan-gedacht-door-bosbranden-zeker-2-000-dieren-dood~a2d48bf1/"/>
    <meta property="og:site_name" content="HLN"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Dodental koala’s nog hoger dan gedacht door bosbranden: “Zeker 2.000 dieren dood”"/>
    <meta property="og:description" content="Bij de zware bosbranden in de Australische deelstaat New South Wales zouden sinds oktober al meer dan 2.000 koala’s verbrand zijn. Dat hebben experts vandaag gezegd tijdens een hoorzitting van het ..."/>
  </head>
  <body>
    <article>
      <h1>Dodental koala’s nog hoger dan gedacht door bosbranden: “Zeker 2.000 dieren dood”</h1>
      <address><time datetime="2019-12-09T09:15:00+00:00">09 Dec 2019, 09:15</time> by <a rel="author">ADN , tvc</a></address>
      <p>
        <b>Bij de zware bosbranden in de Australische deelstaat New South Wales zouden sinds oktober al meer dan 2.000 koala’s verbrand zijn. Dat hebben experts vandaag gezegd tijdens een hoorzitting van het deelstaatparlement in Canberra. Ze vrezen dat door de aanhoudende branden nog veel meer dieren zullen sterven.</b>
      </p>
      <p>Het hogerhuis van New South Wales hield maandag een spoedzitting over de situatie van de koala’s door de “ongeziene” bosbranden die al miljoenen hectaren bos hebben vernield.</p>
      <related>
        <h4>Lees ook</h4>
        <a href="https://www.hln.be/wetenschap-planeet/dieren/zwaar-verbrande-koala-lewis-bezweken-aan-zijn-verwondingen~ae229ecd/"/>
      </related>
      <p>De branden hebben de habitat van de koala’s zo zwaar getroffen, “dat we hun lichamen waarschijnlijk nooit zullen terugvinden”, aldus ecoloog Mark Graham van de Nature Conservation Council tijdens de hoorzitting volgens persagentschap AAP. De koala’s zijn volgens hem niet in staat om snel genoeg te ontsnappen aan het vuur dat zich snel verspreidt via de boomtoppen.</p>
      <p>“We hebben zo’n groot gedeelte van wat we kennen als koalahabitat verloren, dat ik denk dat we zonder twijfel kunnen stellen dat de populatie zal blijven achteruitgaan vanaf nu”, aldus Graham nog.</p>
      <p>Volgens de directeur van een koalaziekenhuis gaat het om de meest verwoestende branden ooit voor de koala’s. “En de zomer is nog maar net begonnen”, zegt ze.</p>
      <p>Het bosbrandenseizoen in Australië gaat normaal gezien pas in december van start, maar dit jaar woeden er al sinds oktober branden. Er zijn in heel de staat nog ongeveer 90 brandhaarden actief, waarvan ongeveer de helft nog niet onder controle is.</p>
      <figure>
        <img src="https://images4.persgroep.net/rcs/WnscrB7FwZ4KGAZ1wV8apnjV5sE/diocontent/161212970/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© PAUL SUDMALS via REUTERS</cite>
        </figcaption>
      </figure>
      <h3>‘Koala-prioriteitsgebied’</h3>
      <p>Gisteren raakte bekend dat de Australische deelstaat Queensland maatregelen neemt ter bescherming van de koala’s. De regering van de noordoostelijke deelstaat meldde dat een gebied van 570.000 hectare wordt aangewezen als ‘koala-prioriteitsgebied’. <br/><br/>In het aangewezen gebied mogen geen nieuwe activiteiten worden begonnen die schadelijk zijn voor koala’s. Ook komen er corridors om koala’s veilig van het ene naar het andere gebied te laten trekken zonder dat de dieren daarbij wegen of woongebieden moeten doorkruisen.</p>
      <p>Koala’s zijn samen met kangoeroes de meest bekende dieren die enkel in Australië voorkomen. Ze leven van eucalyptus en brengen het grootste deel van hun tijd door in bomen. Volgens de Australia Koala Foundation leven er vandaag nog tussen de 43.000 en 100.000 koala’s in Australië.</p>
      <figure>
        <img src="https://images1.persgroep.net/rcs/CX9SxhyqlTdP12NfbEr7EL8ZK2U/diocontent/159981750/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Photo News</cite>
        </figcaption>
      </figure>
      <p>
        <i>Volgens een schatting van de Australische Koala Stichting AKF leven er nog tussen de 43.000 en 100.000 koala’s in het wild.</i>
      </p>
      <h3>Bekijk ook: Mama koala beschermt haar baby tegen oprukkende bosbranden</h3>
      <h3>Bekijk ook: Zwaar verbrande koala krijgt water van reddende engel</h3>
      <h3>Bekijk ook: Vrouw redt zwaar verbrande koala uit vlammenzee</h3>
    </article>
  </body>
</html>