<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/12/09/f1-a-bohockodas-nem-eleg-ricciardotol/"/>
    <meta property="og:site_name" content="Vezess"/>
    <meta property="article:published_time" content="2019-12-09T09:29:24+00:00"/>
    <meta property="og:title" content="F1: A bohóckodás nem elég Ricciardótól"/>
    <meta property="og:description" content="A Renault az elvárásokat jócskán alulmúlva szerepelt 2019-ben, egy F1-es szakújságíró pedig Daniel Ricciardo hasznát is megkérdőjelezte."/>
  </head>
  <body>
    <article>
      <h1>F1: A bohóckodás nem elég Ricciardótól</h1>
      <address><time datetime="2019-12-09T09:29:24+00:00">09 Dec 2019, 09:29</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>A Renault az elvárásokat jócskán alulmúlva szerepelt 2019-ben, egy F1-es szakújságíró pedig Daniel Ricciardo hasznát is megkérdőjelezte.</b>
      </p>
      <p>A Renault 2018-ban – nem túl erős szerepléssel, de – hozta az elvárható eredményt, a Mercedes, a Ferrari és a Red Bull mögött a 4. helyen zártak a konstruktőri bajnokságban.</p>
      <p>2019-re a három élcsapathoz való felzárkózás volt a cél, alkalmi dobogós helyezésekkel, ám a francia csapat a javulás helyett rontott, a tavalyi pontjaik háromnegyedét szerezték csak, motorpartnerük, a McLaren pedig az 5. helyre szorította vissza őket a bajnoki küzdelemben.</p>
      <p>Különösen fájó lehetett ez Daniel Ricciardo számára, aki tavaly nyáron nagy meglepetést okozva a Red Bulltól való távozás mellett döntött, hogy – jó pénzért, évi 27,5 millió dollárért – a gyári csapat felfuttatásában vegyen részt. Az ausztrál maga is elismerte, hogy ez az év “nem volt elég jó”.</p>
      <p>“Fontos volt, hogy legalább az 5. helyet megvédjük. Igazi arculcsapás lett volna az elvesztése mind pénzügyileg, mind a motivációnk szempontjából” – mondta.</p>
      <figure>
        <img src="https://vezess2.p3k.hu/app/uploads/2019/10/ricciardo-700x467.jpg"/>
      </figure>
      <p>Ricciardo az idény végén kritikát is kapott, a veterán holland F1-es kommentátor, Olav Mol szerint nem vette elég komolyan a dolgát:</p>
      <p>“A paddock bohócának lenni nem elég” – mondta a Formule 1-nek. “Brazíliában a mezőny végéből kapaszkodott előre, de ezen kívül nem igazán láttam Ricciardo-momentumokat tőle. Nem tett hozzá a Renault-hoz. Úgy vélem, jobban tenné, ha visszavenne a mókázásból és helyette gyakrabban csapna az asztalra.”</p>
      <p>A Renault-nál az év folyamán végig azt állították, hogy a motorral nagy előrelépést értek el, csak a kasztni nem sikerült jól – ez a technikai főnök, Nick Chester állásába is került –, jövőre pedig újra a 4. hely lesz a cél.</p>
      <p>“A McLaren hamar lemondott 2018-ról, hogy jobban felkészülhessenek 2019-re, és be is jött a dolog. De idén már nem tehették meg ugyanezt. Szóval a negyedik helyet kell céloznunk 2020-ban” – nyilatkozta a Renault sportigazgatója, Alan Permane.</p>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">
              <pic src="https://vezess2.p3k.hu/app/uploads/2019/11/weight-loss-2036965_1920-196x131.jpg"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">
              <b>5 tuti ajándékötlet, hogy az ünnepek alatt is megtartsd a formád<br/></b>
            </a>
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">A karácsonyi időszak mindig kritikus, ha a kilókról van szó…</a>
          </td>
        </tr>
      </table>
      <footer>Forrás: Fotó: Getty Images</footer>
    </article>
  </body>
</html>