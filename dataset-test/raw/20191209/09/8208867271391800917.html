<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/12/09/news/whisky_all_asta_una_collezione_privata_da_capogiro_attesa_una_bottiglia_da_2_milioni-242980277/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T09:21:00+00:00"/>
    <meta property="og:title" content="Whisky, all'asta una collezione privata da capogiro: attesa una bottiglia da 2 milioni"/>
    <meta property="og:description" content="Evento straordinario per 3.900 liquori appartenuti a un uomo d'affari americano"/>
  </head>
  <body>
    <article>
      <h1>Whisky, all'asta una collezione privata da capogiro: attesa una bottiglia da 2 milioni</h1>
      <h2>Evento straordinario per 3.900 liquori appartenuti a un uomo d'affari americano</h2>
      <address>
        <time datetime="2019-12-09T09:21:00+00:00">09 Dec 2019, 09:21</time>
      </address>
      <p><b>MILANO </b>- Una collezione di bottiglie di whisky da capogiro si prepara ad entrare negli annali di storia delle aste. Richard Gooding, racconta Bloomberg, era un uomo d'affari del Colorado che ha passato molto del suo tempo cercando sapori tra le distillerie scozzesi. Quando è mancato, nel 2014 a 67 anni, aveva messo da parte 3.900 bottiglie, inclusi alcuni pezzi pregiati che potrebbero valere almeno 2 milioni di dollari.<br/><br/>Lo si scoprirà presto, tra febbraio e aprile, quando diventerà la più grande collezione privata del liquore a finire all'asta. Secondo Whiskey Auctioneer, che ha dato l'annuncio dell'evento, ci sarà un numero "senza precedenti" di bottiglie pregiate a marchio Macallan, Bowmore e Springbank.<br/><br/>Dai collezionisti stanno arrivando gioie per le case d'asta. A ottobre, Sotheby's ha venduto 467 bottiglie di un altro collezionista americano: la copertina è andata a un 1926 Macallan Fine &amp; Rare 60 Year Old, battuto per un record di 1,9 milioni di dollari. Di questi che l'agenzia definisce il "Sacro Graal" dei whisky, all'asta di Gooding ci saranno due rappresentanti. Su una di queste due bottiglie è presente - a ulteriore segno distintivo - una etichetta creata dall'italiano Valerio Adami, rappresentante della pop art. Un dettaglio artistico che la fa rientrare nel ristretto giro di una dozzina di esemplari.<br/><br/>Molti altri i casi d'interesse per gli esperti del settore, come alcune bottiglie di distillerie che ormai sono sparite da tempo.<br/><br/>Ed è anche un caso aziendale per il mondo delle aste: Whiskey Auctioneer potrebbe mettere in piedi un evento da 10 milioni e mezzo di dollari, basandosi sull'online e affermandosi come una delle giovani forze nel comparto dei liquori che - con dinamismo e pochi investimenti mirati - è in grado di dar filo da torcere ai colossi delle aste.</p>
    </article>
  </body>
</html>