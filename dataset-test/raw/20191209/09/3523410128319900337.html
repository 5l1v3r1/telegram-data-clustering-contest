<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/644346/%D8%AA%D8%BA%DB%8C%DB%8C%D8%B1-%D9%85%D9%88%D8%B6%D8%B9-%D9%88%D8%A7%D8%B4%D9%86%DA%AF%D8%AA%D9%86-%D9%87%D9%88%DA%A9-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%B1%D8%A7-%D9%85%D8%B3%D8%AA%D9%82%D9%84-%D8%A7%D8%B2-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-12-09T09:52:00+00:00"/>
    <meta property="og:title" content="تغییر موضع واشنگتن؛ «هوک» سیاست‌های انصارالله را مستقل از ایران خواند"/>
    <meta property="og:description" content="دولت آمریکا که پیشتر انصارالله یمن را «شریک راهبردی» ایران برای هدف قرار دادن کشورهای عربی حاشیه خلیج فارس خوانده بود"/>
  </head>
  <body>
    <article>
      <h1>
        <a href="https://www.bultannews.com/fa/news/644346/%D8%AA%D8%BA%DB%8C%DB%8C%D8%B1-%D9%85%D9%88%D8%B6%D8%B9-%D9%88%D8%A7%D8%B4%D9%86%DA%AF%D8%AA%D9%86-%D9%87%D9%88%DA%A9-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%B1%D8%A7-%D9%85%D8%B3%D8%AA%D9%82%D9%84-%D8%A7%D8%B2-%D8%A7%DB%8C%D8%B1%D8%A7%D9%86-%D8%AE%D9%88%D8%A7%D9%86%D8%AF">تغییر موضع واشنگتن؛ «هوک» سیاست‌های انصارالله را مستقل از ایران خواند</a>
      </h1>
      <h2>دولت آمریکا که پیشتر انصارالله یمن را «شریک راهبردی» ایران برای هدف قرار دادن کشورهای عربی حاشیه خلیج فارس خوانده بود</h2>
      <address><time datetime="2019-12-09T09:52:00+00:00">09 Dec 2019, 09:52</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در حالی که از ابتدای حمله ائتلاف تحت رهبری عربستان سعودی به یمن مقام‌ها و رسانه‌های آمریکایی تلاش کرده‌اند «انصارالله» یمن را نیرویی تحت فرمان ایران به تصویر بکشند، «برایان هوک» رئیس کارگروه ایران در وزارت خارجه آمریکا اخیرا تغییر موضعی آشکار داشته و گفته است که انصارالله سیاستی مستقل از ایران دنبال می‌کند.</p>
      <p>به نوشته پایگاه «المانیتور»، هوک هفته گذشته در جمع گروهی از خبرنگاران آمریکایی به پیشنهاد انصارالله برای برقراری آتش‌بس در یمن اشاره کرده و با نسبت دادن حمله تلافی‌جویانه ارتش یمن به تأسیسات نفتی عربستان سعودی به ایران، گفته است که انصارالله سیاسی مستقل از ایران دنبال می‌کند. </p>
      <p>او گفته است: «باید به یاد بیاوریم که حوثی‌ها توقف حملات موشکی و هوایی را به عربستان سعودی پیشنهاد دادند، آن هم تنها چند روز بعد از آنکه ایرانی‌ها روز ۱۴ سپتامبر (۲۳ شهریور) تأسیسات نفتی عربستان سعودی را هدف قرار دادند.»</p>
      <p>وی می‌افزاید: «طرح کاهش تنش حوثی‌ها، که سعودی‌ها دارند به آن پاسخ می‌دهند، به روشنی نشان می‌دهد که آنچه ایرانی‌ها می‌گویند، نه حرف حوثی‌هاست و نه در راستای منافع مردم یمن است. ایران تلاش می‌کند جنگ داخلی یمن را طولانی کند تا بتواند قدرت خود را [به آن منطقه] ساطع کند. ایران باید از خواست مردم خود پیروی کرده و به مداخله در یمن پایان دهد.»</p>
      <p>این اظهارات هوک در تمجید از طرح آتش‌بس پیشنهادی انصارالله یمن در تضادی آشکار با یادداشت چند ماه پیش وی در روزنامه «وال استریت ژورنال» قرار دارد. او در آن یادداشت انصارالله را نیروی نیابتی ایران خوانده و گفته بود که میان تهران و انصارالله «ائتلافی راهبردی» برقرار است. </p>
      <p>او در آن یادداشت نوشته بود: «ائتلاف راهبردی ایران با حوثی‌ها به آن‌ها اجازه می‌دهد هر زمان که خواستند با موشک و پهپاد، کشورهای خلیج [فارس] را هدف قرار داده و گروه‌های مسلح جدایی‌طلب در استان‌های عربستان سعودی را تحریک، سازماندهی و فرماندهی کنند.»</p>
      <p>به نوشته المانیتور اظهارات اخیر هوک با ارزیابی‌های پیشین داخلی در اداره امور خاور نزدیک وزارت خارجه آمریکا که معتقد است انصارالله اهداف خود را دنبال کرده و تابع دستورات تهران نیست، همسوتر شده است.</p>
      <p>این پایگاه همچنین به نقل از «جرالد فیرستین» سفیر سابق آمریکا در یمن نوشته است که این تغییر موضع می‌تواند نشانه پیشرفت در مذاکرات عربستان سعودی و انصارالله یمن باشد. </p>
      <p>المانیتور در این رابطه به نقل از دیپلمات‌های سابق و کارشناسان نوشته است که در حال حاضر پرونده یمن به «خالد بن سلمان» معاون وزیر دفاع و برادر ولی‌عهد سعودی سپرده شده و اکنون در مذاکرات ریاض و انصارالله پیشرفت‌هایی به دست آمده است. این پایگاه الویت کنونی ریاض در مذاکرات را پایان دادن به حضور نظامی در یمن پیش از آغاز رقابت‌های انتخاباتی سال ۲۰۲۰ آمریکا عنوان کرده و نوشته است که سفر اخیر خالد به سلمان به عمان هم در چارچوب همین گفت‌وگوها صورت گرفته است.</p>
      <p>آمریکا و ریاض در حالی در سال‌های گذشته تلاش کرده بودند حملات تلافی‌جویانه یمنی‌ها را به ایران نسبت دهند که جمهوری اسلامی ایران پیش از این بارها ادعای واشنگتن و مقام‌های سعودی در مورد اینکه انصارالله از ایران دستور می‌گیرد را تکذیب کرده است. </p>
    </article>
  </body>
</html>