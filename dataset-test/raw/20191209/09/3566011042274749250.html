<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553376.html/%d8%ab%d8%a8%d8%aa-%d9%86%d8%a7%d9%85-%d9%81%d9%84%d9%87-%d8%a7%db%8c-%d8%a7%d8%b5%d9%84%d8%a7%d8%ad-%d8%b7%d9%84%d8%a8%d8%a7%d9%86-%d8%a7%d9%88%d9%84%d9%88%db%8c%d8%aa-%d8%a8%d8%a7-%d8%b2%d9%86%d8%af%d8%a7%d9%86-%d8%b1%d9%81%d8%aa%d9%87-%d9%87%d8%a7-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:24:00+00:00"/>
    <meta property="og:title" content="ثبت‌نام فله‌ای اصلاح‌طلبان اولویت با زندان رفته‌ها!"/>
    <meta property="og:description" content="برخی از افراطیون این طیف که مدعی تحریم انتخابات بودند و طی چند ماه اخیر با قهر و ناز و کرشمه درباره بی‌اثر بودن انتخابات سخن گفته بودند، اقدام به ثبت‌نام فله‌ای کردند."/>
  </head>
  <body>
    <article>
      <h1>ثبت‌نام فله‌ای اصلاح‌طلبان اولویت با زندان رفته‌ها!</h1>
      <h2>اخبار ویژه روزنامه‌ها</h2>
      <address>
        <time datetime="2019-12-09T09:24:00+00:00">09 Dec 2019, 09:24</time>
      </address>
      <p>برخی از افراطیون این طیف که مدعی تحریم انتخابات بودند و طی چند ماه اخیر با قهر و ناز و کرشمه درباره بی‌اثر بودن انتخابات سخن گفته بودند، اقدام به ثبت‌نام فله‌ای کردند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ روزنامه‌ها در لابه‌لای گزارش‌ها و سرمقاله‌ها، قسمتی از صفحات خود را به اخبار روزهای گذشته یا اخبار ویژه اختصاص می دهند که مشرق در ادامه به آنها اشاره می‌کند.</p>
      <p>  ***********   <b>کیهان</b>   <b>روحانی چرا تیم اقتصادی دولت را با وجود تحمیل انواع بحران‌ها تغییر نمی‌دهد؟!</b>   یک روزنامه حامی دولت با انتقاد از روحانی تصریح کرد او قصد تغییر و اصلاح تیم اقتصادی ناکارآمد خود را ندارد.   انتخاب نوشت: هسته اقتصادی دولت حسن روحانی از سال ۹۲ تاکنون با تغییراتی مواجه شده است؛ به‌طور مثال علی طیب‌نیا در پی اختلاف‌نظرهایی با سیاست اقتصادی دولت، در دولت دوم روحانی حاضر نشد. با این حال، برخی اعضای این هسته تصمیم‌گیر بدون هیچ تغییری همچنان بالاترین اثرگذاری را در دولت دارند؛ مهم‌ترین این اعضا محمدباقر نوبخت و محمد نهاوندیان هستند. نوبخت از دولت اول روحانی تاکنون ریاست سازمان برنامه و بودجه را بر عهده‌دارد و تا اوایل دولت دوم روحانی، سخنگوی دولت نیز بود. او هم‌اکنون از اعضای شورای عالی هماهنگی اقتصادی قوای سه‌گانه نیز به شمار می‌رود و در جلسات و مباحث این شورا حضور دارد.   محمد نهاوندیان که در دولت اول روحانی پستی نامانوس با سوابق خود - ریاست دفتر رئیس‌جمهور - را بر عهده گرفته بود، در دولت دوم پستی خلق‌الساعه یعنی معاونت اقتصادی رئیس‌جمهور را بر عهده گرفت؛ معاونتی که با گذشت دو سال و اندی از زمان دولت، هنوز کسی نمی‌داند دقیقا چه کاری انجام می‌دهد و دیگر اعضای آن به جز خود نهاوندیان چه کسانی هستند؟   نهاوندیان هم‌اکنون علاوه ‌بر پست خود در دولت، و عضویت در شورایعالی هماهنگی اقتصادی قوا، دبیر این شورا نیز به شمار می‌رود. نهاوندیان با سابقه طولانی خود در اتاق بازرگانی، حامل همان تفکرات در دولت روحانی بود؛ تا جایی که حتی سمت خود در ریاست اتاق بازرگانی را نیز تا مدت‌ها پس از ورود به دولت، حفظ کرده بود و حاضر نبود از آن استعفا دهد.   به بیان ساده تر، نوبخت و نهاوندیان علاوه‌بر آنکه هر دو در شورای عالی هماهنگی اقتصادی حضور دارند، به دلیل آنکه در هسته تصمیم‌گیر اصلی دولت در حوزه اقتصاد نیز حاضرند، به نوعی پیش برنده نظرات دولت در این شورا هستند.   شاید تصمیم اخیر بنزینی فراتر از یک قوه از جمله قوه مجریه بوده باشد، اما آنچه مسلم است اینکه نمی‌توان از نقش این دو نفر در تصمیمات عمده اقتصادی دولت چشم‌پوشی کرد؛ تصمیماتی که از آغاز دولت دوم روحانی به یک بحران اقتصادی، افزایش قیمت دلار و گرانی کالاهای اساسی و در نتیجه افزایش تورم انجامید و اکنون نیز با بالا رفتن قیمت بنزین باید منتظر یک تورم دیگر باشیم.   نوبخت و نهاوندیان هیچ کدام وزیر نیستند؛ در نتیجه مجلس امکان سؤال از آنها یا برکناری آنها را ندارد و در صورت داشتن ایراد به آنها باید از رئیس‌جمهور سؤال کند و یا ابزارهای غیرمستقیم دیگری را در نظر بگیرد.   عدم دسترسی مجلس به حلقه اصلی تصمیم‌گیر در حوزه اقتصادی باعث شده تا نمایندگان مجلس به جای درخواست پاسخگویی از امثال نوبخت و روحانی وزرای دیگر دولت را به ورطه سؤال و استیضاح بکشند. این موضوع در استیضاح مسعود کرباسیان، وزیر سابق اقتصاد کاملاً علنی شد جایی که یکی از نمایندگان گفته بود که امثال نهاوندیان و نوبخت باید استیضاح می‌شدند، اما «ما مجبوریم وزیر اقتصاد را استیضاح کنیم، ما نامه دادیم که آقای رئیس‌جمهور تیم اقتصادی دولت را تغییر دهد، اما این کار را انجام نداد».   فارغ از بحث نظارت مجلس - که البته خود مجلس دهم نیز کارنامه چندان موفقی در این زمینه ندارد - نوبخت و نهاوندیان خود نیز تمایلی به پاسخگو بودن نشان نداده‌اند. نوبخت که پیشتر همزمان سخنگوی دولت نیز بود، بیشتر در معرض پرسش‌های رسانه‌ها و افکار عمومی قرار داشت، اما در مرداد ۹۷ یعنی همزمان با اوج‌گیری بحران اقتصادی ناشی از افزایش قیمت دلار در حالی که فشار افکار عمومی برای استعفای مدیران اقتصادی دولت از جمله خود نوبخت شدت گرفته بود، در یک بازی سیاسی و روانی ابتدا اعلام شد که نوبخت استعفا کرده؛ کمی بعد این موضوع تکذیب شد و سپس گفته شد که او از سمت سخنگویی دولت استعفا کرده و همچنان در سمت رئیس‌سازمان برنامه و بودجه باقی خواهد ماند. این در حالی است که اعتراض افکار عمومی اتفاقا به خاطر سمت اقتصادی او در دولت یعنی همان ریاست سازمان برنامه و بودجه بود نه سخنگویی او.   6 سال است که تیم اقتصادی دولت کارنامه خود را کاملا پس داده؛ این تیم در میانه راه به دو دسته تقسیم شد؛ دسته‌ای از آنها به دلیل اختلاف‌نظر در سیاست‌های اقتصادی، از جمع دولت خارج شدند و دسته دیگر با محوریت نوبخت و نهاوندیان در دولت ماندند تا خود بی‌دغدغه و بی‌هیچ مخالفی سکان هدایت کشور در حوزه اقتصادی را در دست بگیرند. اما این آزادی عمل آنها در همان اولین فشارها یعنی زمزمه‌های تحریم به بن‌بست خورد و نادرستی سیاست‌هایشان مشخص شد.   دو سال و نیم است که جامعه، نتیجه کار این تیم را به چشم می‌بیند و آن چیزی جز رها شدن تورم، منفی شدن رشد اقتصادی، سهمیه‌بندی بنزین و بازگشت به سیاست‌های توزیعی، افزایش شکاف بین فقیر و غنی در جامعه و... نیست.   با این حال عجیب است که چرا روحانی اصرار دارد تحت هر شرایطی از این افراد در دولت استفاده کند و تحت هیچ شرایطی حاضر نیست دست به ترکیب هسته اصلی تیم اقتصادی خود زده و آنها را کنار بگذارد.     <b>دولت نباید بدون اصلاحات اقتصادی فقط بنزین را گران می‌کرد</b>   یک کارشناس اقتصادی می‌گوید دولت، افزایش قیمت بنزین را بدون انجام اصلاحات ضروری انجام داد.   وحید شقاقی در گفت‌وگو با فرارو با اشاره به اینکه بهتر بود دولت قبل از افزایش قیمت بنزین اصلاحات ساختاری را انجام می‌داد، اظهار داشت: از مدت‌ها قبل معلوم بود که دولت قصد دارد اصلاحات قیمتی را انجام دهد، اما نکته این است انجام این مسئله تورم‌زا است و قیمت‌ها را افزایش می‌دهد، در چنین شرایطی منطقی بود اول اصلاحات اقتصادی انجام شود.   وی افزود: اقداماتی مثل اصلاحات در بودجه سنواتی، کاهش رشد پایه پولی، کنترل تورم و افزایش پایه‌های مالیاتی از جمله مواردی بود که دولت می‌توانست در ابتدا آنها را انجام دهد و بعد به سراغ افزایش قیمت بنزین برود، در حالی که این روزها تورم تجمعی بیش از شصت درصد است.   این اقتصاددان با اشاره به اینکه دولت از طریق سرکوب قیمتی این روزها جلوی افزایش قیمت‌ها را گرفته است، گفت: شاید در ظاهر و کوتاه‌مدت این سیاست‌ها از طریق افزایش نظارت‌ها و رصد بازار جواب دهد، اما در عمل و به مرور زمان قیمت‌ها ناشی از افزایش نرخ سوخت و به دلیل ایجاد انتظارات تورمی در مسیر رشد قرار می‌گیرد.   شقاقی با تاکید بر اینکه افزایش بهای بنزین شوک قیمتی را رقم می‌زند، بیان داشت: از لحاظ علم اقتصاد افزایش قیمت بنزین یک شوک منفی است که رشد تورم و سایر قیمت‌ها را به دنبال دارد، بنابراین برای خنثی کردن این امر دولت می‌بایست اصلاحات ساختاری را که وعده آن را در گذشته داده بود، انجام می‌داد و سپس بنزین را گران می‌کرد، چرا که این اصلاحات ساختاری یک نوعی شوک منفی بود که می‌توانست اثرات تورمی افزایش قیمت بنزین را کم‌رنگ‌تر کند.   وی با اشاره به اینکه اگر اصلاحات مالیاتی در دستور کار دولت قرار می‌گرفت، اعتراضات به شدت کم بود، گفت: در این رابطه نکته مهم این است که دولت باید از دهک‌های ثروتمند و پردرآمد مالیات دریافت کند، نه اینکه از کارمندان و کارگران مالیات افزونی طلب کند.   این کارشناس اقتصادی ادامه داد: دولت می‌توانست با افزایش پایه‌های مالیاتی از جمله مالیات بر درآمد و ثروت کسری بودجه خود را جبران کند، این در حالی است که بر اساس گفته‌های رئیس ‌سازمان امور مالیاتی بیش از ۳۰۰ هزار نفر ثروتمند شناسایی شده است که نیمی از آنها به هیچ عنوان مالیات نمی‌دهند و آن نیم دیگر نیز کمتر از ۵۰ درصد مالیات می‌دهند.   شقاقی گفت: بر این اساس دولت باید از این قشر مالیات حقه خود را دریافت کند، اگر این طرح قبل از افزایش قیمت بنزین صورت می‌گرفت، برای مردم قابل پذیرش بود که اول از اقشار دارا مالیات به حق گرفته شود و بعد بنزین گران شود.   <b>ثبت‌نام فله‌ای اصلاح‌طلبان اولویت با زندان رفته‌ها!</b>   طیف مدعی اصلاح‌طلبی طبق معمول، شگرد لو رفته نعل وارونه را برای انتخابات در پیش گرفتند.   برخی از افراطیون این طیف که مدعی تحریم انتخابات بودند و طی چند ماه اخیر با قهر و ناز و کرشمه درباره بی‌اثر بودن انتخابات سخن گفته بودند، اقدام به ثبت‌نام فله‌ای کردند.   جالب این که عباس عبدی یک روز مانده به پایان ثبت‌نام به سایت جماران گفته بود «اصلاح‌طلبان با بهترین نیروهایشان وارد شوند؛ حتی زندان رفته‌ها»!!   او همان کسی است که در اواخر عمر دولت اصلاحات و مجلس همسو (ششم) شعار عبور از قانون اساسی و خروج از حاکمیت را مطرح کرد و همزمان، طیفی از نمایندگان اجاره‌ای مجلس ششم، مدعی تحصن و استعفا شدند.   همین شگرد را اخیراً نمایندگانی مانند محمود صادقی و الیاس حضرتی در پیش گرفته و مدعی استعفا از نمایندگی مجلس شده‌اند؛ اما درست در لحظه ثبت‌نام برای انتخابات مجلس بعدی(!) که سوژه طنزپردازی در فضای مجازی شده است.   اظهارات عبدی مبنی بر ثبت‌نام زندان رفته‌ها در واقع پرده‌برداری رمزگونه از یک سناریوی سوخته است: ثبت‌نام فله‌ای و انبوه شماری از افراد دارای سابقه محکومیت و مجرمیت که فاقد صلاحیت‌های نمایندگی هستند و مرتکب رفتارهایی شده‌اند که نقطه مقابل صلاحیت‌های نمایندگی مجلس شورای اسلامی است.   هدف از این کار، بالا بردن تعداد افراد رد صلاحیت شده، برای مظلوم‌نمایی بعدی و در خدمت افراد خاکستری است که پس از رد صلاحیت، در فهرست قرار می‌گیرند.   منتها چون اصلاح‌طلبان با کارنامه دولت و اکثریت ائتلافی مجلس (اصلاح‌طلب اعتدال) می‌دانند که امیدی برای جلب اعتماد دوباره مردم ندارند، تنها گزینه را در مظلوم‌نمایی و فریب مردم از این طریق ببینند.   نکته قابل تأمل در این باره،‌ واداشتن محمدرضا عارف و برخی دیگر از اعضای فراکسیون امید به انصراف از نامزدی است و حال آن که منطقاً انتظار می‌رفت این افراد مجدداً خود را به رأی مردم بگذارند و پاسخ مردم را دریافت کنند. به ویژه محمدرضا عارف که هم رئیس فراکسیون امید است،‌ هم سرلیست فهرست تهران بود، و هم رئیس شورای سیاستگذاری اصلاح‌طلبان است.     <b>روحانی را واعظی و آشنا ته دره فرستادند، نه ما اصلاح‌طلبان</b>   کانال تلگرامی روزنامه سلام می گوید حلقه واعظی و آشنا، روحانی را به ته دره فرستاد.   این کانال بی آنکه به نقش افراطیون مدعی اصلاح‌طلبی در ناکارآمد کردن دولت اشاره کند، نوشت: با حذف نیروهای کارآمد در دولت دوم روحانی، محبوبیت ۶۰ درصدی او به زیر ۱۰ درصد رسیده است، به طوریکه   اکنون رئیس جمهور از حضور در اجتماعات مردمی امتناع می‌کند و می‌داند که در صورت حضور در چنین اجتماعاتی مورد نقد و اعتراض شدید مردم مواجه خواهد شد.   تنها دلیل این کاهش محبوبیت و ناکارآمدی دولت دوم روحانی، حلقه بسته واعظی و حسام آشنا است که روحانی را ‌در مشت خود گرفته‌اند و همه تصمیمات مهم را آنها به روحانی دیکته می کنند.   این در حالی است که حتی  حلقه نیاوران که روحانی دولتش را با حضور آنها آغاز کرده الان به طور کلی کنار گذاشته و به حاشیه رانده شده‌اند و نقشی در تصمیمات سرنوشت‌ساز ندارند. با این حال روحانی هر روز در حال سقوط به ته دره است و پیش‌بینی می‌شود مدت باقیمانده دولت را به سختی به پایان ببرد.   <b>روایت یک اصلاح‌طلب از تعهد روحانی در ماجرای بنزین</b>   عضو حزب اتحاد ملت می‌گوید اقدام روحانی در گران و غافلگیر کردن مردم بر سر قیمت بنزین و عصبانی کردن آنها عمدی بود!   محمدجواد روح‌ به جماران گفته است: در شرایط فعلی حتی اینترنت و تلگرام هم مسئله اصلی روحانی نیست، اما اینکه دوباره با آمریکا مذاکره کند؛ از اهداف اصلی او است. توجه کنید! چرا روحانی چهار روز قبل از گرانی بنزین در یزد آنگونه سخنرانی می‌کند؟ کدام رئیس‌جمهور تاکنون اعلام کرده بود که فلان‌قدر کسری بودجه داریم و در گذشته ۶۰میلیارد دلار نفت می‌فروختیم، الان با خوش‌بینانه‌ترین حالت به ۱۲میلیارد دلار رسیده است. آقای روحانی در یزد از کسری بودجه گفت و بعد از مدت‌ها به یاد آقای خاتمی افتاد و یک سلامی هم به او کرد و یکسری حملات هم به رئیسی و تندروها انجام داد. همین روش را در کرمان به شکلی دیگر ادامه داد. مهمتر از همه اینها اعلام کرد به توافقات پشت‌پرده هم‌ پایبند است؛ همه اینها، یعنی روحانی می‌خواهد به هر قیمتی که شده، دوباره مذاکره کند. در اینجا بود که روحانی قمار کرد. وقتی دید چیزی دستش ندارد، بنزین را گران کرد تا جامعه به شرایط اقتصادی واکنش نشان دهد؛ فشار از پایین اتفاق بیفتد تا در بالا چانه‌زنی کنند که مذاکره انجام شود. وی می‌افزاید: می‌گویند وزیر اطلاعات در جلسه با هیات دولت هشدار داده که اگر بنزین را گران کنید، ‌جامعه به هم می‌ریزد و روحانی خندیده است. اینکه می‌گویند گران کردن بنزین تصمیم غیرکارشناسی و اطلاع‌رسانی آن هم، غلط بوده؛ اتفاقاً از نظر روحانی تصمیم هم کارشناسی بوده و هم نحوه اطلاع‌رسانی- در واقع «اطلاع‌نرسانی»- درست بوده تا جامعه بیشتر عصبانی شود. بنابراین، روحانی قمار کرد تا ببیند نتیجه‌اش چه می‌شود.   <b>جوان</b>   <b>آرمان روز دانشجو را بی رونق دید!</b>   روزنامه آرمان، از رسانه‌های اصلاح‌طلب در صفحه یک دیروز خود تیتر زده بود: «روز بی‌رونق دانشگاه‌ها» و زیر تیتری زد که روشن می‌کند منظورش از بی‌رونق چیست: «رئیس جمهور به دانشگاه تهران نرفت!» در گزارش این روزنامه آمده: «مراسم روز دانشجو در شرایطی برگزار شد که نه سخنرانان بنابر سلیقه دانشجویان انتخاب شده بودند و نه آن شور و حرارت هر ساله در دانشجویان مشاهده می‌شد. اصلاح‌طلبان که اغلب با موانعی برای حضور در دانشگاه روبه‌رو بوده‌اند، رئیس‌جمهور نیز پس از سلسله حوادثی که در مراسم آیین بازگشایی دانشگاه‌ها اتفاق افتاد، ترجیح داد به دانشگاه نرود و با دانشجویان روبه‌رو نشود. این در حالی است که پس از اعتراضات علیه رئیس‌جمهور در دانشگاه تهران، رئیس شورای اطلاع‌رسانی دولت در توئیتی اعلام کرده بود: «رئیس‌جمهور تأکید کردند در ۱۶ آذر پاسخگوی سؤالات و اعتراضات دانشجویان خواهند بود». <br/>روشن نیست در حالی که مدیریت دانشگاه‌ها دست اصلاح طلبان است، چطور مدعی می‌شوند که برای حضور در دانشگاه با مانع روبه‌رو هستند! از طرفی انتخاب سخنرانان هم بنابر دعوت خود دانشجویان است و نمی‌شود، چون سخنرانان دو مراسم اصلی دانشگاه‌ها از جناح سیاسی مدنظر روزنامه آرمان نبوده‌اند، آن‌ها را خلاف خواست دانشجویان دانست. این تصور هم که دانشجویان صرفاً علاقه‌مند به گفتگو با یک جناح هستند و باب گفتگو را با شخصیت‌های جناح دیگر بسته‌اند، توهین به دانشجویان است. نگاه دانشجویی را نباید نگاه جناح‌بندی سیاسی دانست. <br/>از قضا برنامه‌های آیت‌الله رئیسی و محمدباقر قالیباف در دانشگاه‌های تهران و علامه طباطبایی، بسیار پرشور و با حضور جمعیت زیادی از دانشجویان و با افکار و عقاید متفاوت همراه بود. روحانی البته همچون حامیان اصلاح‌طلبش ترجیح داد روز ۱۶ آذر در دانشگاهی حاضر نشود که با توجه به عملکرد دولت و مجلس، ترس از حضور در فضای پرسشگری قابل درک است! <br/>بی‌بی‌سی فارسی در روز دانشجو تلاش کرد که فضای دانشگاه‌ها را صرفاً فضای اعتراضی علیه نظام بداند و مدام فیلم و خبر ارسالی از تجمعات اعتراضی در دانشگاه‌ها می‌فرستاد؛ تجمعاتی که یک دهم دانشجویان حاضر در سخنرانی آیت‌الله رئیسی هم نبودند! روزنامه آرمان، اما حتی قدر بی‌بی‌سی هم نتوانسته خوراک خبری از تجمعات جور کند و به نظر می‌رسد از این حیث هم روز دانشجو برای‌شان بی‌رونق بوده و مأیوسانه می‌نویسد: «در برخی دانشگاه‌ها علاوه بر برنامه‌های از قبل پیش‌بینی شده، برخی دانشجویان اقدام به برگزاری تجمعاتی کردند که البته بدون حاشیه خاصی نیز به اتمام رسیدند.»   <b>بزک آمریکا؛ از تضمین امضای کری تا نمایش تشکر ترامپ</b>   روزنامه شرق تیتر اصلی صفحه یک خود را به واکنش دونالد ترامپ نسبت به آزادی یک جاسوس چینی‌تبار امریکایی در ازای آزادی دکتر مسعود سلیمانی، استاد ایرانی زندانی در امریکا اختصاص داده و تیتر زده: «تشکر ترامپ از ایران» تا القای خوبی از تعامل میان ایران و امریکا برای آزادی یک جاسوس امریکایی و محکوم شده در دادگاه در ازای آزادی یک زندانی ایرانی که با اتهام واهی و بدون برگزاری دادگاه در امریکا محبوس بوده، برای مخاطب داشته باشد. شرق در متن هم می‌نویسد: «این اتفاق در حالی رخ داد که ایران و ایالات متحده عملا در اوج تقابل سیاسی با یکدیگر هستند و همین مسئله باعث شده است برخی ناظران معتقد باشند این نشانه‌ای از امکان شکل‌گیری نوعی تعامل بین ایران و امریکاست. با این حال به نظر می‌رسد پیچیدگی روابط در شرایط فعلی بالاتر از این است که چنین تبادلی قدمی در راه حل شدن مشکلات بزرگ‌تر باشد.» <br/>شرق پیش از این هم برای برجام تیتر زده بود: «امضای کری تضمین است» و البته دیدیم که چقدر امضای کری تضمین بود و برجام به چه سرانجامی رسید! بزک امریکا آنقدر برای‌شان جدی است که اگر بتوانند ترامپ را هم رنگ کرده، جای قناری تحویل ملت می‌دهند!   <b>ایران</b>   <b>نامه آشنا به محسنی اژه‌ای درباره برنامه 90 و فردوسی‌پور</b>   خبر اول اینکه، مشاور رئیس جمهوری و نماینده قوه مجریه در شورای نظارت، در نامه‌ای به حجت‌الاسلام محسنی اژه‌ای رئیس شورای نظارت بر صدا و سیما، خواستار بررسی مجدد موضوع عادل فردوسی‌پور و برنامه «90» در این شورا شد. این نامه در تاریخ ۱۰/۰۹/۹۸ ارسال شده‌ است. به گزارش ایسنا، حسام‌الدین آشنا با اشاره به آغاز برنامه «هت‌تریک» مزدک میرزایی، از گزارشگران سابق ورزشی سیما در شبکه ایران اینترنشنال و عدم تدبیر مناسب مدیران رسانه ملی در رقیب‌سازی نوشته است: «برنامه هت‌تریک با توجه به خلأ ایجاد شده در شبکه سه، می‌تواند مخاطبی گسترده جذب کند؛ این درحالی است که با وجود برنامه «90»، سال‌ها هیچ شبکه ماهواره‌ای فارسی زبانی توان رقابت با آن را نداشت اما در اسفندماه ۱۳۹۷ با بی‌تدبیری مدیران سازمان صدا و سیما، بدون ارائه هیچ ادله مشخصی، بهترین برنامه تلویزیون از نگاه داوران جشنواره جام جم و بهترین برنامه تلویزیون از نگاه مخاطبان، تعطیل شد و یکی از بهترین برنامه‌سازان و مجریان تلویزیون خانه‌نشین شد و در حال حاضر عادل فردوسی‌پور نه تنها اجازه اجرای زنده در هیچ یک از شبکه‌های تلویزیون را ندارد و حتی گزارش بازی‌های فوتبال نیز از او گرفته شده است، بلکه شواهد متعددی نشان می‌دهد که امکان اجرای زنده وی در آی‌پی‌تی‌وی‌ها و فضای مجازی نیز به‌صورت غیررسمی ممنوع شده است. متأسفانه در وقوع این اتفاق، عملکرد شورای نظارت بر سازمان صدا و سیما هم تسهیل کننده بود. ناکارآمدی این شورا و اتخاذ رویکرد سیاسی در برابر تعطیلی برنامه «90»، به تصمیم غلط مدیران سازمان مشروعیت بخشید. مستدعی است دستور فرمایید با توجه به نامشخص بودن دلایل حذف مجری و تعطیلی برنامه «90»، وارد آمدن صدمه جدی به اعتبار رسانه ملی و اعتماد مخاطبان به این سازمان، افت کیفی گزارشگری فوتبال در شبکه سه و شبکه ورزش، ناموفق بودن برنامه «فوتبال برتر» و آغاز یک برنامه آلترناتیو در شبکه‌ ایران اینترنشنال، بار دیگر موضوع عادل فردوسی‌پور و برنامه «90» در دستور کار شورای نظارت بر سازمان صدا و سیما قرار گیرد.»   <b>استقبال امریکا از سفر احتمالی روحانی به ژاپن</b> خبر دیگر اینکه، رسانه‌های ژاپنی از جمله «ژاپن تایمز» و «ماینیچی» به نقل از منابع دیپلماتیک گزارش کردند امریکا از طرح توکیو برای سفر روحانی به ژاپن استقبال کرده است. به گزارش ایرنا، ماینیچی روز یکشنبه نوشت رئیس جمهوری اسلامی ایران قصد دارد با هدف کاهش تنش‌ها و خروج از بن‌بست پیش آمده در مسأله توافق هسته‌ای، به ژاپن سفر کند. ژاپن تایمز هم گزارش داد امریکا از توکیو خواسته است نتیجه دیدار احتمالی روحانی و شینزو آبه به آنها اطلاع داده شود. بر اساس گزارش رسانه‌های ژاپنی، مقامات ایرانی و ژاپنی دیدار روحانی و آبه را برای ۲۹ آذر برنامه‌ریزی کرده‌اند. معاون سیاسی وزیر امور خارجه ایران روز گذشته در گفت‌وگو با تلویزیون ژاپن اظهار امیدواری کرده بود که سفر احتمالی رئیس جمهوری اسلامی ایران در اواخر این ماه به ژاپن، به تقویت روابط اقتصادی کمک کند. سید عباس عراقچی که به وین سفر کرده بود، به شبکه ان.اچ.کی ژاپن گفت: تمهیدات لازم برای تعیین تاریخ سفر دکتر روحانی انجام شده است و امیدوارم بزودی در این زمینه تصمیم‌گیری شود. این اولین سفر یک رئیس جمهوری ایران به ژاپن از زمان سفر سید محمد خاتمی در اکتبر سال 2000 است.   <b>امریکایی‌ها چه پیشنهادی به دانشمند ایرانی داده بودند</b> دست آخر اینکه، مسعود سلیمانی، دانشمند ایرانی که 14 ماه در امریکا زندانی بود، همزمان با آزادی یک تبعه امریکایی از ایران آزاد شد و به کشور بازگشت. به گزارش ایرنا، محمدجواد ظریف که برای استقبال از سلیمانی به زوریخ سوئیس سفر کرده بود، شامگاه شنبه در فرودگاه مهرآباد در جمع خبرنگاران با ابراز خرسندی از آزادی این دانشمند ایرانی گفت: در طول این مدت بارها از سوی امریکایی‌ها به آقای سلیمانی پیشنهاد شده بود که به جای بازگشت به کشور یا ماندن در زندان بپذیرد که در امریکا بماند ولی این استاد وطن‌پرست، این پیشنهاد را نپذیرفته است.   <b>خراسان</b>   <b>دولت به دنبال بیگ دیتای معاملات دستگاه ها</b> یک مقام مهم اجرایی در ابلاغیه روزهای اخیر خود به دستگاه ها از آن ها خواسته با توجه به الزامات قانونی که برنامه ششم توسعه و مصوبات هیئت وزیران برای ایجاد و توسعه سامانه تدارکات الکترونیکی دولت تعیین کرده و همه دستگاه های اجرایی موظف اند معاملات خود اعم از کوچک، متوسط یا بزرگ را که به روش هایی چون خرید، مناقصه و مزایده انجام داده اند در سامانه "ستاد" ثبت کنند، بنابراین با توجه به ضرورت تجمیع کلان داده های معاملاتی و ایجاد بستر کاوش این داده‌ها در تصمیم گیری های دولتی، مخاطبان باید به درج دقیق همه اطلاعات قراردادی خود در این سامانه اقدام کنند.   <b>تخریب سوال برانگیز یک ظرفیت  صادراتی مهم </b> پس از فراخوان یک مسئول مهم اقتصادی در کابینه برای دریافت نظرات و پیشنهادهای مدیران دستگاه های مختلف با هدف توسعه صادرات غیرنفتی، گزارش یک نهاد دولتی نشان می دهد در حالی که یکی از ظرفیت های خوب صادراتی ایران، محصولات پلیمری و پتروشیمی است که بازار مناسبی در کشورهای مختلف از جمله شبه قاره هند دارد، اما به دلیل اعمال محدودیت های روزافزون از سوی برخی نهادهای دولتی، فضای کسب و کار در این حوزه تخریب و ترس و بی اعتمادی میان تولیدکنندگان و صادرکنندگان این رشته ایجاد شده است.     <b>آرمان</b>   <b>احضار محمدحسین کروبی به دادسرا</b> عضو شورای مرکزی حزب اعتماد ملی مهدی کروبی، دبیرکل حزب اعتماد ملی، به دادسرای فرهنگ و رسانه احضار شد. محمدحسین کروبی توسط شعبه ٤ دادسرای فرهنگ و رسانه تهران احضار شده‌ است.   <b>مصباح از مشهد کاندیدای خبرگان می‌شود</b> آیت‌ا... مصباح یزدی بنا به دعوت علما، طلاب، دانشجویان و مردم مشهد، امروز از این حوزه انتخابیه کاندیدای مجلس خبرگان خواهد شد. وی مصباح یزدی در دوره‌های قبل، نماینده مردم تهران در مجلس خبرگان رهبری بود.   <b>سهم صداوسیما از بودجه سال ۹۹؟</b> لایحه بودجه سال ۱۳۹۹ کل کشور منتشر شده است که براساس آن، سهم سازمان صداوسیما برای تولید برنامه‌های صوتی و تصویری از بودجه پیشنهادی معادل ۱۷۴۵ میلیارد تومان است. این در حالی است که بودجه مصوب امسال (سال ۹۸) مبلغ ۱۸۴۲ میلیارد تومان بوده است.   <b>عبور یک سیارک از کنار زمین</b> سیارکی شبیه هرم و با ابعاد ۵۷ در ۱۳۰ متر از کنار زمین در حال عبور است. این سیارک از فاصله 27/4 میلیون مایلی زمین با سرعت 1/6 مایل بر ثانیه حرکت می‌کند. طبق گزارش ناسا این سیارک VH۵ ۲۰۱۹ نام دارد و بدون هیچ خطری از کنار زمین گذر کرده است. فاصله گذر این سیارک از کنار زمین معادل 9/17 برابر مسافت میان سیاره خاکی و ماه است. طبق تحقیقی که انجام شده، طی ۲۹۰ میلیون سال اخیر، نرخ برخورد سیارک‌ها با زمین سه برابر شده است.   <b>دلیل تاج برای انتخاب گزینه ایرانی</b> فدراسیون فوتبال بعد از مذاکره با برانکو به صورت ناگهانی اعلام کرده است حتی مربیان ایرانی هم می‌توانند جانشین مارک ویلموتس بلژیکی شوند. مجلس و دولت فدراسیون را به خاطر قراردادهای سنگین به شدت تحت‌فشار قرار داده‌اند و به همین خاطر تاج یک چرخش ناگهانی به سمت مربیان ایرانی داشته است. هیچ بعید نیست در روزهایی که بحث حضور برانکو کاملا جدی بوده است، به ناگهان یک مربی ایرانی جای ویلموتس را بگیرد.   <b>تبعید به جرم آزار سگ</b> رئیس پارک ملی دز از صدور حکم قضائی تبعید متخلف آزار و اذیت یک قلاده سگ، از دزفول به دلفان خبر داد. رضا قپانچی‌پور اظهار کرد: بعد از انتشار فیلمی در فضای مجازی با موضوع آزار و اذیت یک قلاده سگ، طی تحقیقات انجام شده جهت شناسایی ‌این متخلف با تنظیم شکایت در دادگاه شهرستان دزفول اقدام شد. وی افزود: بعداز انجام روند قضائی پرونده، نهایتا در حکم قضائی صادره، متخلف پرونده علاوه بر محکومیت به تحمل ۷۴ ضربه شلاق، به شهرستان دلفان به مدت شش ماه تبعید شد.   <b>نزدیک به ۱۴ هزار تشنه خدمت!</b> ثبت‌نام نزدیک به ۱۴ هزار نفر برای کاندیداتوری انتخابات مجلس یازدهم از طرفی باعث شگفتی است و از سویی نشانی از رقابتی جدی در انتخابات دوم اسفند به حساب می‌آید. هزاران نفری که به گفته بیشتر آنان احساس تکلیف و شوق خدمت به مردم پای آنان را به فرمانداری‌های سراسر کشور کشانده تا بتوانند با نشستن بر صندلی‌های سبز بهارستان یکی از ۲۹۰ نماینده مجلس آینده باشند ثبت‌نام از داوطلبان یازدهمین دوره انتخابات مجلس شورای اسلامی در وزارت کشور و فرمانداری‌های سراسر کشور و همچنین سفارتخانه‌ها، کنسولگری‌ها یا نمایندگی‌های سیاسی جمهوری اسلامی ایران در خارج از کشور از ساعت هشت صبح روز یکشنبه ۱۰ آذر ۱۳۹۸ با دستور عبدالرضا رحمانی‌فضلی، وزیر کشور خطاب به استانداران و فرمانداران آغاز شد و ساعت ۱۸ روز شنبه ۱۶ آذر با ثبت‌نام ۱۳ هزار و ۸۹۶ نفر (۱۶۰۵ زن و ۱۲۲۹۱ مرد) در سراسر کشور پایان یافت.   <b>هدیه خداحافظی آمریکا به سلیمانی</b> سیدمحمد مرندی، استاد دانشگاه تهران در توئیتی نوشت: استاد شهیر جهانی، دکتر سلیمانی هرگز به ارتکاب هیچ جرمی محکوم نشده است؛ همین‌طور هیچ یک از پنج بیمار او در ۱۴ ماهی که گروگان بود، جان خود را از دست ندادند. وی ادامه داد: آمریکا به عنوان هدیه خداحافظی او را بیش از ۱۲ ساعت با زنجیر و دستبند نگه داشت؛ از زمانی که از سلول زندان بیرون آمد تا زمانی که به ایران تحویل داده شد. مسعود سلیمانی، دانشمند ایرانی است که بعد از ۱۴ ماه حضور در زندان‌های آمریکا به اتهام واهی دور زدن تحریم‌های دولت واشنگتن علیه ایران آزاد شده و به کشور بازگشته است.   <b>اعلام زمان دادگاه خواننده رپ</b> سیدکاظم حسینی درباره آخرین وضعیت موکلش محسن لرستانی گفت: قرار شده در مورد عنوان اتهامی ایشان فعلا صحبتی نشود. وی افزود: اظهاراتی که به نقل از من در شبکه خبری «بی‌بی‌سی» نقل شده را تکذیب می‌کنم. حسینی ادامه داد: قرار شده اولین جلسه رسمی دادگاه آقای لرستانی ۱۲ بهمن امسال برگزار شود. بنابراین خبر منتشرشده در برخی سایت‌ها مبنی بر حکم اعدام موکلم نیز صحت ندارد. محسن لرستانی اواخر سال گذشته در منزل مادرش در سعادت‌آباد تهران بازداشت شد و از اسفند سال 97 تاکنون در بازداشت موقت به سر می‌برد و کیفرخواست وی از سوی دادسرای امنیت اخلاقی صادر شده است. پرونده خواننده پاپ به اتهام افساد فی‌الارض به دادگاه انقلاب ارسال شده است.   <b>یک آگهی با درآمد 3 میلیونی!</b> یک آگهی دست‌نویس با محتوایی عجیب، چند روزی است که روی دیوارهای محدوده یوسف‌آباد، خودنمایی می‌کند. در محتوای این آگهی آمده است: «آینده‌ای درخشان با حقوق ۳ میلیون تومانی در هفته، بدون شرایط سنی، راحت، آسان و پر سود». این محتوا می‌تواند هر جوان جویای کاری را به خود جذب کند. با یکی از سه شماره عنوان شده در آگهی تماس گرفتیم. صدای موسیقی از پشت خط به گوش می‌رسد. خانمی که به نظر می‌رسد منشی باشد درباره جزئیات این آگهی گفت: این آگهی برای ماساژ ورزشی است. ما به شما آموزش می‌دهیم که چگونه ماساژ بدهید.   <b>دادگاه یک سایت و کانال تلگرامی ایران</b> دادگاه مطبوعات مدیرمسئول کانال تلگرامی روزنامه ایران و مدیرمسئول سایت خبری رویداد۲۴ مجرم شناخته شده و به اتفاق آرا مستحق تخفیف دانسته نشدند. در جلسه دادگاه مطبوعات، مدیرمسئول کانال تلگرامی روزنامه ایران به اتهام نشر اکاذیب به قصد تشویش اذهان عمومی و اضرار به غیر به اتفاق آرا مجرم شناخته شد و به اتفاق آرا مستحق تخفیف دانسته نشد. در پرونده دوم این دادگاه نیز مدیرمسئول سایت خبری رویداد۲۴ و مصاحبه‌شونده با این سایت، به اتهام نشر اکاذیب به قصد تشویش اذهان عمومی و افترا به اتفاق‌آرا مجرم شناخته شدند و با اکثریت آرا مستحق تخفیف دانسته نشدند. همچنین پرونده مدیرمسئول سایت تابناک به اتهام نشر اکاذیب به قصد تشویش اذهان عمومی با اعلام رضایت شاکی مختومه شد و در مورد آن بررسی صورت نگرفت.   <b>دنیزلی: در اتوبوس می‌خوابیدم</b> مصطفی دنیزلی پس از توافق با مالک و مدیرعامل باشگاه تراکتور از این تیم جدا شد. او درباره جدایی خود از این تیم گفت: من واقعا از نظر روحی خسته شده بودم. حتی می‌خواستم قبل‌تر از این تیم جدا شوم، ولی مدیریت این اجازه را به من نداد. تیم دو بازی عقب افتاده دارد و در صورتی که بتواند این بازی‌ها را با برد به پایان برساند در بین تیم‌های بالای جدول قرار می‌گیرد. دنیزلی در ۱۱ بازی که روی نیمکت تراکتور نشست توانست ۵ برد، ۳ تساوی و ۳ ساخت کسب کند و با ۱۸ امتیاز کار خود را قبل از پایان نیم‌فصل در این تیم به پایان ببرد. شیخ‌لاری به صورت موقت هدایت تراکتور را برعهده گرفت.   <b>انتقاد از مدرک‌گرایی در حوزه‌های علمیه</b> آیت‌ا... شبیری زنجانی، با انتقاد از رواج مدرک‌گرایی در حوزه‌های علمیه گفت: علم را یا باید برای خدا و پاداش اخروی فرا گرفت یا برای خود علم و ارزشمندی آن. وقتی کسی برای مدرک درس می‌خواند ملا نمی‌شود. وی افزود: آموختن علم نباید به خاطر امور دنیوی باشد. مرحوم مجتهدی‌تبریزی، در ابتدای طلبگی به من گفت که در دانشگاه برای مدرک گرفتن درس می‌خوانند، اما شما برای خود علم موضوعیت قائل هستید، اما الان طوری شده که طلاب وضع دانشگاهی پیدا کرده‌اند. از سیستم آموزشی دانشگاه، امثال شیخ طوسی و آخوند خراسانی بیرون نمی‌آید. شما افراد را تشویق کنید که این‌گونه درس بخوانند.   انتهای پیام/    </p>
    </article>
  </body>
</html>