<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813299/%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%B4%D8%AA%D8%A7%D8%A8-%D9%86%DA%AF%D8%A7%D8%B1-%D8%A2%D9%86%D9%84%D8%A7%DB%8C%D9%86-%D8%B2%D9%84%D8%B2%D9%84%D9%87-%D8%AF%D8%B1-%DA%AF%DB%8C%D9%84%D8%A7%D9%86-%D9%86%D8%B5%D8%A8-%D9%85%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:32:53+00:00"/>
    <meta property="og:title" content="دستگاه های شتاب‌نگار آنلاین زلزله در گیلان نصب می شود"/>
    <meta property="og:description" content="ایسنا/گیلان مدیرکل راه و شهرسازی گیلان گفت: به زودی ۱۳دستگاه شتاب‌نگار آنلاین زلزله در برخی شهرهای استان نصب می‌شود."/>
  </head>
  <body>
    <article>
      <h1>دستگاه های شتاب‌نگار آنلاین زلزله در گیلان نصب می شود</h1>
      <address><time datetime="2019-12-09T09:32:53+00:00">09 Dec 2019, 09:32</time> by <a rel="author">رقیه قدیمی</a></address>
      <p>ایسنا/گیلان مدیرکل راه و شهرسازی گیلان گفت: به زودی ۱۳دستگاه شتاب‌نگار آنلاین زلزله در برخی شهرهای استان نصب می‌شود.</p>
      <p>ماکان پدرام در جلسه راه و شهرسازی گیلان گفت: ۱۳دستگاه شتاب‌نگار آنلاین زلزله در شهرهای رشت، لاهیجان، تالش، آستارا، رودبار، رضوانشهر، حویق، ماسوله، چابکسر، دیلمان، خشکبیجار، جیرنده و زیاز نصب و راه اندازی خواهد شد.</p>
      <p>وی افزود: پیش از این نیز ۱۷ دستگاه آنالوگ شتابنگار در مناطق مختلف استان نصب بوده که در مجموع وسعتی بیش از سطح استان را پوشش می‌دهند.</p>
      <p>پدرام خاطرنشان کرد: شعاع عملکرد این دستگاه تا چند صد کیلومتر است.</p>
      <p>وی افزود: دستگاه شتاب‌نگار زلزله چند ثانیه قبل از وقوع زلزله اطلاعاتی را به اداراتی همچون شرکت گاز و برق ارسال می‌کند، تا نسبت به قطعی انشعابات اقدام و از بروز حادثه و کاهش خسارات زلزله و کمک کند. همچنین این دستگاه پس از وقوع زلزله با ارائه میزان شتاب به استفاده از نقشه‌های لرزش (Shake Map) به مدیریت بحران در مناطق مختلف کمک خواهد کرد.</p>
      <p>پدرام با بیان اینکه ماهیت این دستگاه ها سنجش ابعاد حوادث زلزله و خسارات ناشی از آن است، افزود: سرعت در انتقال اطلاعات مربوط به شتاب زلزله به مراکز مدیریت بحران زمینه افزایش سرعت عمل مسئولان مدیریت بحران و گسیل نیروهای امدادی را به مناطق زلزله واقع شده در استان را فراهم می کند.</p>
      <p>مدیرکل راه و شهرسازی گیلان افزود: از مجموع ۱۲۲۰ ایستگاه شتاب‌نگاری کشوری، استان گیلان با نصب ۱۳ ایستگاه آنلاین و ۱۷ دستگاه شتاب نگار آفلاین ۳۰ ایستگاه را در اختیار دارد.</p>
      <p>انتهای پیام </p>
    </article>
  </body>
</html>