<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/reshenie-li-e-zeleniiat-bilet-sofiia-osymna-v-mygla-6103056"/>
    <meta property="og:site_name" content="Vesti"/>
    <meta property="article:published_time" content="2019-12-09T09:25:00+00:00"/>
    <meta property="og:title" content="Решение ли е зеленият билет, София осъмна в мъгла"/>
    <meta property="og:description" content="Зелен билет се въвежда, когато в поне две от станциите има замърсявания над 200 микрограма"/>
  </head>
  <body>
    <article>
      <h1>Решение ли е зеленият билет, София осъмна в мъгла</h1>
      <h2>Зелен билет се въвежда, когато в поне две от станциите има замърсявания над 200 микрограма</h2>
      <address><time datetime="2019-12-09T09:25:00+00:00">09 Dec 2019, 09:25</time> by <a rel="author">Виолета Русенова</a></address>
      <aside>
        <a href="https://vbox7.com/emb/external.php?vid=620387b5a2&amp;autoplay=1">Видео</a>
      </aside>
      <p>Има ли замърсяване на въздуха в София над допустимото - София осъмна в мъгла с мръсен въздух.</p>
      <p>„В механизма, който беше одобрен от Столичния общински съвет, е казано следното: Зелен билет се въвежда тогава, когато в поне две от станциите имаме реализирани замърсявания над 200 микрограма на кубичен метър за един ден или, когато има жълт код за мъгли, инверсии или тежки атмосферни явления. Този билет влиза в употреба, когато има условия. Зеленият билет по-скоро е една спешна мярка. Това обаче не е мярката, която ще оправи въздуха в София”. Това каза зам.-кметът по Екология в Столичната община Йоана Христова пред „Здравей, България” по <a href="https://nova.bg/news/view/2019/12/09/271159/%D0%B7%D0%B0%D0%BC-%D0%BA%D0%BC%D0%B5%D1%82-%D0%B7%D0%B5%D0%BB%D0%B5%D0%BD%D0%B8%D1%8F%D1%82-%D0%B1%D0%B8%D0%BB%D0%B5%D1%82-%D0%BD%D0%B5-%D0%B5-%D0%BC%D1%8F%D1%80%D0%BA%D0%B0%D1%82%D0%B0-%D0%BA%D0%BE%D1%8F%D1%82%D0%BE-%D1%89%D0%B5-%D0%BE%D0%BF%D1%80%D0%B0%D0%B2%D0%B8-%D0%B2%D1%8A%D0%B7%D0%B4%D1%83%D1%85%D0%B0-%D0%B2-%D1%81%D0%BE%D1%84%D0%B8%D1%8F">NOVA</a>. Тя обясни още какви са изискванията за въвеждането на зелен билет. </p>
      <p><b>„Две</b> са основните мерки. Едната е по посока транспорт. Това, което общината прави, е подмяната на градския транспорт. Последно защитихме проект за 57 електробуса. В другата посока са личните МПС-та на гражданите”, добави зам-кметът по Екология. </p>
      <p>Йоана Христова обясни на какво се дължат разликите между данните за чистотата на въздуха, които получаваме от гражданските измервателни сензори и тези на общината. „Станциите са различни. Тези, които се визуализират на страницата на Столичната община са на Изпълнителната агенция по околна среда. Това, през което се представят данните на гражданската платформа са сензори”, посочи Христова.</p>
      <p><b>Нивата </b>на фини прахови частици във въздуха в цяла София са над нормите, като превишението е от два до близо 20 пъти, сочат данните на сайта airsofia.info, поддържан от гражданско сдружение. Най-сериозно е замърсяването в кварталите "Света Троица", "Подуене", "Хаджи Димитър", "Сухата река", "Левски Г". "Орландовци" и други.</p>
      <p>
        <a href="https://www.vesti.bg/bulgaria/kyde-shte-e-naj-toplo-prahov-oblak-priblizhava-6100929">Прахов облак приближава</a>
      </p>
      <p>По данни на Столична община, обаче, показанията на станциите за измерване на чистотата на въздуха към 7 ч. тази сутрин са под 50 микрограма, с изключение на станцията в "Младост", където тези стойности са по-високи. Това каза пред БНТ Лорита Радева, председател на комисията по околна среда в Столичната община. Според правилата на общината днес няма да се предприемат специални мерки за борба със замърсяването, - например "зелен билет", тъй като той може да бъде въведен, ако показанията на поне 2 от станциите в София са за нива на фини прахови частици над 200 микрограма.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>