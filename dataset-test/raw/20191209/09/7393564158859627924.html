<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/helper/1236"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-12-09T09:53:00+00:00"/>
    <meta property="og:title" content="За яких умов українці можуть отримати податкову знижку, - РОЗ'ЯСНЕННЯ - Помічник у Львові на 032.ua"/>
    <meta property="og:description" content="За яких умов українці можуть отримати податкову знижку, - РОЗ'ЯСНЕННЯ, Помічник у Львові на 032.ua"/>
  </head>
  <body>
    <article>
      <h1>За яких умов українці можуть отримати податкову знижку, - РОЗ'ЯСНЕННЯ - Помічник у Львові на 032.ua</h1>
      <address><time datetime="2019-12-09T09:53:00+00:00">09 Dec 2019, 09:53</time> by <a rel="author">Євгенія Пласконь</a></address>
      <p>
        <i>У сучасному світі різноманітні товари та послуги бувають дуже дорогими, особливо, якщо ви - приватний підприємець, що за власний кошт купує їх. В Україні діє система податкової знижки, якою може скористатись кожен громадянин за певних умов.</i>
      </p>
      <p>Як розповіли 032.ua в головному управлінні ДФС у Львівській області, податкова знижка - це сума витрат платника податку на оплату товарів, послуг резидента протягом звітного року, на яку дозволяється зменшення загального річного оподатковуваного доходу у вигляді заробітної плати.</p>
      <p>Умови отримання податкової знижки визначає для громадян Податковий кодекс України (ст.166). Йдеться насамперед про отримання доходу у вигляді заробітної плати, але сума знижки не може перевищувати суми річної заробітної плати у поточному році.</p>
      <p>Підприємець повинен дотримуватися вимог щодо порядку подання та заповнення декларацій, які зазвичай подаються до 31 грудня, а у разі наявності відповідного обов'язку з декларування доходів - до 1 травня наступного за звітним року.</p>
      <p>Окрім цього, усі витрати мають бути фактично здійснені та підтверджені документально платіжними та розрахунковими документами, квитанціями, фіскальними або товарними чеками, прибутковими касовими ордерами тощо. Такі документи обов’язково мають містити інформацію про вартість товарів (робіт, послуг) та термін їх продажу (виконання, надання).</p>
      <p>Податкова знижка може бути надана виключно резиденту України, який має реєстраційний номер облікової картки платника податку. І скористатися правом на нарахування податкової знижки можна лише за наслідками звітного податкового року. Таке право не продовжується та не переноситься на наступний рік, якщо громадянин не скористався своїм правом у встановлений термін.</p>
      <p>Нагадаємо, раніше сайт 032.ua писав про те, як отримати <a href="https://www.032.ua/helper/1046">податкову знижку на розвиток дитини</a>.</p>
    </article>
  </body>
</html>