<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/cultura/article/19-cultura/1708199-cancel-lat-el-festival-de-cap-d-any-biocap-pel-baix-ritme-de-venda-d-entrades.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T09:21:43+00:00"/>
    <meta property="og:title" content="Cancel·lat el festival de cap d’any Biocap pel baix ritme de venda d’entrades"/>
    <meta property="og:description" content="L'organització al·lega la manca de finançament degut a &quot;no haver rebut el recolzament esperat&quot; La Pegatina i Oques Grasses eren els caps de cartell"/>
  </head>
  <body>
    <article>
      <h1>Cancel·lat el festival de cap d’any Biocap pel baix ritme de venda d’entrades</h1>
      <address><time datetime="2019-12-09T09:21:43+00:00">09 Dec 2019, 09:21</time> by <a rel="author">ACN</a></address>
      <ul>
        <li>
          <b>L’organització al·lega la manca de finançament degut a “no haver rebut el recolzament esperat”</b>
        </li>
        <li>
          <b>La Pegatina i Oques Grasses eren els caps de cartell</b>
        </li>
      </ul>
      <slideshow>
        <figure>
          <img src="https://www.elpuntavui.cat/imatges/58/97/alta/780_0008_5897666_bdbed5f5a07e8a7f0c90011b7758c741.jpg"/>
          <figcaption>La Pegatina en un concert a les festes de la Mercè JUANMA RAMOS</figcaption>
        </figure>
        <figure>
          <img src="https://www.elpuntavui.cat/imatges/58/97/alta/780_0008_5897667_ab279b8d77cfc9a84889064dcc68d95e.jpg"/>
          <figcaption>El grup osonenc Oques Grassses QUIM PUIG</figcaption>
        </figure>
      </slideshow>
      <p>El Biocap Festival, que havia de celebrar la seva segona edició el 31 de desembre a la Fira Gran Via, ha quedat cancel·lat segons ha fet púbic l’organització aquest dilluns. Els promotors del festival de cap d’any expliquen al seu web que han suspès “per motius organitzatius que no fan possible la viabilitat del projecte”, i especifiquen que no han rebut “el recolzament esperat” a tres setmanes de la seva celebració. L’ACN ha confirmat que el ritme de venda d’entrades no estava assolint el ritme esperat. La Pegatina i Oques Grasses havien de ser els caps de cartell de la segona edició del Biocap Festival, que ja s’ha compromès a retornar les entrades venudes en els propers dies “de forma automàtica” i sense necessitat de sol·licitar-ho.</p>
      <p>El Biocap Festival va debutar l’any passat com el “primer festival de cap d’any” de Barcelona. L’aforament era de 12.000 persones, i la novetat i el cartell –amb Mala Rodríguez, Zoo, Doctor Prats o Iseo&amp;DodoSound- van fer que el ritme de vendes fos alt. Poques hores després de posar-se a la venda les entrades ja se’n havien venut un miler.</p>
      <p>El festival tornava a prometre enguany dotze hores de música ininterrompuda en dos escenaris “coberts i climatitzats”. Però enguany les perspectives d’afluència de públic no s’estaven complint i “després de molt de treball, dedicació i esforç per portar endavant aquesta edició”, els organitzadors han decidit de suspendre l’edició.</p>
      <p>“Es tracta d’una decisió que cap organitzador vol prendre però que després d’una inversió econòmica continua i de no haver rebut el recolzament esperat, es veu amb la impossibilitat d’aconseguir el finançament necessari per poder cobrir totes les despeses que suposa un esdeveniment com el Biocap”, expliquen.</p>
      <p>Els organitzadors han confirmat que el baix ritme de venda d’entrades ha estat determinant per no poder assegurar el finançament del festival, alhora que han agraït “el suport” dels artistes, col·laboradors, equips de treball i els futurs assistents que sí que havien comprat entrades. A aquests, se’ls retornaran els diners properament sense necessitat de reclamacions, segons l’organització.</p>
    </article>
  </body>
</html>