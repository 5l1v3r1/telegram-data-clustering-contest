<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/avto/430214-skoda-puska-mnogo-evtini-koli-shte-konkurira-dacia"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T09:18:00+00:00"/>
    <meta property="og:title" content="Skoda пуска много евтини коли. Ще конкурира Dacia"/>
    <meta property="og:description" content="Чешката марка Skoda започва разработка на цяла гама от нискобюджетни автомобили, като идеята е да се противопостави на Dacia. Основният акцент, на който първоначално ще заложат чехите са коли, които да влязат в пряка конкуренция с Duster и Logan."/>
  </head>
  <body>
    <article>
      <h1>Skoda пуска много евтини коли. Ще конкурира Dacia</h1>
      <address><time datetime="2019-12-09T09:18:00+00:00">09 Dec 2019, 09:18</time> by <a rel="author" href="https://fakti.bg/author/radoslav-slavchev" target="_blank">Радослав Славчев</a></address>
      <p>Чешката марка Skoda започва разработка на цяла гама от нискобюджетни автомобили, като идеята е да се противопостави на Dacia. Основният акцент, на който първоначално ще заложат чехите са коли, които да влязат в пряка конкуренция с Duster и Logan.</p>
      <p>С разработката на евтините "шкоди" се е заел индийският офис на компанията, където се очаква първата им поява. По-интересното е, че тези нови евтини модели няма да са предназначени само за пазарите в Индия, а и за тези в Европа.</p>
      <p>За да съперничат на всички фронтове Skoda разработва няколко нови модела. Първият е компактен кросоувър, който ще се прави на модифицираната <a href="https://bazar.bg/obiavi?q=%D0%BF%D0%BB%D0%B0%D1%82%D1%84%D0%BE%D1%80%D0%BC%D0%B0">платформа</a> MQB A0. В момента на тази база се правят Skoda Scala, Volkswagen Polo и SEAT Ibiza.</p>
      <p>Предвестникът на евтините "шкоди" ще се появи на бял свят през февруари 2020 и най-вероятно ще е изпълнен в новия корпоративен стил на марката. Като "вдъхновител" на новия евтин кросоувър ще се явява модела Kamiq (на снимката), който също е базиран на платформата MQB A0.</p>
      <p>Любопитно е още, че към края на следващата година новият евтин кросоувър ще бъде готов в серийния си вид и ще постъпи за продажба в дилърските центрове. В началото на 2021-а пък ще се появи евтиният седан на Skoda, който ще конкурира Logan.</p>
    </article>
  </body>
</html>