<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/192422/culla/ja/es/oficialment/dels/pobles/mes/bonics/estat"/>
    <meta property="og:site_name" content="www.naciodigital.cat"/>
    <meta property="article:published_time" content="2019-12-09T09:10:00+00:00"/>
    <meta property="og:title" content="​Culla ja és oficialment un dels pobles més bonics de l'Estat"/>
    <meta property="og:description" content="El Castell de Guadalest, Morella, Peníscola i Vilafamés també formen part d'aquesta xarxa"/>
  </head>
  <body>
    <article>
      <h1>​Culla ja és oficialment un dels pobles més bonics de l'Estat</h1>
      <h2>El Castell de Guadalest, Morella, Peníscola i Vilafamés també formen part d'aquesta xarxa</h2>
      <address>
        <time datetime="2019-12-09T09:10:00+00:00">09 Dec 2019, 09:10</time>
      </address>
      <p><a href="http://www.culla.es/">El municipi de Culla (l'Alt Maestrat) </a>ha passat a formar part de la xarxa de l'associació<i><a href="https://www.lospueblosmasbonitosdeespana.org/"> Los pueblos más bonitos de España</a></i> després de reconèixer el valor del seu barri antic i "l'encant especial de la localitat, amb carrers i racons que conserven a la perfecció l'atmosfera de temps remots", <a href="https://www.diarilaveu.com/culla-oficialment-pobles-mes-bonics-espanya">segons explica el <i>Diari la Veu</i></a>.<br/><br/>L'associació ha anunciat les incorporacions per a l'any 2020 i entre elles hi ha aquest municipi de 1084 habitants. Culla es converteix en el cinqué poble valencià a sumar-se a aquesta xarxa, després del Castell de Guadalest, Morella, Peníscola i Vilafamés.<br/><br/>"L'encant especial de la localitat, amb carrers i racons que conserven a la perfecció l'atmosfera de temps remots, ha estat un dels principals motius perquè Culla sigui mereixedora d'aquest reconeixement", recull un comunicat de l'Ajuntament.<br/><br/>El seu barri antic, un dels conjunts històrics millor conservats de l'arc mediterrani i declarat Bé d'Interés Cultural el 2004, ofereix un recorregut per edificis carregats d'història i carrerons plens de tradició.<br/><br/>A Culla també es troben monuments tan interessants com l'arc de la Porta Nova; les ruïnes de l'antic castell àrab, amb les restes de les muralles, i l'Església Parroquial del Salvador. A més, existeixen altres edificis de gran interès com són el graner del Comendador, conegut com la Presó, i l'antic hospital.<br/><br/>A més, hi ha un gran nombre de cases i hotels rurals que la converteixen en "una destinació idònia per a passar uns dies de vacances o fer una escapada de cap de setmana". Segons fonts municipals, l'estada "propicia oblidar-se per un moment de l'enrenou de les ciutats i gaudir de les múltiples activitats que ofereix: la ruta templera, excursions per bells paratges, visites al Parc Miner del Maestrat, el Centre d'Interpretació del Molí de l'Orde o degustacions de gastronomia i productes locals".<br/><br/>El president de l'associació, Francisco Mestre, ha assegurat que Culla "passa a formar part de la gran família de bells pobles que han superat una rigorosa auditoria gràcies al treball de generacions de veïns, que han cuidat i protegit el patrimoni cultural, arquitectònic i paisatgístic heretats". Aquest anunci es va fer durant l'Assemblea Nacional dels pobles més bonics d'Espanya, que va tindre lloc en el municipi zamorà de Puebla de Sanabria.<br/><br/>L'alcalde de Culla, Víctor Fabregat, ja ha rebut la notificació oficial. Fabregat ha manifestat "l'orgull de tots els cullans per aquest títol que enalteix l'atractiu del poble i reconeix el treball i l'esforç de tots aquells que han lluitat per conservar el patrimoni, la història i les tradicions". Finalment, Fabregat ha destacat que "ser un dels pobles més bonics d'Espanya és un reclam turístic de primer nivell que revertirà en noves oportunitats per als veïns".</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>