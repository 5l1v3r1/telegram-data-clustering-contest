<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746028"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T09:18:00+00:00"/>
    <meta property="og:title" content="รวบผู้รับเหมาอ้างซี้'บิ๊กตำรวจ' หลอกขายนั่งร้านก่อสร้าง"/>
    <meta property="og:description" content="จับผู้รับเหมาหนุ่มวัย 40 อ้างสนิทผู้การปทุมธานี ฉ้อโกงทรัพย์หลอกขายนั่งร้านก่อสร้างสูญเงิน 4 แสน เช็คประวัติพบหมายจับฉ้อโกงอื้อ 6 หมาย"/>
  </head>
  <body>
    <article>
      <h1>รวบผู้รับเหมาอ้างซี้'บิ๊กตำรวจ' หลอกขายนั่งร้านก่อสร้าง</h1>
      <address>
        <time datetime="2019-12-09T09:18:00+00:00">09 Dec 2019, 09:18</time>
      </address>
      <p>
        <b>จับผู้รับเหมาหนุ่มวัย 40 อ้างสนิทผู้การปทุมธานี ฉ้อโกงทรัพย์หลอกขายนั่งร้านก่อสร้างสูญเงิน 4 แสน เช็คประวัติพบหมายจับฉ้อโกงอื้อ 6 หมาย</b>
      </p>
      <p>เมื่อวันที่ 9 ธ.ค. 62 พ.ต.ท.ประสิทธิ์ สมบรูณ์จิตร สว.(สอบสวน) สภ.ประตูน้ำจุฬาลงกรณ์ จ.ปทุมธานี รับมอบตัวนายธนกฤต มีจันทร์ต้น อายุ 40 ปี อยู่บ้านเลขที่ 156 หมู่ 2 ต.พานทอง อ.ไทรงาม จ.กำแพงเพชร ผู้ต้องหาตามหมายจับของศาลจังหวัดธัญบุรี ข้อหายักยอกฉ้อโกงทรัพย์ โดยแอบอ้างเป็นเจ้าหน้าที่ของรัฐ ในการหลอกลวงประชาชน และอ้างสนิทสนมกับ พล.ต.ต.ชยุต มารยาทตร์ ผบก.ภ.จว.ปทุมธานี หลังถูกเจ้าหน้าที่ตำรวจในพื้นที่ จ.ตรัง จับกุมตัวไว้ได้<br/><br/>การจับกุมครั้งนี้สืบเนื่องจากเมื่อวันที่ 21 ก.ย. 61 เวลาประมาณ 13.00 น. ผู้เสียหายได้ถูกผู้ต้องหา ซึ่งเป็นอดีตนศ.ปริญญาโทของมหาวิทยาลัยชื่อดังแห่งหนึ่งในพื้นที่จ.ปทุมธานี หลอกขายนั่งร้านเหล็กที่ใช้ในการก่อสร้างให้ในราคา 3,400,000 บาท โดยผู้เสียหายต้องวางเงินมัดจำล่วงหน้าเป็นจำนวนเงิน 400,000 บาท ซึ่งผู้เสียหายหลงเชื่อจึงยอมโอนเงินค่ามัดจำไป จากนั้นไม่สามารถติดต่อกับผู้ต้องหาได้ จึงเดินทางมาแจ้งความกับพนักงานสอบสวน สภ.ประตูน้ำจุฬาลงกรณ์ โดยเจ้าหน้าที่ตำรวจมีการสอบปากคำตรวจสอบพยานหลักฐานจนสามารถขออำนาจศาลออกหมายจับได้ กระทั่งเจ้าหน้าที่ตำรวจในพื้นที่ จ.ตรัง สามารถจับกุมตัวได้ขณะผู้ต้องหาหนีไปทำอาชีพผู้รับเหมาก่อสร้างที่ จ.ตรัง จากนั้นได้ควบคุมตัวมาส่งยังที่ สภ.ประตูน้ำจุฬาลงกรณ์ เพื่อดำเนินคดี ซึ่งพนักงานสอบสวนได้ทำการสอบปากคำและจะนำตัวไปฝากขังต่อศาลจังหวัดธัญบุรีในวันที่ 11 ธ.ค. 62 <br/><br/>จากการตรวจสอบประวัติพบว่า เคยถูกจับกุม 1. คดีฉ้อโกงทรัพย์ (เมื่อวันที่ 19 ธ.ค. 55) สภ.สามโคก เหตุเกิดสนามยิงปืน สามโคก (ออกหมาย/จับกุมได้) 2.คดีฉ้อโกงทรัพย์ (เมื่อปี 59) สน.โคกคราม (จับกุมได้) 3.คดีฉ้อโกงทรัพย์ (เมื่อวันที่ 23 ส.ค. 60) สภ.เมืองปทุมธานี (จับกุมได้) 4.คดีฉ้อโกงทรัพย์ (เมื่อวันที่ 21 ก.ค. 61) สภ.โพรงมะเดื่อ (หลบหนี) 5.คดียักยอกฉ้อโกง (เมื่อวันที่ 30 พ.ค. 62) สน.ดอนเมือง (ออกหมายจับ) 6.คดียักยอกฉ้อโกง (เมื่อวันที่ 15 ต.ค. 62) สภ.ประตูน้ำจุฬา (ออกหมาย/จับกุมได้) อย่างไรก็ตาม ได้มีตำรวจอีกหลายพื้นที่โทรประสานเพื่ออายัดตัวนายธนกฤต ไปดำเนินคดี.</p>
    </article>
  </body>
</html>