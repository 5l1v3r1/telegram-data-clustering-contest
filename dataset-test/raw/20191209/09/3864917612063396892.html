<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2834006-rosiani-zatrimuut-sudna-u-kercenskij-protoci-do-56-godin-ekspert.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T09:41:00+00:00"/>
    <meta property="og:title" content="Росіяни затримують судна у Керченській протоці до 56 годин — експерт"/>
    <meta property="og:description" content="Час штучного утримання росіянами в Керченській протоці суден, що прямують до/з портів Бердянська та Маріуполя в листопаді зріс в кілька разів, у порівнянні з жовтнем 2019 року."/>
  </head>
  <body>
    <article>
      <h1>Росіяни затримують судна у Керченській протоці до 56 годин — експерт</h1>
      <h2>Час штучного утримання росіянами в Керченській протоці суден, що прямують до/з портів Бердянська та Маріуполя в листопаді зріс в кілька разів, у порівнянні з жовтнем 2019 року.</h2>
      <address>
        <time datetime="2019-12-09T09:41:00+00:00">09 Dec 2019, 09:41</time>
      </address>
      <p>Про це повідомив на сторінці <a href="https://www.facebook.com/permalink.php?story_fbid=2391572217638644&amp;id=100003576664760">Facebook</a> голова спостережної Ради Майдану закордонних справ Андрій Клименко.</p>
      <p>“За підсумками листопада 2019 (станом на 01.12.19) картина в Керченській протоці, у порівнянні з жовтнем, суттєво змінилася у гірший бік: на вході до Азовського моря середній час штучного утримання суден зріс з 16,1 до 56,2 години (тобто в 3,5 раза); на виході з Азовського моря до Чорного - з 26,9 до 52,8 години (в 1,96 раза)”, - повідомив Клименко.</p>
      <figure>
        <img src="https://static.ukrinform.com/photos/2019_12/1575887907-336.jpg"/>
      </figure>
      <p>Він також зазначив, що окремо були зроблені розрахунки без врахування штормових днів, коли рух в Керченській протоці було перекрито. “Щоб отримати об'єктивну картину, ми виключили з розрахунків затримки суден в дні штормів та показали “очищену від штормів” статистику окремими стовпчиками на діаграмах, але це змінило картину несуттєво: на вході зростання з 16,1 до 40,9 години (без фактора штормів - тобто у 2,5 раза); на виході зростання з 26,9 до 39,6 години (в 1,47 раза)”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2833244-rosijskij-litakrozvidnik-nablizivsa-do-korabla-vms-francii-bila-kercenskoi-protoki.html">Російський літак-розвідник наблизився до корабля ВМС Франції біля Керченської протоки</a>
      </blockquote>
      <p>Клименко також зазначив, що раніше зменшення часу штучного утримування росіянами маріупольських та бердянських рейсів комерційних суден в Керченській протоці в жовтні експерти пов'язували з підготовкою <a href="https://www.ukrinform.ua/tag-rosia">РФ</a> до участі в Нормандському саміті 9 грудня 2019.</p>
    </article>
  </body>
</html>