<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553365.html/%d9%82%db%8c%d9%85%d8%aa-%d8%ac%d9%87%d8%a7%d9%86%db%8c-%d8%b7%d9%84%d8%a7-%d8%a7%d9%85%d8%b1%d9%88%d8%b2-18-%d8%a2%d8%b0%d8%b1%d9%85%d8%a7%d9%87-%d8%a7%d9%81%d8%b2%d8%a7%db%8c%d8%b4-%db%8c%d8%a7%d9%81%d8%aa"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T09:06:00+00:00"/>
    <meta property="og:title" content="قیمت جهانی طلا امروز 18 آذرماه افزایش یافت"/>
    <meta property="og:description" content="قیمت هر اونس طلا امروز با ۰.۱ درصد افزایش به ۱۴۶۰ دلار و ۴۰ سنت رسید."/>
  </head>
  <body>
    <article>
      <h1>قیمت جهانی طلا امروز 18 آذرماه افزایش یافت</h1>
      <address>
        <time datetime="2019-12-09T09:06:00+00:00">09 Dec 2019, 09:06</time>
      </address>
      <p>قیمت هر اونس طلا امروز با ۰.۱ درصد افزایش به ۱۴۶۰ دلار و ۴۰ سنت رسید.</p>
      <p>به گزارش <a href="https://www.dana.ir/">شبکه اطلاع رسانی راه دانا</a><b>؛ در هفته گذشته علیرغم افزایش نرخ طلا در ایران، قیمت جهانی طلا کاهش داشت اما این کاهش  مداوم نبوده و در نهایت شب گذشته قیمت هر اونس طلا با 0.1 درصد افزایش به 1460 دلار و 40 سنت رسید.</b></p>
      <p>به نقل از رویترز، پس از آنکه واشنگتن بار دیگر موضع قبلی خود مبنی بر وضع تعرفه های بیشتر بر کالاهای چینی در آخر هفته آینده را تکرار کرد و موجب افزایش تقاضا برای سرمایه گذاری در بازارهای امن شد، قیمت طلا امروز شاهد افزایش بود.</p>
      <p>بر اساس این گزارش، قیمت هر اونس طلا امروز با 0.1 درصد افزایش به 1460 دلار و 40 سنت رسید. قیمت فلز زرد در جلسه گذشته یک درصد کاهش داشت و بیشترین افت قیمت یک روزه در طی یک ماه اخیر را به ثبت رساند. قیمت طلا در بازار آمریکا نیز امروز به 1464 دلار و 90 سنت رسید.</p>
      <p>لری کودلوف، مشاور اقتصادی کاخ سفید روز جمعه گفت، ضرب العجل 15 دسامبر برای وضع دور جدید تعرفه ها علیه کالاهای چینی همچنان به قوت خود باقی است اما ترامپ از مسیر مذاکرات تجاری با چین راضی است.</p>
      <p>این اظهارات موجب تحریک نگرانی ها در بین سرمایه گذاران شد و با افزایش تمایل سرمایه گذاران به حضور در بازار طلا قیمت فلز زرد رو به افزایش گذاشت.</p>
      <p>قبلا انتظار می رفت فاز نخست توافق تجاری بین دو اقتصاد بزرگ جهان در ماه نوامبر یعنی پیش از فرا رسیدن ضرب العجل 15 دسامبر به دست آید. تعرفه های جدید حدود 156 میلیارد دلار از کالاهای چینی را در بر می گیرد.</p>
      <p>پس از آنکه آمارها نشان داد که رشد آمار اشتغال آمریکا در ماه نوامبر رکورد 10 ماه اخیر را شکسته است و اقتصاد آمریکا در خطر رکود قرار ندارد، قیمت طلا روز جمعه یک درصد کاهش داشت.</p>
      <p>صادرات چین در ماه نوامبر برای چهارمین ماه متوالی کاهش یافته اما میزان واردات افزایش داشته است. این در حالی است که میزان ذخایر ارزی چین در ماه نوامبر با 9 میلیارد دلار کاهش به 3.096 تریلیون دلار رسیده است.</p>
      <p>انتهای پیام/ط</p>
    </article>
  </body>
</html>