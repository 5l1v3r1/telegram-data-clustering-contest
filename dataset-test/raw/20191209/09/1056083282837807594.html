<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813286/%D8%AA%D9%85%D8%A7%D9%85-%D8%A7%D9%85%D8%A7%DA%A9%D9%86-%D8%B4%D9%87%D8%B1%DB%8C-%D9%88-%D8%B1%D9%88%D8%B3%D8%AA%D8%A7%DB%8C%DB%8C-%D9%81%D8%A7%D8%B1%D8%B3-%DA%A9%D8%AF%DA%AF%D8%B0%D8%A7%D8%B1%DB%8C-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:28:51+00:00"/>
    <meta property="og:title" content="تمام اماکن شهری و روستایی فارس کدگذاری شده است"/>
    <meta property="og:description" content="ایسنا/فارس رئیس واحد کدگذاری اداره کل پست استان فارس گفت: در راستای اجرای طرح جی‌نف، 2 میلیون و 203 هزار واحد از اماکن شهری و روستایی در فارس کدگذاری شده است."/>
  </head>
  <body>
    <article>
      <h6 class="kicker">رئیس واحد کدگذاری پست استان:</h6>
      <h1>تمام اماکن شهری و روستایی فارس کدگذاری شده است</h1>
      <address><time datetime="2019-12-09T09:28:51+00:00">09 Dec 2019, 09:28</time> by <a rel="author">علی محمد پشوتن</a></address>
      <p>ایسنا/فارس رئیس واحد کدگذاری اداره کل پست استان فارس گفت: در راستای اجرای طرح جی‌نف، 2 میلیون و 203 هزار واحد از اماکن شهری و روستایی در فارس کدگذاری شده است.</p>
      <p>محمدرضا نجاری یکشنبه 18 آذر در نشست مشترک پست و معاونت توسعه و برنامه ریزی استانداری فارس، افزود: از کل 2 میلیون و 203 هزار واحد اماکن شهری و روستایی کدگذاری شده، تعداد 438 هزار واحد در روستاها قرار دارد.</p>
      <p>وی خاطرنشان کرد: دراین طرح هر مکان دارای یک کد جغرافیایی اختصاصی در قالب یک نشان استاندارد شده است.</p>
      <p>نجاری طرح جی نف را از طرح‌های مهم اقتصــاد مقاومتــی برشمرد و گفت: در راستای اجرای این طرح 2 میلیون و 200 هزار واحد مسکونی و تجاری درمناطق شهری و روستایی استان ژئوکدسازی می شود.</p>
      <p>وی افزود: ژئوکد سازی واحدهای روستایی یکی از نیازهای اصلی است که به ارتقاء شاخص‌های خدمات در روستاها کمک شایانی می‌کند.</p>
      <p>رئیس واحد کدگذاری اداره کل پست استان فارس لزوم به روزرسانی و تغییر اطلاعات ساختمان های ژئوکد سازی شده را یادآور و متذکر شد: از سال 94 تاکنون 2 میلیون و 420 هزار رکورد اطلاعات کدپستی نقاط شهری و 698 هزار و 240 رکورد اطلاعات کدپستی نقاط روستایی استان به عنوان زیرساخت مورد نیاز جی نف به روزرسانی شده است.</p>
      <p>این مقام مسئول گفت: هرساختمان ژئوکد سازی شده ممکن است یک یا بیش از یک کدپستی داشته باشد، لذا هر سال نیاز است اطلاعات تغییر یافته در کدهای ثبت شده روزآمد شود.</p>
      <p>نجاری به تشریح فواید اجرای طرح جی نف اشاره و بیان کرد: با اجرای این طرح یافتن نشانی ها به سهولت و ناوبری به صورت دقیق انجام می شود و در مواردی نظیر امدادرسانی دستگاه‌های خدمات رسان با سهولت بیشتری خدمات می‌دهند.</p>
      <p>وی اضافه کرد: همچنین این سامانه به دست اندرکاران کمک می کند سیاست گذاری، تجزیه و تحلیل دقیق‌تری از وضعیت اجتماعی، اقتصادی و جمعیتی مناطق جغرافیایی به دست آورند.</p>
      <p>معاون توسعه مدیریت و منابع استانداری فارس هم در این نشست گفت: جی نف طرح بسیار خوب و مهمی است که باید با سرعت بیشتری محقق و فراگیر شود.</p>
      <p>عبدالرضا قاسمپور افزود: برای اجرای این طرح استانداری آماده هرگونه همکاری است.</p>
      <p>انتهای پیام</p>
    </article>
  </body>
</html>