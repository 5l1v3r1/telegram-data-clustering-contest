<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/sport/futbal/1984315_video-treneri-slovana-a-dunajskej-stredy-sa-neudrzali-vela-mudruje-povedal-kozak"/>
    <meta property="og:site_name" content="tvnoviny.sk"/>
    <meta property="article:published_time" content="2019-12-09T09:38:00+00:00"/>
    <meta property="og:title" content="VIDEO: Tréneri Slovana a Dunajskej Stredy sa neudržali. Veľa mudruje, povedal Kozák"/>
    <meta property="og:description" content="Emócie prichádzali už počas zápasu."/>
  </head>
  <body>
    <article>
      <h1>VIDEO: Tréneri Slovana a Dunajskej Stredy sa neudržali. Veľa mudruje, povedal Kozák</h1>
      <h2>Emócie prichádzali už počas zápasu.</h2>
      <address><time datetime="2019-12-09T09:38:00+00:00">09 Dec 2019, 09:38</time> by <a rel="author">BRATISLAVA/rd</a></address>
      <p>Sobotňajší šláger 18. kola slovenskej Fortuna Ligy medzi Slovanom Bratislava a Dunajskou Stredou (2:0) sprevádzali emócie nielen počas stretnutia, ale aj na pozápasovej tlačovej konferencii.</p>
      <p>Hlavnými protagonistami boli obaja tréneri, a síce domáci Ján Kozák mladší a Peter Hyballa. Tréner Slovana najskôr pochválil svojich zverencov, následne zhodnotil duel a napokon sa vyjadril aj k tomu, čo ho škrelo.</p>
      <p>„Už som si na tohto trénera zvykol, ale poviem to, lebo mi to skrátka nedá. Stále vás kŕmi rečičkami o údajnej havárii autobusu, o hráčoch, o rozhodcoch. Urobte si o tom závery sami. Žiadal by som ale trochu rešpekt od trénera, ktorý by v Nemecku nikdy šancu nedostal, dostal ju na Slovensku a mudruje tu... Na moje gusto až príliš," skonštatoval, pričom reakcia jeho oponenta prišli vzápätí.</p>
      <figure>
        <iframe src="https://www.youtube.com/embed/mMkyYw3ZvJE" width="640" height="360" data-service="Youtube" scrolling="no"/>
      </figure>
      <p>Zdroj: YouTube/FC DAC 1904</p>
      <p>„Cez zápas ste mi povedali, aby som sa vrátil do Nemecka. Pôjdem, hneď zajtra, lebo milujem Nemecko a mám tam rodinu. Potom sa však, pán Kozák, vrátim. Vždy som rešpektoval vás aj všetkých, prišiel som sem len prezentovať moje videnie futbalu. Nepoviem nič k vám osobne. Ak sa prejavia emócie počas zápasu, pochopím to, ale nerozumiem, prečo ste s tým prišli teraz," dodal Hyballa, na čo niekdajší reprezentant Kozák len odvetil: „Pekné sviatky."</p>
      <p>Tréner tímu zo Žitného ostrova Hyballa naznačil, že konfrontácia s jeho trénerským kolegom prišla už počas zápasu. <b><a href="https://www.skslovan.com/clanok7473-Weiss_mozno_pride_ale_nie_tak_ako_to_mysli_trener_DAC_.htm">Klubový web Slovana</a></b> však uvádza, že Hyballa mal zakričať Kozákovi, že ho aj tak čoskoro nahradí Vladimír Weiss.</p>
      <p>Na margo tohto vyjadrenia generálny riaditeľ Slovana Ivan Kmotrík povedal, že sčasti ide o pravdu. Klub má totiž záujem angažovať Vlada Weissa mladšieho, momentálne hrajúceho za katarský Al-Gharafa a nie jeho otca Vladimíra, ktorý už v Slovane kedysi pôsobil a momentálne vedie gruzínsku reprezentáciu.</p>
    </article>
  </body>
</html>