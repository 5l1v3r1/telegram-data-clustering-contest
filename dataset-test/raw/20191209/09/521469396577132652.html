<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468529/%D9%85%D8%B4%D8%A7%D9%87%DB%8C%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%B3%D8%B1%D9%85%D8%A7%DB%8C%D9%87-%D8%A7%DB%8C-%D8%A7%D8%B1%D8%B2%D8%B4%D9%85%D9%86%D8%AF-%D8%A7%D9%85%D8%A7-%D9%86%D8%A7%D8%B4%D9%86%D8%A7%D8%AE%D8%AA%D9%87"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T09:59:35+00:00"/>
    <meta property="og:title" content="مشاهیر خراسان جنوبی؛ سرمایه‌ای ارزشمند اما ناشناخته"/>
    <meta property="og:description" content="یک دکترای تاریخ گفت: در قرن اخیر، خراسان جنوبی میزبان عالمان برجسته‌ای بوده که هنوز نام آن­ها بر تارک جهان هستی می‌درخشد و باید برای شناساندن آنان اقدامات و فعالیت‌های بیشتری با همکاری تمام نهادها انجام شود."/>
  </head>
  <body>
    <article>
      <h1>مشاهیر خراسان جنوبی؛ سرمایه‌ای ارزشمند اما ناشناخته</h1>
      <h2>یک دکترای تاریخ گفت: در قرن اخیر، خراسان جنوبی میزبان عالمان برجسته‌ای بوده که هنوز نام آن­ها بر تارک جهان هستی می‌درخشد و باید برای شناساندن آنان اقدامات و فعالیت‌های بیشتری با همکاری تمام نهادها انجام شود.</h2>
      <address>
        <time datetime="2019-12-09T09:59:35+00:00">09 Dec 2019, 09:59</time>
      </address>
      <p>به گزارش همشهری آنلاین به نقل از ایسنا، اکرم ناصری اظهار کرد: استان خراسان جنوبی، به لحاظ فرهنگی از جایگاه ویژه‌ای برخوردار است که این امر مرهون وجود شخصیت­‌های بارز سیاسی، مذهبی، فرهنگی و ادبی این خطه است.</p>
      <p>وی افزود: در قرن اخیر، خراسان جنوبی میزبان عالمان برجسته‌­ای بوده که هنوز نام آن­ها بر تارک جهان هستی می­‌درخشد؛ از جمله این مشاهیر و مفاخر علمی می­‌توان به مرحوم آیت‌الله حسن تهامی، حاج شیخ جواد عارفی، آیت‌الله محمدحسین ضیاءآیتی، علامه سیدغلامرضا سعیدی، اشاره کرد.</p>
      <p>این مدرس دانشگاه بیان کرد: خراسان جنوبی، مهد اندیشمندان و بزرگان برجسته‌­ای در همه زمینه‌­های علمی، فرهنگی و مذهبی است؛ بنابراین یکی از رسالت­‌های مهم صدا و سیمای استان نیز معرفی این شخصیت­‌های بارز به نسل جوان برای فرهنگ­‌سازی و الگوپذیری جامعه است.</p>
      <p>ناصری ادامه داد: لازم است رسانه ملی استان در جهت تولید فیلم‌های مستند داستانی و تاریخی از زندگی مشاهیر و مفاخر و تهیه فیلم‌های کوتاه و انیمیشن‌های جذاب برای مقاطع سنی مختلف درباره زندگی و خدمات آنان تلاش کند.</p>
      <p>وی تصریح کرد: در این راستا انجام پژوهش‌هایی دقیق جهت تهیه انواع برنامه­‌های رادیویی و تلویزیونی، ایجاد انگیزه و تقویت حس تلاش در جوانان و شناساندن مشاهیر استان در داخل و خارج از کشور، از ضروریات است.</p>
      <p>ناصری افزود: تهیه و انتشار زندگینامه مشاهیر و مفاخر استان که در اعتلای فرهنگ و تمدن منشاء اثر بوده‌اند و احیای آثار آنان و برگزاری مجامع تحقیقی و برپائی مراسم بزرگداشت و کمک به ساختن بناهای یادبود و امثال آن و مشارکت مؤثر در سمینارها، مجامع و نمایشگاه‌های فرهنگی مهم در استان از راهکارهای مؤثر برای معرفی و شناخت مشاهیر و مفاخر استان است.</p>
      <p>این دکترای تاریخ ادامه داد: تجلیل، تشویق و حمایت از پدیدآورندگان آثار فرهنگی و علمی ارزنده و همکاری در امر انتخاب کتاب‌های برگزیده سال، مبادله اطلاعات و همکاری با مؤسسات فرهنگی و کتابخانه‌های داخل و خارج کشور در زمینه تهیه و تکمیل فهرست مجموعه ‌های نفیس فرهنگی، هنری، کتاب‌ها و نسخ خطی و تلاش در نشر آن‌ها و تدوین تقویم فرهنگی_گردشگری استان نیز می‌تواند در بزرگداشت یاد چهره‌های ماندگار تاثیرگذار باشد.</p>
      <p>ناصری اظهار کرد: تهیه تندیس‌هایی هنرمندانه از شاخص‌ترین مشاهیر و مفاخر محلی، ملی و بین المللی استان، برپایی پایگاه‌های اطلاع‌رسانی و پژوهشی متعدد به‌ویژه در فضای مجازی و اقدام به معرفی و شناسایی مشاهیر و مفاخر خراسان جنوبی، نامگذاری خیابان‌ها به نام مشاهیر و نصب تندیس‌های هنرمندانه از آنان و معرفی مشاهیر و مفاخر استان در ستون‌های ویژه ای از روزنامه‌های استان از دیگر راهکارهاست.</p>
      <p>این مدرس دانشگاه یادآور شد: نصب  تابلوهایی حاوی تصاویر، زندگینامه کوتاه و خدمات مشاهیر گوناگون در معابر پر رفت و آمد شهرها و مناطق مختلف کشور از دیگر راه‌ها برای معرفی مفاخر است.</p>
      <p>ناصری خاطرنشان کرد: اطلاعات نوشتاری درباره مشاهیر ضرورتاً باید کوتاه و عاری از درازنویسی‌های وقت‌گیر بوده و ادبیات نگارش اثر بسیار روان باشد و حس خودباوری، وطن‌پرستی، تلاش و پشتکار، درستکاری، صداقت و امید به ‌آینده را در مخاطبان به ‌ویژه جوانان تقویت کند تا این افراد به آن جذب شوند.</p>
    </article>
  </body>
</html>