<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/746040"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T09:57:00+00:00"/>
    <meta property="og:title" content="&quot;ธีราทร&quot; กลับคืนรังช่วย &quot;กิเลนผยอง&quot; ล่าแชมป์"/>
    <meta property="og:description" content="'กิเลนผยอง' ยืนยัน 'ธีราทร บุญมาทัน' จะกลับคืนสู่ทีมอีกครั้ง หลังไปสร้างประวัติศาสตร์ครั้งยิ่งใหญ่ช่วยให้ 'โยโกฮามา เอฟ. มารินอส ผงาดครองแชมป์ 'เจลีก' ซึ่ง 'เจ้าอุ้ม' หมดสัญญายืมตัวกับทางแชมป์เจลีก แล้ว ส่วนอนาคตอยู่ที่การพูดคุยกับทางผู้ใหญ่ของสโมสร ด้าน 'เสี่ยเป้' เผย 'กิเลนผยอง' ยินดีต้องรับฮีโร่คืนรังอีกครั้ง เพื่อกลับมาเติมเต็มประสิทธิภาพในฝั่งซ้ายที่ขาดหายไป"/>
  </head>
  <body>
    <article>
      <h1>"ธีราทร" กลับคืนรังช่วย "กิเลนผยอง" ล่าแชมป์</h1>
      <address>
        <time datetime="2019-12-09T09:57:00+00:00">09 Dec 2019, 09:57</time>
      </address>
      <p>
        <b>"กิเลนผยอง" ยืนยัน "ธีราทร บุญมาทัน" จะกลับคืนสู่ทีมอีกครั้ง หลังไปสร้างประวัติศาสตร์ครั้งยิ่งใหญ่ช่วยให้ "โยโกฮามา เอฟ. มารินอส ผงาดครองแชมป์ "เจลีก" ซึ่ง "เจ้าอุ้ม" หมดสัญญายืมตัวกับทางแชมป์เจลีก แล้ว ส่วนอนาคตอยู่ที่การพูดคุยกับทางผู้ใหญ่ของสโมสร ด้าน "เสี่ยเป้" เผย "กิเลนผยอง" ยินดีต้องรับฮีโร่คืนรังอีกครั้ง เพื่อกลับมาเติมเต็มประสิทธิภาพในฝั่งซ้ายที่ขาดหายไป</b>
      </p>
      <p>หลังจากที่ "เจ้าอุ้ม" ธีราทร บุญมาทัน แบ๊กซ้ายทีมชาติไทย สร้างประวัติศาสตร์เป็นนักฟุตบอลไทยคนแรกที่คว้าแชมป์ฟุตบอลเจลีกของญี่ปุ่น ร่วมกับ โยโกฮามา เอฟ. มารินอส จนสร้างความฮือฮาเป็นอย่างมากนั้น อย่างไรก็ตาม มีข้อสงสัยกันว่าการที่ ธีราทร ซึ่งถูก โยโกฮามา ยืมตัวไปจาก เอสซีจี เมืองทอง ยูไนเต็ด นั้น ในฤดูกาลหน้าเจ้าตัวจะยังลงเล่นในเจลีกกับทีมแชมป์ต่อหรือไม่<br/><br/>ล่าสุด รายงานแจ้งว่าทาง โยโกฮามา เอฟ. มารินอส ยังไม่ได้มีการยืนยันในข้อตกลงสัญญากับธีราทร เพื่อให้อยู่ร่วมทีมต่อไปตามเสียงเรียกร้องของแฟนๆ ที่ประทับใจในตัว "เจ้าอุ้ม" แต่อย่างใด และเมื่อยังไม่มีสัญญานที่ชัดเจนในระหว่างนี้ "เจ้าอุ้ม" จะกลับไปเมืองไทยคืนสู่ต้นสังกัดกิเลนผยอง ซึ่งเจ้าตัวพร้อมที่จะรับใช้เมืองทอง อย่างเต็มที่เหมือนเดิม ตามสัญญาที่ยังเหลืออยู่ หลังจากถูกยืมตัวไปเล่นในเจลีก 2 ฤดูกาลเต็ม กับทั้ง วิสเซล โกเบ และ โยโกฮามา ซึ่งเจ้าตัวไม่มีปัญหาแต่อย่างใด ส่วนในอนาคตก็อยู่กับการพูดคุยของผู้ใหญ่ของทีมว่าจะมีทิศทางอย่างไร</p>
      <figure>
        <img src="https://www.dailynews.co.th/admin/upload/20191209/news_HsxTmALtpf170925_533.jpg?v=20191209184?v=6982"/>
      </figure>
      <p>ทางด้าน "เสี่ยเป้" นายรณฤทธิ์ ซื่อวาจา ผู้บริหารสโมสรเอสซีจี เมืองทอง ยูไนเต็ด กล่าวว่า ทาง เมืองทอง ยินดีอย่างมากที่จะต้อนรับธราทร กลับสู้ทีม หลังจากปล่อยยืมตัวให้เขาไปสร้างประวัติศาสตร์ สร้างชื่อเสียงให้กับคนไทยและประเทศชาติ เมื่อเขาต้องการกลับมาก็ถือว่าเป็นเรื่องยอดเยี่ยมอย่างมากที่เราจะได้ผู้เล่นที่ยิ่งใหญ่กลับมาช่วยทีมอีกครั้ง โดยเฉพาะการเติมเต็มเกมรุกทางฝั่งซ้ายที่ปีที่ผ่านมาทีมของเราขาดประสิทธิภาพตรงนี้ไป<br/> </p>
    </article>
  </body>
</html>