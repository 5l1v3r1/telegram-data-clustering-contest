<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/12/09/ujabb-fenyegeteshullam-soport-vegig-oroszorszagon"/>
    <meta property="og:site_name" content="infostart"/>
    <meta property="article:published_time" content="2019-12-09T09:57:00+00:00"/>
    <meta property="og:title" content="Újabb fenyegetéshullám söpört végig Oroszországon"/>
    <meta property="og:description" content="Bombafenyegetést kapott e-mailen számos közintézmény Oroszország-szerte, a fenyegetett objektumok között van a szentpétervári Ermitázs és a pulkovói repülőtér is."/>
  </head>
  <body>
    <article>
      <h1>Újabb fenyegetéshullám söpört végig Oroszországon</h1>
      <address><time datetime="2019-12-09T09:57:00+00:00">09 Dec 2019, 09:57</time> by <a rel="author">Infostart / MTI</a></address>
      <h3>Bombafenyegetést kapott e-mailen számos közintézmény Oroszország-szerte, a fenyegetett objektumok között van a szentpétervári Ermitázs és a pulkovói repülőtér is.</h3>
      <p>Moszkvában, ahol <a href="https://infostart.hu/kulfold/2019/12/02/ujabb-bombariado-hullam-az-orosz-fovarosban">múlt héten mintegy 600 robbantással megfenyegetett épületből több mint 110 ezer embert kellett kimenekíteni</a>, hétfőn legkevesebb három bíróság kapott pokolgépre figyelmeztető üzenetet. Szentpéterváron egyéb objektumok mellett hétfőn legkevesebb hat bíróságot, 13 kórházat, valamint hajókat ürítettek ki.</p>
      <p>A szentpétervári bíróságok sajtószolgálata múlt héten azt közölte, hogy az e-mailek szerzője kilátásba helyezte: mindaddig fog hasonló üzeneteket küldözgetni, amíg Konsztantyin Malofejev üzletember, a moszkvai központú Cárgrád televízió alapítja nem fizeti vissza "a WEX tőzsdéről ellopott 120 bitcoint". (Egy bitcoin jelenleg mintegy 7 480 dollárt ér) . Pénteken Moszkvában 19, Szentpéterváron pedig 10 bíróságot fenyegettek meg.</p>
      <p>Hétfőn egyébként az orosz Távol-Keleten - a Habarovszki területen, a Tengermelléken, Amur megyében és a Zsidó Autonóm Körzetben - több iskola is bombafenyegetést kapott. Ez az ellenőrzés során alaptalannak bizonyult. A bombafenyegetések újabb hulláma november 28-án kezdődött el Oroszországban, ahol 2017-ben több millió embert kellett kimenekíteni nyilvános helyekről hasonló, robbantásos merényletre figyelmeztető üzenetek miatt. A riasztások akkor is hamisnak bizonyultak. Fenyegetések idén januárban is érkeztek forgalmas intézményekbe.</p>
      <p>Amíg 2017-ben a figyelmeztetések rendre telefonon, előre felvett hangüzenetben érkeztek, addig idén a bűnözők az e-mailt részesítették előnyben.</p>
      <p>
        <i>Nyitókép: MTI/EPA/Jurij Kocsetkov</i>
      </p>
    </article>
  </body>
</html>