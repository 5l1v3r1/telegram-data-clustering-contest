<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dvi-budivli-zavodu-mayak-nezakonno-perepisali-na-privatni-strukturi-zastupnik-gendirektora-ukroboronpromu-nayjem-645450.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T09:38:00+00:00"/>
    <meta property="og:title" content="Дві будівлі заводу «Маяк» переписали на приватні структури, - заступник гендиректора «Укроборонпрому» Найєм"/>
    <meta property="og:description" content="Зараз на все майно «Маяка» судом накладено арешт"/>
  </head>
  <body>
    <article>
      <h1>Дві будівлі заводу «Маяк» переписали на приватні структури, - заступник гендиректора «Укроборонпрому» Найєм</h1>
      <address>
        <time datetime="2019-12-09T09:38:00+00:00">09 Dec 2019, 09:38</time>
      </address>
      <h4>Зараз на все майно «Маяка» судом накладено арешт</h4>
      <p>Дві будівлі заводу «Маяк» (Київ) було незаконно переписано на приватні структури. Про це заступник генерального директора державного концерну «Укроборонпром» Мустафа Найєм написав у Facebook.</p>
      <p>«Вчора ми дізналися, що за місяць до нашого приходу до держконцерну вкрали дві будівлі. Буквально. Внесли зміни до реєстру і переписали на приватні структури.</p>
      <p>Йдеться про дві будівлі заводу «Маяк», одну з яких колишній заступник директора заводу Юрій Лошаков намагався продати за ціною в чотири рази нижчою від оціночної», - написав він.</p>
      <p>За його словами, у рамках справи відбулося затримання при спробі отримати хабар у розмірі $2 млн.</p>
      <p>Зараз на все майно «Маяка» судом накладено арешт.</p>
      <p>«А вчора ми отримали витяг з реєстру на цю ж будівлю, і виявилося, що поки СБУ затримувала шулерів, у систему було внесено зміни. Тепер будівля належить не заводу, а якомусь ТОВ «Геулла». Акт передачі квадратних метрів було підписано при тому ж самому Юрію Лошакові», - написав Найєм.</p>
      <p>Також Найєм додав, що на момент внесення змін до системи реєстратор Олексій Прошкін не мав права доступу до реєстру, його повноваження було анульовано рішенням відповідного департаменту Міністерства юстиції.</p>
      <p>Як повідомлялось, Голосіївський суд Києва <a href="https://glavcom.ua/kyiv/news/sud-areshtuvav-maynoviy-kompleks-zavodu-mayak-640215.html">наклав арешт на цілісний майновий комплекс заводу «Маяк»</a>.</p>
      <p>Служба безпеки України затримала колишнього заступника генерального директора заводу «Маяк», який входить до державного концерну «Укроборонпром», при отриманні хабара в розмірі $200 тис.</p>
      <p>Раніше повідомлялося, що Служба безпеки України викрила колишнього посадовця одного з оборонних заводів концерну «Укроборонпром», який <a href="https://glavcom.ua/kyiv/news/sbu-pidozryuje-eksposadovcya-kijivskogo-oboronnogo-zavodu-v-oborudci-na-25-mln-637851.html">намагався заробити на продажі державного майна $2,5 мільйони доларів США.</a></p>
      <related>
        <a href="https://glavcom.ua/news/sbu-nadalo-dopusk-do-derzhtajemnici-gendirektoru-ukroboronpromu-abromavichusu-644999.html"/>
        <a href="https://glavcom.ua/news/ukroboronprom-mozhe-potrapiti-pid-sankciji-ssha-cherez-motor-sich-643472.html"/>
        <a href="https://glavcom.ua/economics/finances/nayjem-ozvuchiv-svoyu-zarplatu-v-ukroboronpromi-643227.html"/>
      </related>
    </article>
  </body>
</html>