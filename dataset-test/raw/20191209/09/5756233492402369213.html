<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625618/%D8%AA%D8%AF%D8%A7%D9%88%D9%85-%D8%A8%D8%A7%D8%B1%D8%B4%E2%80%8C%D9%87%D8%A7-%D8%AF%D8%B1-%DA%A9%D8%B4%D9%88%D8%B1-%D8%AA%D8%A7-%D9%BE%D8%A7%DB%8C%D8%A7%D9%86-%D9%87%D9%81%D8%AA%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:49:00+00:00"/>
    <meta property="og:title" content="تداوم بارش‌ها در کشور تا پایان هفته"/>
    <meta property="og:description" content="مدیرکل پیش بینی و هشدار سریع سازمان هواشناسی ضمن اشاره به تداوم بارش‌ها در کشور تا پایان هفته گفت: از اواخر وقت روز پنج‌شنبه (۲۱ آذرماه) سامانه بارشی جدیدی به کشور وارد می‌شود."/>
  </head>
  <body>
    <article>
      <h1>تداوم بارش‌ها در کشور تا پایان هفته</h1>
      <address>
        <time datetime="2019-12-09T09:49:00+00:00">09 Dec 2019, 09:49</time>
      </address>
      <p>
        <i>مدیرکل پیش بینی و هشدار سریع سازمان هواشناسی ضمن اشاره به تداوم بارش‌ها در کشور تا پایان هفته گفت: از اواخر وقت روز پنج‌شنبه (۲۱ آذرماه) سامانه بارشی جدیدی به کشور وارد می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیائیان اظهار کرد: طی امروز (۱۸ آذرماه) در شمال شرق مناطقی از شرق استان‌های ساحلی خزر، استان اردبیل و ارتفاعات البرز شرقی بارش باران، وزش باد در نقاط سردسیر بارش برف و در استان هرمزگان و جنوب استان‌های فارس، کرمان، بوشهر، نواحی مرکزی و شرقی خلیج فارس، تنگه هرمز و غرب دریای عمان رگبار و رعد و برق همراه با وزش باد شدید موقت پیش‌بینی می‌شود.</p>
      <p>وی ادامه داد: طی فردا و پس‌فردا (۱۹ و ۲۰ آذرماه) در مناطق مرزی و شرقی خلیج فارس، تنگه هرمز و غرب دریای عمان رگبار و رعد و برق همراه با وزش باد شدید موقت و در برخی نقاط غرب ارتفاعات رشته‌ کوه البرز و برخی نقاط شرق کشور بارش پراکنده دور از انتظار نیست.</p>
      <p>مدیرکل پیش بینی و هشدار سریع سازمان هواشناسی با بیان این‌که خلیج فارس و تنگه هرمز از امروز تا چهارشنبه (۱۸ تا ۲۰ آذرماه) مواج است، تصریح کرد: روز پنج‌شنبه (۲۱ آذرماه) در شمال شرق کشور بارش پراکنده رخ می‌دهد.</p>
      <p>ضیائیان ادامه داد: از اواخر پنج‌شنبه (۲۱ آذرماه) سامانه بارشی وارد کشور شده و طی روز جمعه (۲۲ آذرماه) نیمه غربی کشور و از بعد از ظهر جمعه علاوه بر نیمه غربی، شمال شرق و شرق را در بر می‌گیرد و سبب بارش باران و در مناطق سردسیر بارش برف و در مناطق جنوبی سبب رعد و برق و وزش باد شدید موقت می‌شود.</p>
      <p>وی در پایان درباره‌ی وضعیت جوی تهران طی دو روز آینده تصریح کرد: آسمان تهران فردا (۱۹ آذرماه) نیمه ابری همراه با وزش باد با حداقل دمای یک و حداکثر دمای ۱۰ درجه سانتیگراد و طی روز چهارشنبه (۲۰ آذرماه) نیمه ابری و در بعد از ظهر افزایش ابر همراه با وزش باد و احتمال بارش پراکنده با حداقل دمای ۲ و حداکثر دمای ۱۰ درجه سانتیگراد پیش‌بینی می‌شود.</p>
    </article>
  </body>
</html>