<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/wsa-rada-miasta-nie-moze-wydawac-polecen-prezydentowi,138277.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T09:50:00+00:00"/>
    <meta property="og:title" content="WSA: Rada miasta nie może wydawać poleceń prezydentowi"/>
    <meta property="og:description" content="Rada miejska w Krakowie podjęła uchwałę, w której ustaliła &quot;kierunki działania prezydenta miasta&quot; polegające na podjęciu działań mających na celu &quot;wyjaśnienie stanu środowiska&quot; w dzielnicy Nowa Huta. Uchwałę najpierw podważyły służby nadzorcze wojewody małopolskiego. W grudniu 2019 r. ich decyzję podtrzymał Wojewódzki Sąd Administracyjny."/>
  </head>
  <body>
    <article>
      <h1>WSA: Rada miasta nie może wydawać poleceń prezydentowi</h1>
      <address><time datetime="2019-12-09T09:50:00+00:00">09 Dec 2019, 09:50</time> by <a rel="author">Tomasz Klyta  </a></address>
      <h4>Rada miejska w Krakowie podjęła uchwałę, w której ustaliła "kierunki działania prezydenta miasta" polegające na podjęciu działań mających na celu "wyjaśnienie stanu środowiska" w dzielnicy Nowa Huta. Uchwałę najpierw podważyły służby nadzorcze wojewody małopolskiego. W grudniu 2019 r. ich decyzję podtrzymał Wojewódzki Sąd Administracyjny.</h4>
      <hr/>
      <ul>
        <li>
          <b>Krakowscy radni chcieli powołać zespół niezależnych ekspertów, którzy mieliby się zająć stanem środowiska w dzielnicy Nowa Huta.</b>
        </li>
        <li>
          <b>Podjęli uchwałę, w której wskazali prezydentowi miasta, że w gronie ekspertów powinni znaleźć się m.in.: przedstawiciele urzędu miejskiego, rady miasta, krakowskich uczelni czy małopolskich służb ochrony środowiska.</b>
        </li>
        <li>
          <b>Zdaniem organów nadzorczych, radni dopuścili się nieuprawnionego "wydawania poleceń" organowi wykonawczemu gminy.</b>
        </li>
      </ul>
      <p>Projekt uchwały podjętej w lipcu złożyli radni z klubu Kraków dla Mieszkańców. Zgodnie z jej treścią, prezydent Jacek Majchrowski został zobowiązany do powołania niezależnych specjalistów, którzy zajęliby się badaniem stanu środowiska w dzielnicy Nowa Huta. Chodzi przede wszystkim o tereny znajdujące się w pobliżu składowiska odpadów, należących do prywatnej firmy.</p>
      <p>"Celem prac zespołu zadaniowego będzie koordynacja wykonania niezależnych badań stanu gleby oraz wód powierzchniowych i podziemnych na terenie i w okolicy terenów należących do huty ArcelorMittal Poland, ze szczególnym uwzględnieniem terenów składowisk odpadów poprodukcyjnych <br/>metalonośnych, w tym hałda żużla w Pleszowie, będących zarówno we władaniu huty, jak i Gminy <br/>Miejskiej Kraków i władz wojewódzkich". </p>
      <p>Radni wskazali, że wśród grona ekspertów powinni znaleźć się: pracownicy Wydziału Kształtowania Środowiska urzędu miejskiego w Krakowie, przedstawiciele środowisk krakowskich uczelni i instytutów naukowo-badawczych, władz Województwa Małopolskiego, przedstawicieli klubów Rady Miasta Krakowa, oraz Wojewódzkiego Inspektoratu Ochrony Środowiska i Regionalnej Dyrekcji Ochrony Środowiska.</p>
      <p>Uchwała została unieważniona przez nadzór prawny wojewody śląskiego. Zdaniem wojewody, radni źle zinterpretowali art. 18 ustawy o samorządzie gminnym, na który się powołali. Przywołany przepis stanowi, że rada miejska ma kompetencje do "stanowienia o kierunkach działania prezydenta oraz przyjmowania sprawozdań z jego działalności".</p>
      <p>Jak jednak podkreślił nadzór prawny, ustawa o samorządzie gminnym nie przewiduje kompetencji "wydawania wiążących poleceń organowi wykonawczemu gminy co do sposobu załatwienia określonej sprawy". Jak podkreślono w uzasadnieniu rozstrzygnięcia nadzorczego, kierunki działania organu mogą zawierać rekomendację dla określonych działań, ale nie powinny przesądzać o ich ostatecznej treści. </p>
      <p>"Uchwały kierunkowe podejmowane przez organ stanowiący ze swej natury nie mają charakteru wiążącego, a jedynie wyznaczają postulowany (rekomendowany) sposób działania organu wykonawczego gminy" - stwierdził nadzór prawny.</p>
      <p>Radni nie poddali się i zaskarżyli rozstrzygnięcie do Wojewódzkiego Sądu Administracyjnego. WSA przyznał rację wojewodzie. </p>
      <p>"Sąd orzekł, że także ta uchwała kierunkowa nie jest zgodna z prawem, przychylając się zatem i w tym przypadku do argumentacji, którą podawaliśmy w naszym rozstrzygnięciu nadzorczym. W ustnym uzasadnieniu wyroku Sąd wskazał, że w przywołanej uchwale kierunkowej Rada Miasta Krakowa przekroczyła swoje uprawnienia, wydając Prezydentowi Miasta Krakowa wiążące polecenia i obligując go do konkretnych działań" - czytamy w komunikacie Małopolskiego Urzędu Wojewódzkiego.</p>
    </article>
  </body>
</html>