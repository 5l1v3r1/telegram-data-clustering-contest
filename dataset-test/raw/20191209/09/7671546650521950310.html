<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916416"/>
    <meta property="og:site_name" content="Dnevnik"/>
    <meta property="article:published_time" content="2019-12-09T09:40:00+00:00"/>
    <meta property="og:title" content="#foto #video Izbruh vulkana na Novi Zelandiji zahteval najmanj pet smrtnih žrtev"/>
    <meta property="og:description" content="Izbruh vulkana Whakaari na Novi Zelandiji je po zadnjih podatkih zahteval najmanj pet smrtnih žrtev, je sporočila novozelandska policija. Dodali so, da se zaradi nevarnosti na otok ne morejo vrniti ter da tam najverjetneje ni preživelih."/>
  </head>
  <body>
    <article>
      <h1>#foto #video Izbruh vulkana na Novi Zelandiji zahteval najmanj pet smrtnih žrtev</h1>
      <address><time datetime="2019-12-09T09:40:00+00:00">09 Dec 2019, 09:40</time> by <a rel="author">mg, STA</a></address>
      <p>
        <b>Izbruh vulkana Whakaari na Novi Zelandiji je po zadnjih podatkih zahteval najmanj pet smrtnih žrtev, je sporočila novozelandska policija. Dodali so, da se zaradi nevarnosti na otok ne morejo vrniti ter da tam najverjetneje ni preživelih.</b>
      </p>
      <slideshow>
        <figure>
          <img src="https://www.dnevnik.si/i/ag/2019/12/09/1226888.jpg"/>
          <figcaption>
            <cite>Foto: AP</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/12/09/1226908.jpg"/>
          <figcaption>Na tej fotografiji je vidna skupina turistov, ki je bila pri kraterju tik pred izbruhom vulkana. Več ljudi je pogrešanih.<cite>Foto: AP</cite></figcaption>
        </figure>
        <figure>
          <img src="https://www.dnevnik.si/i/ag/2019/12/09/1226907.jpg"/>
          <figcaption>Evakuacija turistov<cite>Foto: Reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/12/09/1226910.jpg"/>
          <figcaption>Evakuacija turistov<cite>Foto: Reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/12/09/1226909.jpg"/>
          <figcaption>Beli otok, znan tudi kot Whakaari tik pred in med izbruhom vulkana..<cite>Foto: Reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/12/09/1226911.jpg"/>
          <figcaption>Premierka Jacinda Ardern je napovedala, da bo zvečer po krajevnem času obiskala območje, da bi se prepričala, da imajo policisti in reševalci vsa potrebna sredstva, ki jih potrebujejo.<cite>Foto: dpa</cite></figcaption>
        </figure>
      </slideshow>
      <p>Po navedbah policije je vulkan na Belem otoku izbruhnil ob 14.11 po lokalnem času (ob 2.11 po srednjeevropskem času). Na otoku ali v njegovi bližini je bilo takrat približno 50 ljudi. Očividci poročajo, da so tik pred izbruhom v neposredni bližini kraterja videli skupino turistov. Po navedbah novozelandske premierke Jacinde Ardern so med njimi tako tujci kot domačini. Po najnovejših podatkih bi naj bilo med njimi okoli 20 Avstralcev.</p>
      <figure>
        <iframe src="https://www.youtube.com/embed/WxnSCzYndaw" width="560" height="315" data-service="Youtube" scrolling="no"/>
      </figure>
      <p>23 so jih rešili z otoka, najmanj 10 pa je pogrešanih. "V tem trenutku je prenevarno za policijo in reševalce, da bi šli na otok," je povedal predstavnik policije John Tims. Otok je zavit v pepel in policija upošteva nasvete strokovnjakov pri oceni razmer, kdaj bodo lahko varno odšli na otok. Tims je še dejal je, da so smrtne žrtve različnih narodnosti. Točnega števila, koliko ljudi je še ne otoku, ni podal, je pa povedal, da gre »za dvomestno število« in da z njimi nimajo stika. V iskalni akciji so otok večkrat preleteli, a preživelih niso našli.</p>
      <p>Premierka Jacinda Ardern je napovedala, da bo zvečer po krajevnem času obiskala območje, da bi se prepričala, da imajo policisti in reševalci vsa potrebna sredstva, ki jih potrebujejo.</p>
      <p>Obiskovalec Michael Schade je s čolna posnel izbruh vulkana, za medije pa je povedal, da je bila njegova skupina pri kraterju zgolj pol ure pred izbruhom. Brazilec Allessandro Kauffmann pa je dejal, da sta bili organizirani dve turi na vulkan, prva od njiju je območje zapustila malo pred izbruhom. »Turisti iz druge skupine otoka niso uspeli zapustiti,« je še dejal in dodal, da so nekateri med njimi utrpeli resne opekline.</p>
      <figure>
        <iframe data-src="https://twitter.com/sch/status/1203894241413304320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Geologi: Ni šlo za velik izbruh, a ni dobro biti v bližini</h3>
      <p>Geolog Ken Gledhill je za novozelandske medije ocenil, da ni šlo za posebej hud izbruh, "skoraj kot čiščenje grla". Dim in pepel sta se dvignila približno 3,5 kilometra v zrak, tako da to ni bil velik izbruh, vendar če si blizu, ni dobro, je dodal.</p>
      <p>V začetku decembra so geologi sicer zaznali aktivnost in zapisali, da »vulkan prihaja v obdobje, ko je erupcija nekoliko verjetnejša«, a da »trenutna stopnja aktivnosti vulkana ne predstavlja nevarnosti za obiskovalce«.</p>
      <p>Čeprav se je ognjenik medtem že umiril, Gledhill ne more z gotovostjo napovedati, da v prihodnjih 24 urah ne bo še enega izbruha, poroča nemška tiskovna agencija dpa.</p>
      <p>Vulkan vsako leto obišče okoli 10.000 ljudi. V zadnjega pol stoletja je že večkrat izbruhnil, nazadnje leta 2016.</p>
      <p>Beli otok je leta 1769 odkril angleški raziskovalec James Cook, ki mu je tudi dal ime. Razlog je, ker je bilo videti, da je Beli otok stalno ovit v oblak bele pare in dima.</p>
      <blockquote><b>MZZ nima podatkov o Slovencih blizu vulkana<br/></b>Slovensko zunanje ministrstvo nima podatkov o tem, da bi bili blizu vulkana slovenski državljani.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042896422/kronika/vulkan-stromboli-znova-mocno-izbruhnil"/>
      </related>
    </article>
  </body>
</html>