<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/life-inedit/video-gestul-ofensator-facut-de-un-barbat-in-timpul-unei-transmisii-live-o-jurnalista-a-fost-socata-de-incident-18659688"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T09:47:00+00:00"/>
    <meta property="og:title" content="VIDEO | Gestul ofensator făcut de un bărbat în timpul unei transmisii live. O jurnalistă a fost şocată de incident"/>
    <meta property="og:description" content="Alex Bozarjian, de la WSAV News, a declarat că s-a simţit „violată” şi „batjocorită” după ce un bărbat i-a atins posteriorul în timpul unei transmisii live, a relatat Independent.co.uk."/>
  </head>
  <body>
    <article>
      <h1>VIDEO | Gestul ofensator făcut de un bărbat în timpul unei transmisii live. O jurnalistă a fost şocată de incident</h1>
      <h2>Alex Bozarjian, de la WSAV News, a declarat că s-a simţit „violată” şi „batjocorită” după ce un bărbat i-a atins posteriorul în timpul unei transmisii live, a relatat Independent.co.uk.</h2>
      <address><time datetime="2019-12-09T09:47:00+00:00">09 Dec 2019, 09:47</time> by <a rel="author" href="https://www.mediafax.ro/autor/adina-petcu" target="_blank">Adina Petcu</a></address>
      <p>Femeia se afla pe traseul unei curse de 10 kilometri în Savannah, Georgia şi transmitea live pentru canalul de ştiri WSAV, când unul dintre alergători s-a apropiat de ea şi a pălmuit-o în trecere.</p>
      <p>În filmare, Bozarjian se arată vizibil şocată de incident, pe care l-a descris ulterior în cuvinte aspre. „Mă adresez celui care m-a lovit peste fund azi dimineaţă: ai reuşit să mă agresezi, să mă tratezi ca pe un obiect şi să mă faci de râs live, la TV.” Aceasta a adăugat revoltată că „Nicio femeie nu ar trebui să treacă prin aşa ceva vreodată.”</p>
      <figure>
        <iframe data-src="https://twitter.com/wsavalexb/status/1203372986948112391?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mai mulţi susţinători ai reporteriţei şi-au exprimat indignarea pe Twitter, criticând comportamentul bărbatului. Emiliy Bloch de la <i>Florida Times</i> a descris gestul drept „dezgustător” şi a transmis că este alături de  Alex Bozarjian. Caitlyn Penter de la ABC News 13 a extins acest caz particular şi s-a referit la întreaga comunitate a reporterilor într-o postare scrisă cu majuscule, pentru a-i exprima pe deplin furia: „PUR ŞI SIMPLU NU VĂ ATINGEŢI DE REPORTERI.”</p>
      <p>Robert Wells, directorul departamentului sportiv din Savannah, a promis să îl identifice pe bărbat şi să îl sancţioneze pentru fapta sa. „Alex, ceea ce ţi s-a întâmplat este 100% inacceptabil”, i-a transmis acesta femeii. „Un asemenea comportament nu va fi tolerat la evenimentele noastre”, a adăugat el.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>