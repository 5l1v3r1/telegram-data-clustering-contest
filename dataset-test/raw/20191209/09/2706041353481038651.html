<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/222225/ruski-olympionici-sa-potapaju-ako-bajny-titanic-podvody-a-klamstva-nadobro-ich-vylucte"/>
    <meta property="og:site_name" content="Športky.sk"/>
    <meta property="article:published_time" content="2019-12-09T09:40:00+00:00"/>
    <meta property="og:title" content="Ruskí olympionici sa potápajú ako bájny Titanic: Podvody a Klamstvá... Nadobro ich vylúčte!"/>
    <meta property="og:description" content="QUÉBEC - Komisia športovcov Svetovej antidopingovej agentúry (WADA) sa prihovára za celoplošný zákaz štartu ruských športovcov na najbližších dvoch olympijských hrách. Jej zástupcovia tvrdia, že ..."/>
  </head>
  <body>
    <article>
      <h1>Ruskí olympionici sa potápajú ako bájny Titanic: Podvody a Klamstvá... Nadobro ich vylúčte!</h1>
      <address>
        <time datetime="2019-12-09T09:40:00+00:00">09 Dec 2019, 09:40</time>
      </address>
      <p>QUÉBEC - Komisia športovcov Svetovej antidopingovej agentúry (WADA) sa prihovára za celoplošný zákaz štartu ruských športovcov na najbližších dvoch olympijských hrách. Jej zástupcovia tvrdia, že prístup Rusov k očisteniu ich športovcov od dopingu je výsmech nielen tým, ktorí si ctia pravidlá fair-play, ale aj tým, ktorí ich vytvárajú a chránia.</p>
      <p>Výkonný výbor WADA už v pondelok vo švajčiarskom Lausanne rozhodne o osude Rusov na olympijských hrách. V hre je schválenie zákazu štartu na OH 2020 v Tokiu aj ZOH 2022 v Pekingu, ale aj možnosť účasti pod neutrálnou vlajkou pre tých ruských športovcov, ktorí preukázateľne neboli ovplyvnení dopingom.</p>
      <p>Minulý mesiac Výbor pre kontrolu dodržiavania predpisov WADA zverejnil správu s podrobnosťami o "ohromujúcom podvode" ruských úradníkov, ktorí mali manipulovať vzorky športovcov v moskovskom antidopingovom laboratóriu.</p>
      <p><i><b>"Rusi dookola porušujú pravidlá hry, a preto nemôžu obviňovať WADA aj ďalšie športové organizácie zo zaujatosti voči nim. Pravidlá musia všetci dodržiavať," </b></i>píše sa v správe komisie športovcov WADA. <i><b>"Sme už unavení z rôznych ústupkov a kompromisov voči Rusku, ktoré sa v konečnom dôsledku ukázali ako neefektívne,"</b></i> tvrdia športovci vo svojej správe.</p>
      <figure>
        <img src="https://sportky.zoznam.sk/cacheImg/obr/1200px/rusko-doping-wada-rusada-506059.jpg"/>
      </figure>
      <p>Vo vyhlásení sa ešte uvádza, že je známych až 145 kompromitujúcich prípadov manipulácie so vzorkami. <i><b>"Nikdy sa nedozvieme, kto sú tí športovci a či budú aj naďalej podvádzať," </b></i>dodala komisia športovcov WADA.</p>
      <p>Ak by WADA akceptovala odporúčania výboru pre kontrolu dodržiavania vlastných predpisov, v prípade Ruska by sa postupovalo podobným spôsobom, ako tomu bolo na vlaňajších ZOH v juhokórejskom Pjongčangu, na ktorých sa zúčastnilo aj 168 športovcov pod označením <i><b>"Olympijský športovec z Ruska"</b></i>. Tento systém by platil od budúcoročných OH v Tokiu, na ZOH 2022 v čínskom Pekingu aj na svetových šampionátoch v mnohých športoch.</p>
      <footer><b>Zdroj:</b> SITA<br/><b>Foto:</b> SITA/AP/Pavel Golovkin</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/221935/ekologisti-su-zhrozeni-pri-olympijskom-stadione-vo-fukusime-namerali-silnu-radiaciu"/>
        <a href="https://sportky.zoznam.sk/c/221933/rusky-predseda-vlady-otvorene-o-dopingu-mame-s-nim-problem-a-je-to-neprijatelne"/>
        <a href="https://sportky.zoznam.sk/c/221913/o-olympiade-mozu-iba-snivat-dopovalo-sa-vo-velkom-vacsina-nebola-ani-dospela"/>
        <a href="https://sportky.zoznam.sk/c/221487/foto-v-tokiu-dokoncili-narodny-stadion-pre-olympiadu-narocny-projekt-stal-obrovsku-sumu"/>
      </related>
    </article>
  </body>
</html>