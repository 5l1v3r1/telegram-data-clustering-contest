<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=512198"/>
    <meta property="og:site_name" content="0404"/>
    <meta property="article:published_time" content="2019-12-09T09:07:29+00:00"/>
    <meta property="og:title" content="הרכבת החשמלית החדשה של רכבת ישראל בנסיעת מבחן ראשונה"/>
    <meta property="og:description" content="לצד ההתקדמות המשמעותית בהאצת פרויקט החישמול אל תחנות ת&quot;א השלום וסבידור וכן אל התוואי הצפוני מתחנות אלה, נרשמה בימים האחרונים היסטוריה נוספת בפרויקט, עם ביצ"/>
  </head>
  <body>
    <article>
      <h1>הרכבת החשמלית החדשה של רכבת ישראל בנסיעת מבחן ראשונה</h1>
      <address><time datetime="2019-12-09T09:07:29+00:00">09 Dec 2019, 09:07</time> by <a rel="author">עדי לסקר</a></address>
      <p>לצד ההתקדמות המשמעותית בהאצת פרויקט החישמול אל תחנות ת"א השלום וסבידור וכן אל התוואי הצפוני מתחנות אלה, נרשמה בימים האחרונים היסטוריה נוספת בפרויקט, עם ביצועה של נסיעת מבחן ראשונה של הרכבות החשמליות החדשות של רכבת ישראל, במפעל סימנס שבקרפלד (Krefeld), שבגרמניה. <br/> <br/>הקרונועים החשמליים החדשים אשר יהוו תוספת של 37 אחוזים למצבת הקרונות של הרכבת ויוסיפו 1,700 מקומות ישיבה. כל רכבת תורכב מ-4 עד 14 קרונות בהנעה עצמית חשמלית, ללא צורך בקטר.<br/> <br/>הקרונועים החדשים יפעלו בקו המהיר לירושלים וכן בקווים הנוספים שיעברו הסבה לחשמל בעתיד הקרוב. הקרונות יתווספו לצי הרכבות החשמליות שכולל גם את הקטרים החשמליים החדשים והקרונות הדו-קומתיים המוכרים אשר הוסבו לחישמול על ידי רכבת ישראל.<br/> <br/>לקרונועים החשמליים הספק של עד 8,046 כוחות סוס (6,000 קילוואט) ומשולבות בהם מערכות טכנולוגיות מתקדמות, אשר יאפשרו שירות משודרג לנוסעים, לצד בטיחות מתקדמת.</p>
      <p>בין היתר, משולבת בהם מערכת אוטומטית המאפשרת תמונה בזמן אמת של מספר הנוסעים ברכבת, מערכת מידע חכמה לנוסע, המחוברת לפיקוד הרכבות הארצי ול-GPS ומציגה את מסלול התקדמות הרכבת והתחנות בדרך. כמו הרכבת מצויידת במערכת דיאגנוסטיקה חכמה המנטרת את מצב התחזוקה של הרכבת ומאפשרת גילוי ותיקון תקלות בזמן אמת.<br/> <br/>הקרונועים החשמליים הראשונים צפויים להגיע לישראל בסוף שנת 2020 ולאחר מספר חודשים של בדיקות וניסויים, צפויים להיכנס לשירות במהלך שנת 2021.</p>
    </article>
  </body>
</html>