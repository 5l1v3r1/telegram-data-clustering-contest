<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813302/%D8%AD%D9%86%D8%A7%DA%86%DB%8C-%DA%86%D8%B1%D8%AE-%D8%A7%D9%82%D8%AA%D8%B5%D8%A7%D8%AF%DB%8C-%D8%A8%DB%8C%D8%AF%D9%88%D8%AF-%D9%86%D9%85%DB%8C-%DA%86%D8%B1%D8%AE%DB%8C%D8%AF-%D8%A8%D8%B1%D8%AE%DB%8C-%D9%82%D8%B1%D8%A7%D8%B1%D8%AF%D8%A7%D8%AF%D9%87%D8%A7%DB%8C-%D8%A8%D8%A7%D9%85-%D9%84%D9%86%D8%AF-%D8%AF%D8%A7%D8%B1%D8%A7%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:33:21+00:00"/>
    <meta property="og:title" content="حناچی: چرخ اقتصادی بیدود نمی‌چرخید/ برخی قراردادهای بام‌لند دارای مشکل است"/>
    <meta property="og:description" content="شهردار تهران در مورد نامه شورا به شهرداری درباره بام لند، گفت: این نامه محرمانه و دارای طبقه بندی است."/>
  </head>
  <body>
    <article>
      <h1>حناچی: چرخ اقتصادی بیدود نمی‌چرخید/ برخی قراردادهای بام‌لند دارای مشکل است</h1>
      <address><time datetime="2019-12-09T09:33:21+00:00">09 Dec 2019, 09:33</time> by <a rel="author">سیدمیثاق اختر</a></address>
      <p>شهردار تهران در مورد نامه شورا به شهرداری درباره بام لند، گفت: این نامه محرمانه و دارای طبقه بندی است.</p>
      <p>به گزارش ایسنا، پیروز حناچی در حاشیه برگزاری سومین همایش و نمایشگاه تهران هوشمند در جمع خبرنگاران، گفت: در هر لحظه سرویس و خدمات جدیدی توسط استارت‌آپ‌ها ارائه می‌شود. در دوره جدید شهرداری تهران، تلاش شهرداری این است که به عنوان شتاب دهنده اصلی فضایی برای کسب و کار این حوزه ایجاد کند.</p>
      <p>وی افزود: این سرویس‌ها سفرهای درون شهری را کاهش می‌دهند و ارائه خدمات را راحت‌تر می‌کنند. برای حمایت این شرکت‌های نوبنیان، حمایت‌هایی از سوی شهرداری انجام می‌شود تا این فرصت به مزیتی برای شهر تبدیل شود.</p>
      <p>وی در خصوص آزادسازی اطلاعات نیز گفت: انتقال داده‌ها در همه کشورها در ابتدا با مقاومت‌هایی مواجه می‌شود اما بعد از راه اندازی آنها همه متوجه می‌شوند دادن اطلاعات به ارائه سرویس‌های بهتر می‌انجامد و به این ترتیب فضای بهتری ایجاد می‌شود.</p>
      <p>شهردار تهران در پاسخ به سوالی در خصوص بهره شرکت‌ها از فیبر نوری گفت: اکثر شرکت‌های دانش بنیان می‌توانند از این فیبر نوری استفاده کنند و هیچ منعی برای آنها وجود ندارد.</p>
      <p>وی در خصوص بهره گیری از فناوری‌های هوشمند در جهت کاهش آلودگی هوا افزود: وقتی سرویس و خدمات از طریق موبایل به شهروندان ارائه شود سفرهای بی مورد شهری حذف می‌شود و نیاز به تردد کمتر می‌شود که یکی از تاثیرات این سرویس‌ها علاوه بر ارائه خدمات بهتر، کاهش سفرهای درون شهری است.</p>
      <p>وی در خصوص موضوع جمع‌آوری دوچرخه‌های بی دود نیز اظهار کرد: ما با این شرکت قطع همکاری نکردیم اما به نسبت سرمایه گذاری که کرده بودند چرخ اقتصادی آنها نمی‌چرخید و در حال حاضر مشغول مذاکره هستیم تا این دوچرخه‌ها باب شود.</p>
      <p>وی در پاسخ به سوالی درباره نامه محرمانه شورا به شهرداری درباره بام لند، گفت: خودتان اعلام می‌کنید این نامه محرمانه است و دارای طبقه بندی است اما در حال بررسی هستیم و اینکه در برخی قراردادها مشکلاتی وجود دارد که همه از آن اطلاع دارند.</p>
      <p>انتهای پیام</p>
    </article>
  </body>
</html>