<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-afera-mariana-banasia/fakty/news-nik-ostro-krytykuje-sztandarowy-program-patryka-jakiego-prac,nId,3378737"/>
    <meta property="og:site_name" content="RMF24"/>
    <meta property="article:published_time" content="2019-12-09T09:56:00+00:00"/>
    <meta property="og:title" content="NIK ostro krytykuje sztandarowy program Patryka Jakiego &quot;Praca dla więźniów&quot;"/>
    <meta property="og:description" content="Programu &quot;Praca dla więźniów&quot; ma dotyczyć raport Najwyższej Izby Kontroli, którego wyniki ogłosi jutro Izba - dowiedzieli się nieoficjalnie reporterzy RMF FM. Ten program - rozpoczęty w 2016 roku - to jeden ze sztandarowych pomysłów byłego wiceministra sprawiedliwości Patryka Jakiego."/>
  </head>
  <body>
    <article>
      <h1>NIK ostro krytykuje sztandarowy program Patryka Jakiego "Praca dla więźniów"</h1>
      <address><time datetime="2019-12-09T09:56:00+00:00">09 Dec 2019, 09:56</time> by <a rel="author" href="https://www.rmf24.pl/tylko-w-rmf24/krzysztof-zasada" target="_blank">Krzysztof Zasada</a></address>
      <p>
        <b>Programu "Praca dla więźniów" ma dotyczyć raport Najwyższej Izby Kontroli, którego wyniki ogłosi jutro Izba - dowiedzieli się nieoficjalnie reporterzy RMF FM. Ten program - rozpoczęty w 2016 roku - to jeden ze sztandarowych pomysłów byłego wiceministra sprawiedliwości Patryka Jakiego.</b>
      </p>
      <figure>
        <img src="https://i.iplsc.com/na-zdjeciu-prezes-nik-marian-banas/0009G9DVODRSO292-C123-F4.png"/>
        <figcaption>Na zdjęciu prezes NIK Marian Banaś<cite>/Mateusz Marek /PAP</cite></figcaption>
      </figure>
      <p>Z naszych ustaleń wynika, że w raporcie NIK znajdzie się bardzo krytyczna ocena części inwestycji związanych z wdrażaniem programu. Polegał on na tworzeniu miejsc pracy dla więźniów przez budowę hal produkcyjnych w zakładach karnych. Kontrolerzy wykryć mieli nieprawidłowości w przetargach na te inwestycje. Z naszych ustaleń wynika, że w raporcie są zawiadomienia do prokuratury.</p>
      <p>Raportu nie będzie jednak prezentował prezes Najwyższej Izby Kontroli Marian Banaś. W konferencji mają wziąć udział dyrektorzy, bardzo prawdopodobny jest nawet brak na niej któregoś z wiceprezesów.</p>
      <p>Marian Banaś w ogóle nie chce występować publicznie - poza oświadczeniem z zeszłego tygodnia, że jego "osoba stała się przedmiotem brutalnej gry politycznej". Dlatego też jutro na godzinę 12:00  nie przyjdzie na posiedzenie senackiej Komisji Samorządu Terytorialnego i Administracji Państwowej. Opozycyjni senatorowie chcieli go zapytać o wszystkie nieprawidłowości. </p>
      <h4>Marian Banaś przechodzi do ofensywy</h4>
      <p>W piątek "Dziennik Gazeta Prawna" podał na swojej stronie internetowej, że jeszcze przed świętami mają być opublikowane dwa raporty Najwyższej Izby Kontroli: <b>jeden o aferze GetBacku</b>, a <b>drugi związany z działalnością Krajowej Administracji Skarbowej</b>.<br/><br/>"Oba mogą być niewygodne dla PiS. Pierwszy z nich może ujawnić niedociągnięcia po stronie nadzoru finansowego. Drugi raport może być korzystny dla Banasia, jeśli wykaże zasługi KAS w uszczelnianiu systemu podatkowego" - czytamy.</p>
      <h4>Politycy PiS chcą dymisji Banasia</h4>
      <p>Dymisji od prezesa Najwyższej Izby Kontroli Mariana Banasia domagają się prominentni politycy PiS.</p>
      <p>We wrześniu TVN w programie "Superwizjer" podał, że Marian Banaś wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący pokoje na godziny, i że wynajem kamienicy o powierzchni 400 mkw. i dwóch mniejszych miał przynosić rocznie 65,7 tys. zł dochodu. Według "Superwizjera" Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach ze stręczycielami.</p>
      <h4>CBA kontrolowało oświadczenie majątkowe Banasia</h4>
      <p>W połowie października Centralne Biuro Antykorupcyjne poinformowało, że zakończyło trwającą od kwietnia kontrolę oświadczeń majątkowych Banasia, szczegółów jednak nie ujawniło. 16 października Banaś wrócił do pracy. Pod koniec października jego pismo z uwagami do zastrzeżeń CBA po kontroli jego oświadczeń majątkowych trafiło do Biura. 29 listopada CBA skierowało do prokuratury zawiadomienie o możliwości popełnienia przestępstwa przez szefa NIK.<br/><br/>Po tym gdy CBA skierowało zawiadomienie do prokuratury, Banaś oświadczył, że "to dobrze, iż prokuratura oraz - ewentualnie - niezawisły sąd zajmą się sprawą i skrupulatnie wyjaśnią wszystkie wątpliwości".<br/><br/><i>Już dzisiaj jednak muszę kategorycznie zaprzeczyć zarzutom, że zatajałem swój stan majątkowy i mam nieudokumentowane źródła dochodów</i> - zapewnił Banaś. Zadeklarował, że jest gotowy do składania wszelkich wyjaśnień i ze spokojem czeka na finał sprawy.</p>
      <h4>Prokuratura bada sprawę</h4>
      <p>Prokuratura Regionalna w Białymstoku wszczęła śledztwo w sprawie m.in. podejrzeń nieprawidłowości w oświadczeniach majątkowych i deklaracjach podatkowych Mariana Banasia. Podstawą wszczęcia śledztwa są trzy zawiadomienia o podejrzeniu popełnienia przestępstwa, które wpłynęły do białostockiej prokuratury: od grupy posłów opozycji, m.in. posła Jana Grabca (KO), Generalnego Inspektora Informacji Finansowej i z CBA, które przeprowadziło kontrolę oświadczeń majątkowych Banasia.</p>
      <p><a href="https://www.rmf24.pl/raporty/raport-afera-mariana-banasia/fakty/news-sensacyjne-oswiadczenie-mariana-banasia-bylem-gotow-zlozyc-u,nId,3370011"><b><u>W zamieszczonym na stronie NIK oświadczeniu wideo Banaś powiedział</u></b></a>, że był gotów złożyć rezygnację, ale stał się przedmiotem brutalnej gry politycznej. Oświadczył, że NIK jest jednym z najważniejszych urzędów państwowych a on jako prezes Izby nie może pozwolić, by "stała się ona przedmiotem politycznych rozgrywek i targów". Zapowiedział, że będzie kontynuował misję prezesa NIK w poczuciu odpowiedzialności. Zadeklarował zarazem, że jest gotów odpowiedzieć na każde pytanie śledczych, a jeśli zajdzie potrzeba, zrzec się immunitetu przysługującego prezesowi NIK.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-syn-mariana-banasia-przemowil-moja-decyzja-ma-charakter-suwe%2CnId%2C3372010%3Fparametr%3Dembed_linki">Syn Mariana Banasia przemówił. „Moja decyzja ma charakter suwerenny”</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-sensacyjne-oswiadczenie-mariana-banasia-bylem-gotow-zlozyc-u%2CnId%2C3370011%3Fparametr%3Dembed_linki">Sensacyjne oświadczenie Mariana Banasia. "Byłem gotów złożyć urząd prezesa NIK"</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Ftomasz_skory%2Fblogi%2Fnews-szybko-jak-w-sprawie-banasia%2CnId%2C3369984%3Fparametr%3Dembed_linki">Szybko jak w sprawie Banasia</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ftylko-w-rmf24%2Ftomasz_skory%2Fblogi%2Fnews-banasialia%2CnId%2C3368247%3Fparametr%3Dembed_linki">Banasialia</a>
        </li>
      </ul>
    </article>
  </body>
</html>