<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3411068/son-dakika-merkez-bankasindan-onemli-degisiklik"/>
    <meta property="og:site_name" content="Milli Gazete"/>
    <meta property="article:published_time" content="2019-12-09T09:57:00+00:00"/>
    <meta property="og:title" content="Son dakika! Merkez Bankası'ndan önemli değişiklik"/>
    <meta property="og:description" content="Merkez Bankası (TCMB) kredilerini belirli bir aralıkta artıran bankalar için zorunlu karşılıkları düşürdüğü düzenlemede değişikliğe gitti."/>
  </head>
  <body>
    <article>
      <h1>Son dakika! Merkez Bankası'ndan önemli değişiklik</h1>
      <h2>Merkez Bankası kredi büyümesine göre değerlendirdiği zorunlu karşılık uygulamasında değişikliğe gitti. Bundan sonra zorunlu karşılık uygulamasında kredi büyümesinin hesaplanmasına TÜFE de katılacak.</h2>
      <address>
        <time datetime="2019-12-09T09:57:00+00:00">09 Dec 2019, 09:57</time>
      </address>
      <p>Merkez Bankası (TCMB) kredilerini belirli bir aralıkta artıran bankalar için zorunlu karşılıkları düşürdüğü düzenlemede değişikliğe gitti.</p>
      <p>Resmi Gazete'de yayımlanan tebliğ değişikliğine göre artık kredi büyümesinin hesaplanırken tüketici fiyat endeksine (TÜFE) göre düzeltilecek.</p>
      <p>Bankaların TL cinsi zorunlu karşılığa tabi pek çok yükümlülüğünde zorunlu karşılık oranını %2'ye düşürmeleri için gereken kredi büyüme oranı ise %10-%20 aralığından %5-%15 aralığına indirildi. Ancak kredi büyümesi hesaplanırken, hem TÜFE düşülecek, hem de bazı tip krediler büyüme hesaplamasına<br/>dahil edilmeyecek.</p>
      <p>Buna göre kredi büyüme bandının üst sınırı oluşturan %15 hesaplanırken, "5 yıl ve daha uzun vadeli konut kredilerindeki ve tüketici kredileri ile bireysel kredi kartları harici 2 yıldan uzun vadeli kredilerdeki yıllık değişimin tamamı" kredi büyümesinden düşülecek.</p>
      <p>Buna karşılık alt bant belirlenirken daha farklı bir hesaplama kriteri getirildi. Değişikliğe göre "5 yıl ve daha uzun vadeli konut kredileri harici tüketici kredilerindeki ve bireysel kredi kartlarındaki yıllık değişimin yüzde 50'si büyüme oranının pay kısmından düşülerek hesaplanacak" kredi büyüme oranı %5'in üzerinde olan bankalar da %2 zorunlu karşılıktan faydalanabilecek.</p>
      <p>Bankaların maliyetlerini artıran ve kârlarını düşüren zorunlu karşılıklar ağırlıklı olarak mevduatlardan alınıyor. Bankacılık sisteminde toplam mevduatın neredeyse tamamını oluşturan 1 yıla kadar vadeli TL mevduatlar için %7 veya %4 zorunlu karşılık tutulması isteniyor. Tebliğde %5-%15 kredi büyüme oranını sağlayan bankalar için bu oran zorunlu karşılığa tabi çoğu yükümlülük için %2'ye indiriliyor.</p>
      <p>
        <b>Resmi Gazete'de yayımlanan karar şöyle:</b>
      </p>
      <p>Türkiye Cumhuriyet Merkez Bankasından:</p>
      <p>ZORUNLU KARŞILIKLAR HAKKINDA TEBLİĞ (SAYI: 2013/15)’DE DEĞİŞİKLİK YAPILMASINA DAİR TEBLİĞ</p>
      <p>(SAYI: 2019/19)</p>
      <p>MADDE 1 – 25/12/2013 tarihli ve 28862 sayılı Resmî Gazete’de yayımlanan Zorunlu Karşılıklar Hakkında Tebliğ (Sayı: 2013/15)’in 10/A maddesinin birinci, ikinci ve dördüncü fıkraları aşağıdaki şekilde değiştirilmiştir.</p>
      <p>“(1) Bankaların tabi oldukları muhasebe standartları ve kayıt düzeni esas alınarak, dövize endeksli krediler ile mali kuruluşlara kullandırılan krediler hariç Türk lirası cinsi standart nitelikli ve yakın izlemedeki nakdi kredileri toplamı üzerinden Merkez Bankasınca belirlenen usul ve esaslara göre Tüketici Fiyat Endeksiyle düzeltilmiş üç aylık ortalama değerler kullanılarak bankalarca hesaplanacak;</p>
      <p>a) Yıllık kredi büyüme oranı yüzde 15,00’in üzerinde olup, 5 yıl ve daha uzun vadeli konut kredilerindeki ve tüketici kredileri ile bireysel kredi kartları harici 2 yıldan uzun vadeli kredilerdeki yıllık değişimin tamamı büyüme oranının pay kısmından düşülerek hesaplanacak uyarlanmış yıllık kredi büyüme oranı yüzde 15,00’ten (15,00 dâhil) küçük olan bankaların ve</p>
      <p>b) Yıllık kredi büyüme oranı yüzde 15,00’in (15,00 dâhil) altında olup, 5 yıl ve daha uzun vadeli konut kredileri harici tüketici kredilerindeki ve bireysel kredi kartlarındaki yıllık değişimin yüzde 50’si büyüme oranının pay kısmından düşülerek hesaplanacak uyarlanmış yıllık kredi büyüme oranı yüzde 5,00’ten (5,00 dâhil) büyük olan bankaların</p>
      <p>Türk lirası zorunlu karşılık oranları, 1 yıl ve 1 yıldan uzun vadeli mevduat/katılım fonu (yurt dışı bankalar mevduatı/katılım fonu hariç) ve 3 yıldan uzun vadeli diğer yükümlülükler (yurt dışı bankalar mevduatı/katılım fonu dâhil) hariç tüm vade dilimlerinde yüzde 2 olarak uygulanır.</p>
      <p>(2) Kredi büyüme oranları bu maddenin birinci fıkrasında belirtilen koşulları sağlayan bankalara, hesaplama dönemini izleyen ilk zorunlu karşılık tesis döneminden başlamak üzere altı zorunlu karşılık tesis dönemi boyunca birinci fıkrada belirlenen zorunlu karşılık oranları uygulanır. Altı zorunlu karşılık tesis dönemi içerisinde birinci fıkrada belirtilen zorunlu karşılık oranlarının değişmesi durumunda kalan tesis dönemlerinde belirlenen yeni oranlar uygulanır.”</p>
      <p>“(4) Bankalar birinci fıkrada belirtilen kredi büyüme oranları ve bu oranlara ilişkin verileri, hesaplama dönemine ait zorunlu karşılık yükümlülük bildirim cetvelinin gönderim süresi bitimine kadar Merkez Bankasına bildirir.”</p>
      <p>MADDE 2 – Aynı Tebliğe aşağıdaki geçici madde eklenmiştir.</p>
      <p>“Kredi büyümesine göre farklılaşma uygulamasında geçiş dönemi</p>
      <p>GEÇİCİ MADDE 7 – (1) 20/8/2019 tarihli ve 30864 sayılı Resmî Gazete’de yayımlanan “Zorunlu Karşılıklar Hakkında Tebliğ (Sayı: 2013/15)’de Değişiklik Yapılmasına Dair Tebliğ (Sayı: 2019/15)”e göre 29/11/2019 (dahil) yükümlülük hesaplama tarihine kadar kredi büyüme oranı yüzde 10,00 ile yüzde 20,00 aralığına girmiş olan bankalara bu aralığa girdikleri tarihe ilişkin tesis döneminden itibaren altı dönem boyunca 10/A maddesinin birinci fıkrasında belirtilen koşulları sağlayan bankalar için geçerli olan zorunlu karşılık oranları uygulanır.”</p>
      <p>MADDE 3 – Bu Tebliğ 29/11/2019 tarihinden geçerli olmak üzere yayımı tarihinde yürürlüğe girer.</p>
      <related>
        <h4># MERKEZ BANKASI İLE İLİŞKİLİ:</h4>
        <a href="https://www.milligazete.com.tr/haber/3405098/son-dakika-merkez-bankasi-2020-para-ve-kur-politikasini-acikladi"/>
        <a href="https://www.milligazete.com.tr/haber/3399679/merkez-bankasi-12-aralikta-faiz-indirimine-ara-verebilir"/>
        <a href="https://www.milligazete.com.tr/haber/3229101/son-dakika-merkez-bankasi-yil-sonu-enflasyon-tahminini-dusurdu"/>
        <a href="https://www.milligazete.com.tr/haber/3220188/tcmb-karari-sonrasi-piyasalar-dolar-ve-euro-kuru-ne-kadar"/>
        <a href="https://www.milligazete.com.tr/haber/3220161/son-dakika-merkez-bankasi-ekim-2019-faiz-kararini-acikladi"/>
        <a href="https://www.milligazete.com.tr/haber/3218431/merkez-bankasi-faiz-toplantisi-faiz-indirimi-surecek-mi"/>
        <a href="https://www.milligazete.com.tr/haber/3189669/merkez-bankasindan-yeni-faiz-hamlesi"/>
        <a href="https://www.milligazete.com.tr/haber/3187701/merkez-bankasi-politika-faizini-yuzde-15e-dusurebilir"/>
        <a href="https://www.milligazete.com.tr/haber/3187425/merkez-bankasindan-rekor-altin-alimi"/>
        <a href="https://www.milligazete.com.tr/haber/2922393/son-dakika-tcmbnin-faiz-kararina-dolarin-ilk-tepkisi-iste-dolar-fiyati"/>
      </related>
    </article>
  </body>
</html>