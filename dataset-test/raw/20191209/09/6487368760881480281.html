<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/kirk-douglas-szuletett/"/>
    <meta property="og:site_name" content="FEMINA"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Kirk Douglas 103 éves lett - Friss fotón imádott menyével, Catherine Zeta-Jonesszal"/>
    <meta property="og:description" content="Kirk Douglas ma lett 103 esztendős."/>
  </head>
  <body>
    <article>
      <h1>Kirk Douglas 103 éves lett - Friss fotón imádott menyével, Catherine Zeta-Jonesszal</h1>
      <h2>Kirk Douglas ma lett 103 esztendős.</h2>
      <address><time datetime="2019-12-09T09:30:00+00:00">09 Dec 2019, 09:30</time> by <a rel="author">Laci Patricia</a></address>
      <p><b>Kirk Douglas </b>a világ egyik legtehetségesebb színésze, olyan legendás filmekkel lopta be magát a mozilátogatók szívébe, mint a Spartacus, a Vikingek, A dicsőség ösvényei, a Némó kapitány vagy A nap szerelmese. Karrierje során három alkalommal jelölték Oscar-díjra, 1996-ban a legnagyobb filmes díjátadón életműdíjat vehetett át.</p>
      <p>Utoljára 2008-ban állt kamerák elé, de ez érthető is, hiszen már régóta belépett a szépkorúak táborába, nagyon szerencsés embernek vallhatja magát, hiszen pont ma ünnepelheti a 103. születésnapját.</p>
      <h3>Friss fotón a szülinapos Kirk Douglas</h3>
      <p>A veterán színészt napjainkban sokkal ritkábban láthatják a rajongók, ám olykor szerettei meglepik a rajongókat egy róla készült friss felvétellel. Október elején imádott menye, Catherine Zeta-Jones posztolt róla egy nagyon aranyos felvételt, Kirk itt éppen egy puszit adott a gyönyörű színésznő arcára.</p>
      <figure>
        <embed-post data-src="https://www.instagram.com/p/B3K7XvnnhhN" data-service="Instagram"/>
      </figure>
      <p>A legendás sztár szép karriert tudhat a háta mögött, ahogy sokaknak, neki sem egyik pillanatról a másikra esett az ölébe a siker. Nehéz gyermekkora volt, édesanyja Oroszországból vándorolt Amerikába, ő már New Yorkban látta meg a napvilágot, és ott is nőtt fel szegény körülmények között. Kiváló tanuló volt, az egyetemi éveiben birkózott és színészkedett is, sikeres felvételt nyert az Amerikai Színművészeti Akadémiára, azért, hogy fizetni tudja a tandíjat, több mint 50 alkalmi munkát vállalt el.</p>
      <p>1941-ben besorozták katonának, a 2. világháború végeztével térhetett csak vissza a színészi pályára. Az 1946-ban megjelent Martha Ivers furcsa szerelme című mozi volt a filmes debütálása, ekkor már harmincesztendős volt. Ezután egyre több felkérést kapott, élete első Oscar-jelölését 1950-ben kapta meg.</p>
      <figure>
        <embed-post data-src="https://www.instagram.com/p/B1ohlxknj3i" data-service="Instagram"/>
      </figure>
      <p>Nemcsak gyönyörű karrierrel, hanem szép családdal is büszkélkedhet. Felesége, Anne Buydens áprilisban ünnepelhette 100. születésnapját. Négy gyermeke van, első házasságából született Michael és Joel, Anne szintén két fiút szült neki, Ericet és Petert. Sajnos Eric 2004-ben elhunyt, de a többi gyermeke még él, mindnyájan a filmiparban helyezkedtek el, közülük Michael Douglas futott be a leginkább.</p>
      <figure>
        <embed-post data-src="https://www.instagram.com/p/B2WkYFhBRZf" data-service="Instagram"/>
      </figure>
      <p>Ami az egészségi állapotát illeti, 1996 januárjában stroke-ot kapott, aminek következtében a beszédközpontja sérült az agyában, emiatt terápiára is szorult, újra meg kellett tanulnia beszélni. </p>
      <p>
        <b>Fotókon Catherine Zeta-Jones legszebb ruhái</b>
      </p>
      <p>Képes összeállításunkban megnézheted, milyen gyönyörű estélyikben parádézott karrierje során Catherine Zeta-Jones.</p>
      <figure>
        <img src="https://kep.index.hu/1/0/3047/30471/304718/30471839_2339547_569da233921e8d403be5952752668980_wm.jpg"/>
        <figcaption>
          <a href="https://femina.hu/vilagsztar/catherine-zeta-jones-legszebb-estelyi/">Nézegess képeket! 6 kép<br/><b>Catherine Zeta-Jones lélegzetelállítóan festett rózsaszín estélyijében – Íme, a színésznő legszebb ruhái</b></a>
        </figcaption>
      </figure>
    </article>
  </body>
</html>