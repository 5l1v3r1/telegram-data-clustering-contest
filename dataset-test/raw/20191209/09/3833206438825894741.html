<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Dyado-plete-kukli-s-uvrezhdaniya-za-da-dade-primer-na-decata-da-uvazhavat-razlichnite-920401"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T09:17:00+00:00"/>
    <meta property="og:title" content="Дядо плете кукли с увреждания, за да даде пример на децата да уважават различните"/>
    <meta property="og:description" content="Дядовците са важни фигури в живота на всяко едно дете, но един бразилец иска да промени живота на мн..."/>
  </head>
  <body>
    <article>
      <h1>Дядо плете кукли с увреждания, за да даде пример на децата да уважават различните</h1>
      <address>
        <time datetime="2019-12-09T09:17:00+00:00">09 Dec 2019, 09:17</time>
      </address>
      <p>Дядовците са важни фигури в живота на всяко едно дете, но един бразилец иска да промени живота на много деца по цял свят. Жоао Станганели-младши е на 64-години и прекарва времето си в плетене на кукли за деца с витилиго – кожно заболяване, от което страда самият той.</p>
      <p>По този начин той иска да им покаже, че те не са по-различни от другите и не трябва да се срамуват от външния си вид, съобщава bTV.</p>
      <p>Витилигото е хронично кожно заболяване, от което страда около 1% от световното население. Симптомите му се изразяват в появата на обезцветени кожни петна по кожата, наподобяващи карта.</p>
      <p>Витилигото не е заразно, нито застрашава живота, но появата му често води до ниско самочувствие за заболелите и депресия.</p>
      <p>Жоао живее с това заболяване повече от 30 години и с години по-светлите петна по кожата му станали още по-видими. Той се пенсионира рано заради друг здравословен проблем и решил да се научи да плете.</p>
      <p>Първата кукла с витилиго, която изработил, била за неговата внучка. Той искал по този начин детето да си спомня за него. Тогава Жоао се вдъхновил да започне да плете такива кукли за деца с витилиго, за да ги научи, че няма от какво да се срамуват.</p>
      <p>С времето мъжът започнал да плете кукли с различни увреждания, като например такива в инвалидни колички. Жоао иска да вдъхнови децата да уважават и ценят хората с недъзи около тях. А тези, които имат някакъв недъг – да не се чувстват различни от своите връстници.</p>
    </article>
  </body>
</html>