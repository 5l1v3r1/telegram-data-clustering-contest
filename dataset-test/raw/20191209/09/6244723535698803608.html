<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/wybuch-gazu-w-szczyrku-oswiadczenie-rodziny-ofiar/7qvzrvy"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T09:39:06+00:00"/>
    <meta property="og:title" content="Wybuch gazu w Szczyrku. Rodzina ofiar wydała oświadczenie"/>
    <meta property="og:description" content="Katarzyna Kaim, która mieszkała w domu w Szczyrku, w którym doszło do wybuchu gazu, wydała oświadczenie. W katastrofie zginął jej 10-letni syn. Kobieta w chwili tragedii była w pracy w domu dziecka."/>
  </head>
  <body>
    <article>
      <h1>Wybuch gazu w Szczyrku. Rodzina ofiar wydała oświadczenie</h1>
      <h2>Katarzyna Kaim, która mieszkała w domu w Szczyrku, w którym doszło do wybuchu gazu, wydała oświadczenie. W katastrofie zginął jej 10-letni syn. Kobieta w chwili tragedii była w pracy w domu dziecka.</h2>
      <address><time datetime="2019-12-09T09:39:06+00:00">09 Dec 2019, 09:39</time> by <a rel="author" href="https://wiadomosci.onet.pl/autorzy/pawel-pawlik" target="_blank">Paweł Pawlik</a></address>
      <p>"Na odejście bliskich nie można się przygotować. Śmierć zawsze jest nie na miejscu i zawsze nie w porę" - czytamy w oświadczeniu Katarzyny Kaim, która stracił w ubiegłotygodniowej katastrofie budowlanej w Szczyrku 10-letniego syna. Kobieta, która przebywa obecnie pod opieką swojej siostry i szwagra, dziękuje w piśmie za wsparcie i prosi o uszanowanie żałoby i potrzeby ciszy.</p>
      <p>"Ten czas jest bardzo trudny, nie jesteśmy w stanie dzisiaj wyrazić w jakikolwiek sposób ogromu bólu i żalu jaki nas przepełnia. Wszyscy stanęliśmy w obliczu tragedii, która nie jest dla nas wytłumaczalna" - napisała.</p>
      <h3>Wybuch gazu w Szczyrku</h3>
      <p>Przypomnijmy, że w ubiegłą środę, 4 grudnia, zawalił się trzykondygnacyjny dom w Szczyrku. Do katastrofy doszło w wyniku <a href="https://wiadomosci.onet.pl/kraj/wybuch-gazu-w-szczyrku-oswiadczenie-firmy-ktora-prowadzila-prace-podziemne/4093fzw">wybuchu gazu</a>. Po wielogodzinnej akcji ratunkowej, strażacy spod gruzów wyciągnęli osiem ciał. Zginęła wielopokoleniowa rodzina: 60-letni Józef Kaim wraz z żoną Jolantą oraz ich wnuk - 10-letni Szymon. 39-letni siostrzeniec Wojciech z żoną Anną i trójką dzieci: 10-letnią Michaliną, 6-letnią Marceliną i 3-letnim Stasiem. <a href="https://slask.onet.pl/wybuch-gazu-w-szczyrku-prokuratura-o-szczegolach-sledztwa-ws-katastrofy/lnptgds">Śledztwo</a> w tej sprawie prowadzi Prokuratura Okręgowa w Bielsku-Białej.</p>
      <ul>
        <li>
          <b>CZYTAJ TEŻ REPORTAŻ: </b>
          <a href="https://wiadomosci.onet.pl/tylko-w-onecie/wybuch-gazu-w-szczyrku-zaloba-w-miescie/kx15scx">Szczyrk pogrążony w żałobie. "ten czas zapamiętamy na zawsze"</a>
        </li>
      </ul>
      <p>W domu mieszkało w sumie dziewięć osób. Gdy doszło do wybuchu nie było w nim matki 10-letniego Szymona. 34-letnia Katarzyna Kaim, która samotnie wychowywała syna, była wówczas w pracy w domu dziecka. Kobieta straciła nie tylko syna i rodzinę, ale również dach nad głową. Krótko po tragedii ruszyła akcja, która ma pomóc stanąć jej na nogi. Zbiórkę pieniędzy uruchomiło miasto z Caritasem, a podobną akcję zainicjowano również w serwisie Pomagam.pl, gdzie zebrano już ponad 500 tys. zł. Zbiórka prowadzona jest na stronie <a href="https://pomagam.pl/kasiaszczyrk">pomagam.pl</a> pod hasłem: <b>Pomoc dla Kasi ze Szczyrku.</b></p>
    </article>
  </body>
</html>