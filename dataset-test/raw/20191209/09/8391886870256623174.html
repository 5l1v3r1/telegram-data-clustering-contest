<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzonspor/trabzonsporlu-taraftarlarin-52-yilda-yazdigi-siirler-kitapta-toplandi-h376957.html"/>
    <meta property="og:site_name" content="HABER 61"/>
    <meta property="article:published_time" content="2019-12-09T09:08:35+00:00"/>
    <meta property="og:title" content="Trabzonsporlu taraftarların 52 yılda yazdığı şiirler kitapta toplandı"/>
    <meta property="og:description" content="Trabzonsporlu taraftarların, kulübe gönderdiği şiirler, kitap haline getirildi."/>
  </head>
  <body>
    <article>
      <h1>Trabzonsporlu taraftarların 52 yılda yazdığı şiirler kitapta toplandı</h1>
      <h2>Trabzonsporlu taraftarların, kulübe gönderdiği şiirler, kitap haline getirildi.</h2>
      <address>
        <time datetime="2019-12-09T09:08:35+00:00">09 Dec 2019, 09:08</time>
      </address>
      <p> <a href="https://www.haber61.net/haberleri/trabzonspor">Trabzonspor</a>lu taraftarların, takımın kuruluşundan itibaren yazdığı ve kulübe gönderdiği şiirler, kitap haline getirildi.</p>
      <p>Kentte yaklaşık 35 yıldır bordo-mavili takım için çeşitli araştırmalar yapan ve bazılarını kitap halinde taraftarların beğenisine sunan Mustafa Demir'in, son çalışması ise kulübün 52 yıllık tarihinde taraftarlarca yazılan şiirleri kitapta bir araya getirmek oldu.</p>
      <p>Demir, AA muhabirine yaptığı açıklamada, 1967 yılında yayınlanan yerel ve bölgesel gazetelerin yanı sıra kulübün eski katibi ve fotoğrafçısı Muzaffer Eyüboğlu'nun arşivinden faydalandığını söyledi.</p>
      <p>Muzaffer Eyüboğlu'nun, kulübe gelen şiirleri daha iyi saklayabileceğini düşünerek kendisine verdiğini belirten Demir, "Yazılan diğer şiirleri de koordineli şekilde eski gazetelerden ve yayınlardan elde etmeye çalıştım. Kulübün kuruluşundan bugüne kadar yaklaşık 300'e kadar şiir yer alıyor." diye konuştu.</p>
      <p>Demir, daha önce hiçbir kulüpte böyle bir durumu görmediğini ifade ederek, Diyarbakır, Adana, Van ve Kahramanmaraş gibi Türkiye'nin farklı illerinin yanı sıra yurt dışından dahi o yıllarda taraftarlarca bordo-mavili takım için şiirlerin yazılmış olduğunu aktardı.</p>
      <p>
        <b>"Türk futbol tarihinde bir ilk olduğunu düşünüyorum"</b>
      </p>
      <p>Yazılan şiirleri bugüne kadar bir araya getirdiğini ve bir kitap hazırladığını kaydeden Demir, sözlerini şöyle sürdürdü:</p>
      <p>"Bunun Türk futbol tarihinde bir ilk olduğunu düşünüyorum. Takımla bütünleşmek açısından bu şiirler mükemmel bir şey. Şiirler insanın karşısındakine sevgisinden ve saygısından dolayı yazılır. Kitapta ayrıca kim için şiir yazıldıysa hemen yanında da onun fotoğrafı yer alıyor. Başkanlara, gol krallarına ve futbolculara özel yazılan şiirler var. Bulunan şiirlerde yazan kişilerin isim, soyisim, adres ve imzaları yer alıyor. Son yıllarda da asker selamı, Ahmet Ağaoğlu ve genç futbolcular için de şiirler yazanlar var."</p>
      <p>Demir, 1967'de İdmanocağı ile Trabzonspor'un birleşme kararı almasına taraftarların çok sevindiğine işaret ederek, "Dönemin İleri isimli yerel gazetesinde 1967 yılında yayınlanmış bir şiir bulunuyor. İkincisi ise Trabzonspor'un 2. Lig'deki ilk şampiyonluğuna ait." dedi.</p>
      <p>Demir, 1975-1976 sezonunda Trabzonspor'un ilk lig şampiyonluğunu almasının ardından şiir sayısının çoğaldığına dikkati çekerek, "İsviçre'den o tarihte Abdullah Yücel'e ait olan ve kulübe gönderilen bir şiir var. O şiir ise şu şekilde başlıyor, 'Son verdin beyliğe yıktın tahtını, tacın tahtın hayırlı olsun Trabzon. Çektin bozkırlara yağız atını, şampiyonluk sana helal olsun Trabzon. Hep bir olup haykıralım adaya, yazsın yeni tarih Anadolu'ya. Koç yiğitler son vermiştir bu işe, sır bozuldu devrim yaptın Trabzon.'" ifadesini kullandı.</p>
      <p>Demir, basım aşamasına gelen kitabı Trabzonsporlular'ın desteğiyle daha fazla kitlelere ulaştırmayı hedeflediğini sözlerine ekledi.<br/> </p>
    </article>
  </body>
</html>