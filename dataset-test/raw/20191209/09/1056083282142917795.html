<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813277/%D9%81%D8%B9%D8%A7%D9%84%DB%8C%D8%AA-4850-%D8%AF%D8%A7%D9%86%D8%B4%D8%AC%D9%88%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%AF%D8%B1-%DA%A9%D8%A7%D9%86%D9%88%D9%86-%D9%87%D8%A7%DB%8C-%D9%87%D9%84%D8%A7%D9%84-%D8%A7%D8%AD%D9%85%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:21:24+00:00"/>
    <meta property="og:title" content="فعالیت 4850 دانشجوی خراسان جنوبی در کانون‌های هلال احمر"/>
    <meta property="og:description" content="ایسنا/خراسان جنوبی معاون امور جوانان جمعیت هلال احمر خراسان جنوبی از فعالیت ۳۶ کانون دانشجویی در سطح استان خبر داد و گفت: 4850 دانشجو عضو این کانون‌ها بوده که از این تعداد 2550 نفر آقا و 2300 نفر خانم هستند."/>
  </head>
  <body>
    <article>
      <h1>فعالیت 4850 دانشجوی خراسان جنوبی در کانون‌های هلال احمر</h1>
      <address><time datetime="2019-12-09T09:21:24+00:00">09 Dec 2019, 09:21</time> by <a rel="author">زهرا حمیدی</a></address>
      <p>ایسنا/خراسان جنوبی معاون امور جوانان جمعیت هلال احمر خراسان جنوبی از فعالیت ۳۶ کانون دانشجویی در سطح استان خبر داد و گفت: 4850 دانشجو عضو این کانون‌ها بوده که از این تعداد 2550 نفر آقا و 2300 نفر خانم هستند.</p>
      <p>فائزه موهبتی در جمع برخی از اعضای کانون‌های دانشجویی بیرجند با تبریک روز دانشجو بیان کرد: در عصر حاضر دانشجویان به عنوان نیروهای فعال و پویای هر جامعه و بازوی توانمند علمی هر کشور هستند که بار عظیم فرهنگ یک ملت و دانش پژوهی و فناوری را بر دوش می‌کشند.</p>
      <p>وی بیان کرد: دانشجویان هلال احمری ضمن آموختن علوم مختلف با ترویج اهداف و اصول انسانی، افق‌های جدید و گسترده‌ای از فرهنگ، دانش، بشردوستی و صلح را به روی خود و جامعه می گشایند.</p>
      <p>به گزارش ایسنا، به نقل از روابط عمومی جمعیت هلال احمر خراسان جنوبی، معاون امور جوانان جمعیت هلال احمر خراسان جنوبی با اشاره به اقدامات انجام شده به مناسبت روز دانشجو بیان کرد: برپایی ایستگاه سلامت، اهدای خون توسط دانشجویان، غبار روبی گلزار شهدا و برگزاری مسابقات مختلف فرهنگی و ورزشی از جمله اقدامات انجام شده است.</p>
      <p>موهبتی از برپایی نمایشگاه دستاوردهای امدادی در دانشگاه فرهنگیان بیرجند خبر داد و یادآور شد: فعالیت‌های کانون‌های دانشجویی محدود به روز و یا مناسبت خاصی نبوده بلکه طی ایام سال اقدامات شایسته‌ای توسط اعضا انجام می‌شود.</p>
      <p>انتهای پیام</p>
    </article>
  </body>
</html>