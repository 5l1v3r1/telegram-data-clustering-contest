<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/12/9/7234256/"/>
    <meta property="og:site_name" content="Українська правда"/>
    <meta property="article:published_time" content="2019-12-09T09:10:00+00:00"/>
    <meta property="og:title" content="Корупція викликає залежність. Не починайте"/>
    <meta property="og:description" content="38% українців вважають, що корупція – це частина української ментальності. Хіба це не питання відсутності освіти?"/>
  </head>
  <body>
    <article>
      <h1>Корупція викликає залежність. Не починайте</h1>
      <address><time datetime="2019-12-09T09:10:00+00:00">09 Dec 2019, 09:10</time> by <a rel="author" href="https://www.pravda.com.ua/authors/5cc2e38c722a2/" target="_blank">Андрій Боровик</a></address>
      <p>
        <i>Ми живемо у світі, де корупція – беззаперечне зло, але карати за неї не дуже й звикли.</i>
      </p>
      <p>
        <i>Люди прагнуть жити гідно і в достатку. Але при цьому не обминуть можливості обійти закони і "легшою" дорогою досягти бажаного. Причому йдеться не лише про політиків чи топ-бізнесменів – мова про багатьох із нас.</i>
      </p>
      <p>
        <i>Тож сьогодні, у Міжнародний день боротьби з корупцією, хочеться розібратися, як українцям вдається жити у такому парадоксі.</i>
      </p>
      <p>Згідно з торішнім <a href="https://dif.org.ua/article/otsinka-problematiki-koruptsii-v-gromads">опитуванням</a> Фонду "Демократичні ініціативи" імені Ілька Кучеріва спільно з соціологічною службою Центру Разумкова, <b>38% українців вважають, що корупція – це частина української ментальності</b>.</p>
      <p>Тобто давати чи брати хабар – не такий уже й злочин, а просто природа нашого народу. Зручна позиція, чи не так?</p>
      <p>Наскільки актуальний цей підхід у 2019-му – хай скажуть соціологи, поки оновлених цифр ми не бачили. Але на жаль, сподіватися на глобальні зрушення в антикорупційних світоглядах наших співгромадян не доводиться. Попри ухвалені <a href="https://ti-ukraine.org/ti_format/novyny/yurydychnyj-analiz/">закони </a>та запуск <a href="https://www.pravda.com.ua/columns/2019/09/5/7225395/">Антикорупційного суду</a>.</p>
      <p>Надто вже ми звикли до старого життя. Не завжди усвідомлюючи користь і доцільність життя іншого.</p>
      <p>Наприклад, нерозмитнені товари. Перевозячи товар через митницю офіційно, українцю треба сплатити десь 40% від його вартості. Але українець, про якого ми розповідаємо, не хоче віддавати державі стільки грошей. Тому наважується на сіру схему (можливо, занижує вартість чи щось іще) і платить не 40%, а, скажімо, 10%.</p>
      <p>Щоправда, цей розумник не усвідомлює, що ту різницю (в умовні 30%) недоотримує державний бюджет. Тобто недоотримують його діти чи його мати-пенсіонерка. І до того ж, коли потім цей спритник поїде українською дорогою на люксовому "зекономленому" авто і влетить у яму, то заплатить додатково. І навряд чи менше тих заощаджених на кордоні.</p>
      <p>Тобто він <b>украв сам у себе</b>.</p>
      <p>А чому? Бо <b>часто люди не розуміють, як саме розподіляються кошти зі сплачених ними ж податків</b>. І не завжди має бути пріоритетом системи те, що тобі потрібно зараз. Починається пошук легких шляхів, які, зрештою, ведуть в нікуди.</p>
      <p>І боротися з цим теж вкрай складно, адже <b>перші приклади хабарів десятки тисяч людей бачили ще у школі</b>.</p>
      <p>Бо ж у якому світі всі ми виросли? Батько приводив дитину у школу і мав заплатити певну "таксу", якщо хотів, щоб чадо навчалося в кращому закладі. Потім постійно купувалися підручники. Це вже демонструвало, що держава, декларуючи безкоштовність освіти, не була здатна це забезпечити. Далі – внески на ремонти, причому невідомо, чи були ті ремонти потрібні, чи ні. Хіба нас це дивує? Аж ніяк!</p>
      <p>Навчання у виші – теж ціле випробування. Треба було домовитися з потрібними людьми, заплатити за вступні іспити. Зараз є ЗНО, з яким хоч і не все так чудово, як би могло бути. Але ж скільки людей виросли в освітньому всесвіті за формулою "ти мені – я тобі".</p>
      <p>Студенту вже 17 років, він усе бачить. І для нього не критично, що проблеми можна вирішити завдяки конверту. Так навіть свідомі студенти починають сумніватися у необхідності бути принциповим.</p>
      <p>Ну, а вже в "дорослому житті", у бізнесі, наприклад, знову стикаєшся з відкатами, "заохоченнями" в конвертах чи в подарунках.</p>
      <p>А скільки випускників/їхніх батьків платять, аби влаштуватися на роботу, скажімо, у держсектор.</p>
      <p>При цьому є дуже дивні приклади. Знав одного: дав хабаря, аби потрапити в ще міліцію на вигідну посаду. І чим закінчилося? Йому ж гроші треба відбити... А далі – кругова порука, вийти з якої майже неможливо.</p>
      <p>А якщо правоохоронець починає з корупційного злочину, чого можна чекати потім? Як він може боротися з іншими хабарниками?</p>
      <p>
        <b>Хіба це питання до ментальності? Та ні, навряд. Радше відсутності освіти.</b>
      </p>
      <p>Якби в школах розповідали про податки, кругообіг хабарів у природі, альтернативні шляхи, ми б мали дещо іншу картину. Якщо десятирічний хлопчик побачить на Youtube, як за корупцію справедливо посадять якогось міністра, він про це не забуде. І, може, сам захоче боротися з корупціонерами чи навчати, що брати хабарі – то погано.</p>
      <p>Ми вже зробили багато, аби в нашій країні сформувалася антикорупційна система. Щоб принципи запобігання, залучення та покарання працювали, як годинник.</p>
      <p><b>Залишилося змінити людей</b>. А саме те в них, що хтось виправдовує ментальністю.</p>
      <blockquote>Схильність до корупції – то не ментальна риса. Це звичка. Шкідлива звичка.</blockquote>
      <p>Тому не починайте… давати хабарі. Це викликає залежність.</p>
      <p>
        <i>Андрій Боровик, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/news/2019/12/6/7234042/"/>
        <a href="https://www.pravda.com.ua/news/2019/12/5/7233998/"/>
        <a href="https://www.pravda.com.ua/news/2019/12/4/7233815/"/>
      </related>
    </article>
  </body>
</html>