<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/cesky-prumysl-po-zarijovem-rustu-klesl-v-rijnu-o-tri-procenta-1364930"/>
    <meta property="og:site_name" content="E15.cz"/>
    <meta property="article:published_time" content="2019-12-09T09:46:00+00:00"/>
    <meta property="og:title" content="Český průmysl po zářijovém růstu klesl v říjnu o tři procenta"/>
    <meta property="og:description" content="Průmyslová výroba v Česku v říjnu meziročně klesla o tři procenta po zářijovém revidovaném růstu o 4,6 procenta."/>
  </head>
  <body>
    <article>
      <h1>Český průmysl po zářijovém růstu klesl v říjnu o tři procenta</h1>
      <address><time datetime="2019-12-09T09:46:00+00:00">09 Dec 2019, 09:46</time> by <a rel="author">ČTK</a></address>
      <p>
        <b>Průmyslová výroba v Česku v říjnu meziročně klesla o tři procenta po zářijovém revidovaném růstu o 4,6 procenta.</b>
      </p>
      <p>"Průmysl dál zpomaluje. Navíc narazil na vysokou srovnávací základnu z loňského roku," uvedl ředitel odboru statistiky průmyslu, stavebnictví a energetiky ČSÚ Radek Matějka.</p>
      <p>K poklesu přispěla zejména výroba kovových konstrukcí a kovodělných výrobků, hutní zpracování kovů nebo výroba strojů a zařízení. Naopak se v říjnu meziročně lépe dařilo výrobcům elektrických zařízení.</p>
      <p>Letošní říjen měl o jeden pracovní den méně než loňský, po očištění tak byla průmyslová produkce meziročně nižší o 0,4 procenta. Proti září průmyslová výroba po vyloučení sezonních vlivů klesla o 0,1 procenta.</p>
      <p>Výroba kovových konstrukcí a kovodělných výrobků v říjnu meziročně klesla o 4,8 procenta, v případě slévárenství a výroby základních kovů byl pokles o 10,7 procenta. Výroba strojů se v říjnu snížila o 3,3 procenta. Naopak výroba elektrických zařízení stoupla o 7,5 procenta, výroba elektřiny, plynu, tepla pak o 3,8 procenta. Růst o 25,3 procenta v říjnu zaznamenala výroba základních léků a farmaceutických přípravků.</p>
      <p>Hodnota nových zakázek průmyslovým podnikům v říjnu klesla meziročně o 4,8 procenta. Nové zakázky ze zahraničí se přitom snížily, zatímco tuzemské nové zakázky stouply. Tržby průmyslových podniků v říjnu meziročně klesly o 2,1 procenta. Tržby z vývozu klesly o 3,6 procenta, domácí tržby o 0,1 procenta.</p>
      <p>Průmyslové podniky v říjnu zaměstnávaly o 1,3 procenta méně lidí než před rokem, průměrná mzda zaměstnanců stoupla o 5,3 procenta.</p>
      <related>
        <a href="https://www.e15.cz/video/recept-na-uspech/fotoreportaz-e15-co-dela-pivo-pivem-ambiente-predstavilo-vycep-nove-generace-1364047"/>
      </related>
      <related>
        <a href="https://www.e15.cz/video/recept-na-uspech/jan-puncochar-si-u-mateje-plni-sen-akcionare-vysel-na-desitky-milionu-vycisluje-sefkuchar-1361385"/>
      </related>
      <related>
        <a href="https://www.e15.cz/tema/chces-si-otevrit-hospodu/banalni-gastrokoncept-zabral-ceska-hranolkarna-neprestava-expandovat-do-dalsich-mest-1358736"/>
      </related>
      <p> </p>
    </article>
  </body>
</html>