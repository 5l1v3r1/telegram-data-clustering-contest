<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/120378-georgiev-izvestaj-agencije-za-borbu-protiv-korupcije-o-branku-stefanovicu-ocekivan?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T09:40:04+00:00"/>
    <meta property="og:title" content="Georgiev: Izveštaj Agencije za borbu protiv korupcije o Branku Stefanoviću očekivan. Ćulibrk: Saopštenje Agencije cinizam, ponavljaju reči Vućića"/>
    <meta property="og:description" content="Novinar BIRN-a Slobodan Georgiev izjavio je danas da je očekivan izveštaj Agencije za borbu protiv korupcije kojim je utvrdjeno da Branko Stefanović, otac ministra unutrašnjih poslova Nebojše Stefanovića, nije ni vlasnik niti zaposlen u GIM-u.On je za Betu rekao da agencija nije utvrdila da je Branko Stefanović bio u formalno pravnom odnosu sa GIM-om, da iz toga sledi da ministar i njegov otac nemaju veze za tim što radi GIM, te je onda takav izveštaj očekivan.&quot;Oni su utvrdjivali da li postoji sukob interesa u slučaju Nebojše Stefanovića i rekli su da nema jer Branko Stefanović nije bio sa tom firmom u nekom formalno pravnom odnosu. Nije imao funkciju koja je nama poznata, nema nikakav ugovor, to im je poslužilo da tako kažu&quot;, rekao je Georgiev.On je rekao i da čeka da vidi celo rešenje agencije o tom slučaju.Agencija za borbu protiv korupcije saopštila je ranije danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom…"/>
  </head>
  <body>
    <article>
      <h1>Georgiev: Izveštaj Agencije za borbu protiv korupcije o Branku Stefanoviću očekivan. Ćulibrk: Saopštenje Agencije cinizam, ponavljaju reči Vućića</h1>
      <address>
        <time datetime="2019-12-09T09:40:04+00:00">09 Dec 2019, 09:40</time>
      </address>
      <p><b>Novinar BIRN-a Slobodan Georgiev izjavio je danas da je očekivan izveštaj Agencije za borbu protiv korupcije kojim je utvrdjeno da Branko Stefanović, otac ministra unutrašnjih poslova Nebojše Stefanovića, nije ni vlasnik niti zaposlen u GIM-u.</b><br/><br/>On je za Betu rekao da agencija nije utvrdila da je Branko Stefanović bio u formalno pravnom odnosu sa GIM-om, da iz toga sledi da ministar i njegov otac nemaju veze za tim što radi GIM, te je onda takav izveštaj očekivan.<br/><br/>"Oni su utvrdjivali da li postoji sukob interesa u slučaju Nebojše Stefanovića i rekli su da nema jer Branko Stefanović nije bio sa tom firmom u nekom formalno pravnom odnosu. Nije imao funkciju koja je nama poznata, nema nikakav ugovor, to im je poslužilo da tako kažu", rekao je Georgiev.<br/><br/>On je rekao i da čeka da vidi celo rešenje agencije o tom slučaju.<br/><br/>Agencija za borbu protiv korupcije saopštila je ranije danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom osnovu u privrednom društvu GIM, kao i da nije bio angažovan u tom preduzeću na bilo koji način od njegovog osnivanja.<br/><br/>Nakon izvršene provere, zaključeno je i da kupovina naoružanja Кrušika od strane privrednog društva GIM ne predstavlja sukob interesa ministra Nebojše Stefanovića.<br/><br/><b>Ćulibrk: Saopštenje Agencije za borbu protiv korupcije cinizam, ponavljaju reči Vućića</b><br/><br/>Glavni urednik nedeljnika NIN Milan Ćurlibrk izjavio je da je neverovatno šta je Agencija za borbu protiv korupcije saopštila, jer je pre sedam dana crno na belo dokazano da je Branko Stefanović, otac ministra policije Nebojše Stefanovića, bio angažovan kao pravni savetnik GIM-a.<br/><br/>Ćulibrk je još naveo da je "vrhunac cinizma" da Agencija nije istraživala cene po kojima je GIM kupovao i prodavao oružje jer je to suština korupcije.<br/><br/>On je u izjavi agenciji Beta rekao da je Agencija proveravala ono što nikad niko nije tvrdio da Branko Stefanović nije ni vlasnik, ni osnivač GIM-a, ali nije ispitala poslovne kombinacije izmedju vlanika GIM Gorana Todorovića i Branka Stefanovića, a "njih ima i bilo ih je i u vezi sa trgovinom oružjem i van toga".<br/><br/>Prema rečima Ćulibrka, neverovatno je da Agencija gubi vreme i proverava u Fondu PIO da li je Branko Stefanović prijavljen ili ne, a on je formalno penzioner.<br/><br/>Ćulibrk navodi da je "Branko Stefanović radio u Telekomu Srbija formalno i da je u to vreme išao u Abu Dabi i Krušik, u Valjevu".<br/><br/>"Vrhunac cinizma je kad Agencija kaže da nije ni istraživala po kojim je cenama GIM kupovao oružje i po kojma je prodavao oružje. Pa to je suština korupcije. Ako to nisu radili ne znam šta su radili, oni su samo pokušavali da zamajavaju javnost i da ponove Vučićeve reči iz prethodnog perioda pa šta ako je bio, pa šta ako je odlazio u Krušik i Abu Dabi", rekao je Ćulibrk.  <br/><br/>On je rekao da je znao da će, na žalost, tako biti, napominjući da je to dokaz zašto je Aleksandar Obradović morao da se obrati medijima a ne institucijama, jer da se njima obratio "možda bi prošao još gore nego što je sad u kućnom pritvoru".<br/><br/>"Ovo saopštenje je potpuno u skladu sa preporukama premijerke Ane Brnabić svojim ministrima šta god vas pitali vi odgovarajte šta ste naumili. I Agencija je poslušala premijerku", rekao je Ćulibrk.</p>
    </article>
  </body>
</html>