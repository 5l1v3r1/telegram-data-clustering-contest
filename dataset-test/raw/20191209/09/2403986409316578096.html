<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/niyakih_ugod_z_moskvoyu_u_nimechchini_napisali_petitsiyu_do_merkel_pered_normandskoyu_zustrichchyu_n1245805"/>
    <meta property="og:site_name" content="24 Канал"/>
    <meta property="article:published_time" content="2019-12-09T09:17:00+00:00"/>
    <meta property="og:title" content="Ніяких угод з Москвою: у Німеччині написали петицію до Меркель перед нормандською зустріччю"/>
    <meta property="og:description" content="Громадяни Німеччини, які є вихідцями з країн колишнього СРСР, написали петицію до канцлерки Ангели Меркель із закликом не укладати угоду з Москвою, яка буде заохочувати агресора."/>
  </head>
  <body>
    <article>
      <h1>Ніяких угод з Москвою: у Німеччині написали петицію до Меркель перед нормандською зустріччю</h1>
      <address><time datetime="2019-12-09T09:17:00+00:00">09 Dec 2019, 09:17</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Громадяни Німеччини, які є вихідцями з країн колишнього СРСР, написали петицію до канцлерки Ангели Меркель із закликом не укладати угоду з Москвою, яка буде заохочувати агресора.</b>
      </p>
      <p><a href="https://www.change.org/p/%D0%B3%D0%BE%D1%81%D0%BF%D0%BE%D0%B6%D0%B0-%D0%B0%D0%BD%D0%B3%D0%B5%D0%BB%D0%B0-%D0%BC%D0%B5%D1%80%D0%BA%D0%B5%D0%BB%D1%8C-%D0%BE%D1%82%D0%BA%D1%80%D1%8B%D1%82%D0%BE%D0%B5-%D0%BF%D0%B8%D1%81%D1%8C%D0%BC%D0%BE-%D0%B3%D0%BE%D1%81%D0%BF%D0%BE%D0%B6%D0%B5-%D0%B0%D0%BD%D0%B3%D0%B5%D0%BB%D0%B5-%D0%BC%D0%B5%D1%80%D0%BA%D0%B5%D0%BB%D1%8C-%D0%BE%D1%82-%D1%80%D1%83%D1%81%D1%81%D0%BA%D0%BE%D1%8F%D0%B7%D1%8B%D1%87%D0%BD%D1%8B%D1%85-%D1%80%D0%B0%D1%81%D1%81%D0%B5%D1%80%D0%B6%D0%B5%D0%BD%D0%BD%D1%8B%D1%85-%D0%B5%D0%B2%D1%80%D0%BE%D0%BF%D0%B5%D0%B9%D1%86%D0%B5%D0%B2-605a7677-ea82-42dc-b62b-be6328b9b88f?recruiter=1025620194&amp;utm_campaign=petition_published_onboarding_0&amp;utm_medium=facebook&amp;utm_source=share_petition&amp;fbclid=IwAR01TtCuer6J5dUbHqxL-A3rSqcoENNtvvU-hJjvME_5Xti9oU0vSEvrjrA">Петицію</a> опублікували в мережі напередодні зустрічі у нормандському форматі.</p>
      <blockquote>До теми: <a href="https://24tv.ua/normandskiy_format_makron_ta_merkel_soyuzniki_ukrayini_chi_rosiyi_n1244645">Нормандський формат: Макрон та Меркель союзники України чи Росії</a></blockquote>
      <p>Ініціатором петиції став Володимир Папков – підприємець, продюсер і громадський діяч. Лист відкрили для підписання всіма небайдужими.</p>
      <aside>Ніяких угод, спрямованих на зміцнення впливу Росії в Європі – ні внаслідок збільшення постачання газу, ні через використання російських "миротворців" в зоні Донбасу – не повинно бути укладено. Досить заохочувати агресора нашим мовчанням і байдужістю до його злочинів!<cite>– йдеться у зверненні.</cite></aside>
      <p>Автор підкреслив, що вже кілька поколінь європейці живуть без війни, ведуть спокійне життя, однак російська влада вже розпочала агресію проти них.</p>
      <p>"Але війна проти європейців, яку розпочала російська влада, вже йде. І вона не обмежується погрозами російських лідерів, охоче транслюються їх телеканалами", – наголосив автор петиції.</p>
      <p>За словами автора листа, російська влада скоює злочини не тільки в Сирії і на Донбасі, а й на вулицях європейських міст. Тому європейцям вже пора припинити піддаватися на погрози і енергетичний шантаж з боку Кремля.</p>
      <aside>Ми не закликаємо до насильства, але ні про які пріоритети економічної вигоди у відносинах із сучасною Росією не може бути й мови, пані Меркель. Навпаки: ми, європейці, готові затягнути пояси, обмежити тимчасово своє енергоспоживання. Ми вимагаємо від вас твердих і рішучих дій в ім'я вільного майбутнього наших дітей,<cite>– підкреслили в петиції.</cite></aside>
      <p><b>Що відомо про<a href="https://24tv.ua/normandskiy_format__shho_dali_zayavi_zelenskogo_i_naslidki_peregovoriv_n1243243"> зустріч у нормандському форматі</a></b><br/>9 грудня 2019 року у Франції на переговори вперше за три роки зберуться лідери України, Франції, Німеччини і Росії. Нормандська четвірка зустрінеться у Парижі о 16 годині за місцевим часом (це 17 година за Києвом). Опісля, на 19.00 годину запланована спільна конференція.<br/><br/>Перед засіданням канцлерка Німеччини Ангела Меркель проведе двосторонні зустрічі з президентами Росії та України: о 15 годині спілкуватиметься наодинці із Путіним, а через пів години – із Зеленським.<br/><br/>На переконання експертів, не варто очікувати особливих результатів. Головна причина – позиції України і Росії залишилися незмінно протилежними. Зеленський наполягає на виконанні спочатку безпекової частини мінських угод, а потім політичної. Росія хоче проведення виборів в ОРДЛО і прямих переговорів Києва з проросійськими окупаційними адміністраціями.<br/><br/>Окрім того, багато експертів стверджують, що будь-яка угода буде для України негативною, адже матиме у собі компроміс.</p>
    </article>
  </body>
</html>