<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918030.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T09:11:00+00:00"/>
    <meta property="og:title" content="واقعیت مجازی به جنگ اعتیاد می‌رود"/>
    <meta property="og:description" content="به گزارش ایسنا و به نقل از ساینمگ، شمار مرگ و میر ناشی از مصرف بیش از حد دارو در کشورهای بسیاری افزایش یافته و در آمریکا به بالاترین حد خود رسیده است. بیشتر موارد مرگ و میر که حدود ۶۸ درصد هستند و در سال ۲۰۱۷ رخ داده‌اند، ناشی از مصرف مواد مخدر بوده‌اند. گزارش‌ها حاکی از این هستند که در سال ۲۰۱۸، حدود ۱۰ میلیون آمریکایی که ۱۲ سال یا بیشتر داشته‌اند، به سوء مصرف مواد مخدر پرداخته‌اند."/>
  </head>
  <body>
    <article>
      <h1>واقعیت مجازی به جنگ اعتیاد می‌رود</h1>
      <address>
        <time datetime="2019-12-09T09:11:00+00:00">09 Dec 2019, 09:11</time>
      </address>
      <p>پژوهشگران آمریکایی در بررسی جدید خود دریافتند که شاید بتوان با کمک واقعیت مجازی، به کنترل خاطرات مرتبط با مصرف مواد مخدر کمک کرد.</p>
      <p>به گزارش ایسنا و به نقل از ساینمگ، شمار مرگ و میر ناشی از مصرف بیش از حد دارو در کشورهای بسیاری افزایش یافته و در آمریکا به بالاترین حد خود رسیده است. بیشتر موارد مرگ و میر که حدود ۶۸ درصد هستند و در سال ۲۰۱۷ رخ داده‌اند، ناشی از مصرف مواد مخدر بوده‌اند. گزارش‌ها حاکی از این هستند که در سال ۲۰۱۸، حدود ۱۰ میلیون آمریکایی که ۱۲ سال یا بیشتر داشته‌اند، به سوء مصرف مواد مخدر پرداخته‌اند.</p>
      <p>بررسی پژوهشگران دانشکده پزشکی "دانشگاه واشنگتن"(WashU) نشان می‌دهد که شاید نتایج آزمایش‌هایی که با واقعیت مجازی انجام‌ شده‌اند، بتوانند به از بین بردن چرخه اعتیاد کمک کنند.</p>
      <p>خاطرات مرتبط با مصرف مخدر از جمله مکان مصرف و افرادی که هنگام مصرف در آن مکان حضور داشته‌اند، می‌توانند به اشتیاق و در نهایت مصرف دوباره مخدر منجر شوند. پژوهشگران دانشگاه واشنگتن به سرپرستی دکتر "سیدنی ویلیامز"(Sidney Williams) در پروژه جدید خود، از واقعیت مجازی استفاده کردند تا نحوه شکل‌گیری این خاطرات را بررسی کنند.</p>
      <p>در این بررسی، به موش‌هایی که در معرض یک بازی ویدئویی مبتنی بر واقعیت مجازی قرار گرفته بودند، آموزش داده شد تا ارتباطی را بین یک اتاق خاص و مورفین برقرار کنند. موش‌ها، خاطراتی را از آن محیط شکل دادند که با شرایط عاطفی، اجتماعی، مکانی یا زمانی یک رخداد در ارتباط بود.</p>
      <p>پژوهشگران دریافتند سلول‌های خاصی که در مغز قرار دارند و یک نقشه روحی از محیط را تشکیل می‌دهند، در زمان‌های خاصی فعال می‌شوند. این الگو، در اتاق مرتبط با مرفین، متفاوت بود. آنها نوع خاصی از سلول‌ها موسوم به "سلول‌های پلیس"(Place cells) را که در ناحیه هیپوکامپ قرار دارند، بررسی کردند. ناحیه هیپوکامپ، بخشی از مغز است که با شکل‌گیری خاطرات ارتباط دارد.</p>
      <p>پژوهشگران در این آزمایش‌ها، کاهش قابل توجهی را در سلول‌های پلیس مشاهده کردند و دریافتند هنگامی که موش‌ها در اتاق به دنبال مرفین هستند، تعداد سلول‌های پلیس در آنها کاهش می‌یابد و فعالیت سلول‌های باقیمانده، به طور انتخابی‌ صورت می‌گیرد.</p>
      <p>این پژوهش نشان می‌دهد که شاید مکانیسم‌های عصبی مرتبط با مصرف دارو بتوانند قدرت و تاثیر این خاطرات را توضیح دهند. یافته‌ها حاکی از این هستند که ممکن است بتوان با هدف قرار دادن خاطرات مرتبط با مصرف مواد مخدر، امکان اشتیاق و بازگشت دوباره به مواد مخدر را فراهم کرد.</p>
    </article>
  </body>
</html>