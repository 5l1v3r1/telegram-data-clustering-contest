<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/361996-nogalinats-libanu-izcelsmes-latvijas-uznemejs-tohme"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Nogalināts libāņu izcelsmes Latvijas uzņēmējs Tohme"/>
    <meta property="og:description" content="Jauns.lv rīcībā nonākusi informācija, ka šā gada 5. decembrī Libānas galvaspilsētā Beirūtā nogalināts libāņu izcelsmes Latvijas uzņēmējs Džonijs Tohme (Johnny Tohme)."/>
  </head>
  <body>
    <article>
      <h1>Nogalināts libāņu izcelsmes Latvijas uzņēmējs Tohme</h1>
      <address><time datetime="2019-12-09T09:30:00+00:00">09 Dec 2019, 09:30</time> by <a rel="author">Jauns.lv</a></address>
      <p>
        <b>Jauns.lv rīcībā nonākusi informācija, ka šā gada 5. decembrī Libānas galvaspilsētā Beirūtā nogalināts libāņu izcelsmes Latvijas uzņēmējs Džonijs Tohme (Johnny Tohme).</b>
      </p>
      <p>Džonijam Tohmem Latvijā piederēja restorānu bizness. Viņam piederēja libāņu restorāns “Al Tohme” Jūrmalā, Majoros, pašā jūras krastā, kā arī restorāns Bulduros “Le Baron”. Pēdējais tika atklāts telpās, kur savulaik Jūrmalā atradās ekskluzīvs restorāns “Giandrino".</p>
      <p>Saskaņā ar Lursoft datiem, Tohmem vienpersoniski pieder SIA “ERM 12” kapitāldaļas, bet  šā gada novembra sākumā viņš tika izslēgts kā amatpersona no visiem uzņēmumiem, kuros darbojās kā valdes loceklis un prokūrists. Uzņēmuma reģistra lēmumi par izslēgšanu no amatpersonu sarastiem datēti šā gada 30. oktobrī. Līdz izslēgšanas brīdim Tohme bija valdes loceklis AS “Ambassador 17”, SIA “ERM 12”, SIA “MINERVA BALTIKA” (likvidēta 05.11.2019) un  SIA “ SUSHIKO”.  Dienu pēc UR lēmuma par Tohmes izslēgšanu no valdes sastāva Valsts ieņēmumu dienests (VID) apturējis saimniecisko darbību SIA “SUSHIKO”, kur valdes loceklis bija arī kāds Irākas republikas pilsonis Al-Ahmed Musaab Abdullah Jubair.  Arī Al-Ahmed Musaab Abdullah Jubair  šā gada 30. oktobrī vienlaikus ar Tohmi tika izslēgts no valdes sastāva, saglabājot vienīgā uzņēmuma īpašnieka statusu.</p>
      <p>Saskaņā ar VID publiskojamo datu bāzi, SIA “SUSHIKO” ir reģistrēts restorāns-bārs Rīgā, Jēkaba ielā, restorāns Rīgā, Lielirbes ielā, kā arī restorāns "Le Baron" Jūrmalā un noliktava Rīgā. SIA “SUSHIKO” ir ilgstošs nodokļu parāds, kas uz šā gada 7.decembri sasniedzis 41491.01 eiro apmēru. Lai arī Tohmem Latvijā bija restorānu bizness, tomēr, ņemot vērā, ka viņš tika nogalināts Libānā, ir  maz ticams, ka slepkavība būtu saistāma ar biznesu Latvijā.</p>
      <figure>
        <img src="https://i.jauns.lv/t/2019/12/09/1854952/950x0.jpg?v=1575883763"/>
        <figcaption>Džonijs Tohme un Hartita Tohme (no kreisās) tikšanās laikā ar toreizējo Latvijas valsts prezidentu Raimondu Vējoni. (Foto: Twitter)</figcaption>
      </figure>
      <p>Tohme bija precējies ar latvieti Haritu Tohmi, kura kopā ar Šeihu Džamalu al-Dhari 2014. gadā nodibināja nevalstisko organizāciju “Irākas Miera vēstnieki” (PAFI). Šī organizācija nodarbojas ar miera panākšanu Irākā un Tuvajos Austrumos, liecina publiski pieejamā informācija.</p>
      <p>Džonija sieva Harita Tohme savā mājas lapā <a href="https://haritatest.wordpress.com/">internetā </a>aprakstījusi savu dzīvesgājumu. Harita dzimusi Rīgā, mūziķu ģimenē – tēvs pianists – komponists Aleksandrs Kublinskis, māte Rīgas Operetes teātra aktrise Rita Liepa.</p>
      <p>2000. gadā viņa satika savu tagadējo vīru Džoniju Tohme, libāniešu biznesmeni, ar kuru viņa vadīja veiksmīgu libāniešu restorānu, kas atradās Latvijas piekrastē Jūrmalā. Pateicoties savam vīram, viņa sāka novērtēt Tuvo Austrumu kultūru un viņai radās simpātijas pret šo reģionu. No 2009. līdz 2010. gadam ģimene pārcēlās, lai izjustu, kāda ir dzīve Beirūtā, Libānā.</p>
      <p>Ideja par PAFI radās Beirūtā, jo Džonijs un Harita satikās ar Šeihu Džamalu al-Dhari, kurš meklēja veidus, kā piesaistīt uzmanību Irākas nožēlojamajam stāvoklim Irākas kara un tā seku laikā. Tā kā Latvija bija nākamā Eiropas Savienības prezidentūras valsts, Harita kopā ar Šeihu Džamalu al-Dhari 2014. gadā nodibināja PAFI. Miera vēstnieki Irākai (PAFI) ir starptautiski orientēta, nevalstiska organizācija, kas rūpējas, lai panāktu mieru Irākā un Tuvajos Austrumos.</p>
      <p>Izsakām līdzjūtību Džonija Tohmes ģimenei un tuviniekiem.</p>
    </article>
  </body>
</html>