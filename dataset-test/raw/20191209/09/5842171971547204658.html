<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/361991-par-liaa-direktora-amatu-konkursa-tresaja-karta-sacentisies-pieci-pretendenti"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T09:06:00+00:00"/>
    <meta property="og:title" content="Par LIAA direktora amatu konkursa trešajā kārtā sacentīsies pieci pretendenti"/>
    <meta property="og:description" content="Latvijas Investīciju un attīstības aģentūras (LIAA) direktora atlases komisija nolēmusi uz konkursa trešo kārtu izvirzīt piecus pretendentus, informēja Valsts kancelejā."/>
  </head>
  <body>
    <article>
      <h1>Par LIAA direktora amatu konkursa trešajā kārtā sacentīsies pieci pretendenti</h1>
      <address><time datetime="2019-12-09T09:06:00+00:00">09 Dec 2019, 09:06</time> by <a rel="author">Jauns.lv / LETA</a></address>
      <p>
        <b>Latvijas Investīciju un attīstības aģentūras (LIAA) direktora atlases komisija nolēmusi uz konkursa trešo kārtu izvirzīt piecus pretendentus, informēja Valsts kancelejā.</b>
      </p>
      <p>Otrās kārtas laikā pretendenti klātienē tikās ar konkursa komisiju un intervijas laikā skaidroja motivāciju ieņemt šo amatu, demonstrēja pieredzi pārmaiņu vadīšanā un būtisku mērķu sasniegšanā, kā arī prezentēja redzējumu par iestādes darbības jomu, tās nākotnes vīziju un prioritātēm.</p>
      <p>Pretendenti, kas ir izvirzīti uz konkursa trešo kārtu, kompetenču intervijas laikā demonstrēs vadības kompetences šādās jomās - attiecību veidošanu un uzturēšanu, komandas vadīšanu, darbinieku motivēšanu un attīstīšanu, pārmaiņu vadīšanu, stratēģisko redzējumu.</p>
      <p>Konkursa noslēgumā augstāko novērtējumu guvušais pretendents tiks ieteikts ekonomikas ministram, kurš pieņems lēmumu par pretendenta kandidatūras virzīšanu apstiprinājumam Ministru kabinetā.</p>
      <p>Ieņemot amatu, nākamais LIAA direktors saņems mēnešalgu 2353 eiro apmērā (pirms nodokļu nomaksas), sociālās garantijas, veselības apdrošināšanu, kā arī motivējošās bonusu sistēmas sniegtās iespējas atbilstoši sasniegtajiem darba rezultātiem. Tāpat tiks nodrošināta iespēja piedalīties Augstākā līmeņa vadītāju attīstības programmā, tādējādi veicinot profesionālo attīstību.</p>
      <p>Konkursa pretendentu vērtēšanas komisiju vada Valsts kancelejas direktors Jānis Citskovskis, tās sastāvā ir ekonomikas ministra padomnieks Krists Bergans-Berģis, Ekonomikas ministrijas valsts sekretāra vietnieks Edmunds Valantis, Latvijas Tirdzniecības un rūpniecības kameras valdes locekle un Politikas daļas direktore Katrīna Zariņa un Valsts ieņēmumu dienesta ģenerāldirektore Ieva Jaunzeme.</p>
      <p>Pretendentu atlases procesā ir aicināti piedalīties arī neatkarīgi novērotāji - Ārvalstu Investoru padomes Latvijā (FICIL) valdes priekšsēdētāja vietnieks Ints Krasts un Latvijas jaunuzņēmumu asociācijas "Startin.lv" valdes loceklis Didzis Dejus.</p>
      <p>Konkursa komisija sadarbosies arī ar drošības iestādēm.</p>
      <p>Jau ziņots, ka šogad 24.oktobrī tika izsludināts konkurss uz LIAA direktora amatu, kurā pieteicās 13 pretendenti.</p>
      <p>Iepriekšējais LIAA direktors Andris Ozols LIAA direktora amatā stājās 2004.gadā. Viņa pilnvaru termiņš beidzās 22.novembrī, taču, pēc Ozola teiktā, viņš ir pieteicies Valsts kancelejas izsludinātajā konkursā uz LIAA direktora amatu.</p>
      <p>Publisks saspīlējums starp ekonomikas ministru Nemiro un LIAA direktoru Ozolu izcēlās pēc tam, kad šā gada martā intervijā Latvijas Televīzijas raidījumā "Viens pret vienu" Nemiro sacīja, ka LIAA darbinieki iesaistīti Eiropas Savienības fondu izkrāpšanā. Savukārt Ozols par ministra pausto izteicās, ka tādējādi tiek grauta valsts reputācija un radīti miljoniem eiro lieli zaudējumi.</p>
      <p>Ozols norādīja, ka ministrs paudis kļūdainu informāciju, un aicināja Nemiro to atsaukt, tomēr ekonomikas ministrs uzsvēra, ka viņš no saviem vārdiem neatkāpjas un tie netika pausti ar nolūku mest šaubu ēnu pār LIAA. Tāpat Nemiro neredzēja pamatu atsaukties Ozola lūgumam atvainoties LIAA.</p>
      <p>Vēlāk Nemiro informēja, ka viņa vadītā ministrija un uzņēmēju organizāciju pārstāvju komisija izvērtēja Ozola darbību, novērtējot to kā labu ar piebildi, ka tā būtu pilnveidojams. Tomēr Ekonomikas ministrija lēma neturpināt darba attiecības ar Ozolu. Ministrs piebilda, ka Ozols LIAA vadījis 15 gadus, tādēļ iestādes darbu vajadzētu "atsvaidzināt".</p>
      <p>Tāpat ekonomikas ministrs noliedza, ka darbam LIAA direktora amatā būtu noskatīts bijušais LIAA darbinieks, līdzšinējais Ekonomikas ministrijas valsts sekretāra vietnieks Raimonds Aleksejenko, kurš amatā stājās 2015.gadā, kad ekonomikas ministre bija Dana Reizniece-Ozola (ZZS). Aleksejenko ministrijā pārrauga ar Eiropas Savienības fondiem un uzņēmējdarbības konkurētspēju saistītus jautājumus, kā arī ir atbildīgs par Centrālās statistikas pārvaldes un LIAA darba organizāciju.</p>
      <p>LIAA ir ekonomikas ministra pakļautībā esoša tiešās pārvaldes iestāde, kuras mērķis ir sekmēt Latvijas uzņēmumu konkurētspēju un eksportspēju starptautiskajos tirgos, veicināt ārvalstu investīciju apjoma pieaugumu, īstenot tūrisma attīstības valsts politiku un valsts politiku inovācijas jomā.</p>
      <p>LIAA direktora galvenie pienākumi ir veicināt Latvijas uzņēmumu eksportspējas paaugstināšanu un ārējo tirdzniecību, ārvalstu investīciju ienākšanu Latvijas ekonomikā, uzņēmējdarbības uzsākšanu un attīstību, inovācijas un tehnoloģiju pārnesi, veicināt un īstenot tūrisma attīstības valsts politiku, kā arī nodrošināt Eiropas Savienības fondu un citu ārvalstu finanšu instrumentu līdzfinansētas aktivitātes un to administrēšanu.</p>
      <p>LIAA mērķis ir sekmēt uzņēmējdarbības attīstību Latvijā, veicinot ārvalstu investīciju apmēra pieaugumu un palielinot Latvijas konkurētspēju pašmāju un starptautiskajos tirgos.</p>
    </article>
  </body>
</html>