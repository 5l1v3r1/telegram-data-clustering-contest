<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191209-pershyj-krok-do-vyrishennya-problemy-zelenoyi-energetyky-zrobleno-vasylenko/"/>
    <meta property="og:site_name" content="ФАКТИ ICTV"/>
    <meta property="article:published_time" content="2019-12-09T09:40:06+00:00"/>
    <meta property="og:title" content="Перший крок до вирішення проблеми зеленої енергетики зроблено, – Василенко"/>
    <meta property="og:description" content="Депутати зареєстрували у Верховній Раді законопроект, який знижує фінансове навантаження на держбюджет, дозволить розвивати зелену енергетику та захистить інвесторів в економіку України."/>
  </head>
  <body>
    <article>
      <h1>Перший крок до вирішення проблеми зеленої енергетики зроблено, – Василенко</h1>
      <address>
        <time datetime="2019-12-09T09:40:06+00:00">09 Dec 2019, 09:40</time>
      </address>
      <p>Депутати зареєстрували у Верховній Раді законопроект, який знижує фінансове навантаження на держбюджет, дозволить розвивати зелену енергетику та захистить інвесторів в економіку України.</p>
      <p>9 грудня депутати зареєстрували законопроект №2543, який дозволить подальше озеленення енергетичної сфери та захист інвесторів в Україн</p>
      <p>Про це написала народний депутат України, член фракції Голос <a href="https://www.facebook.com/639685376/posts/10163492674960377?sfns=mo">Леся Василенко</a> на своїй сторінці в Facebook.</p>
      <blockquote>– Перший крок до вирішення проблеми на ринку зеленої енергетики зроблено!  – написала Василенко.</blockquote>
      <p>Депутат нагадала, що завдяки встановленому спеціальному тарифу для виробників електроенергії з відновлювальних джерел, Україна змогла залучити в розвиток галузі майже <b>€2 млрд іноземних інвестицій.</b></p>
      <p>Проте, на її думку, непродумана та несистемна політика колишньої влади, привела до критичної ситуації на енергетичному ринку України, яка не дозволяє далі ефективно розвивати зелену енергетику.</p>
      <blockquote>– Щоб вийти з кризи держава зараз має зменшити фінансове навантаження, яке виникло через зелені тарифи. В той же час має бути запроваджений механізм подальшого стимулювання інвестицій у чисті технології, – зазначила Василенко.</blockquote>
      <p>Вона вважає, що запропонований членами Комітету Ради з економічного розвитку законопроект <b>Про внесення змін у деякі закони України щодо покращення інвестиційного клімату у сфері відновлювальної енергетики</b> дозволить державі дотриматись зобов’язань перед інвесторами і зменшити навантаження через виплати за зеленим тарифом на ринку енергетики.</p>
      <blockquote>– Якщо коротко, цей законопроект дозволяє Україні дотриматись зобов’язань, взятих перед міжнародною спільнотою та майбутніми поколіннями щодо декарбонізації економіки; захищає Україну від міжнародних арбітражів та претензій міжнародних інвесторів щодо порушених умов договорів.<br/>Також він зменшує навантаження через виплати на ринку зеленої енергетики, економлячи 2,4 млрд грн вже з наступного року, – повідомила Василенко.</blockquote>
      <p>Проект закону Про внесення змін у деякі закони України щодо покращення інвестиційного клімату у сфері відновлювальної енергетики (№2543) зареєстрований у Верховній Раді 6 грудня 2019 року. За словами одного зі співавторів законопроекту, – депутата Людмили Буймістер – в ньому передбачається <b>добровільне зниження зеленого тарифу</b>.</p>
      <p>Нагадаємо, уряд презентував оновлену<a href="https://fakty.com.ua/ua/videos/desheva-i-ekologichna-energiya-uryad-predstavyv-novu-strategiyu-rozvytku-ukrayiny/"> стратегію розвитку відновлювальної енергетики</a> в Україні. Обіцяють більше сонячних та вітрових електростанцій, зниження зеленого тарифу і, відповідно, менші суми в платіжках українців.</p>
    </article>
  </body>
</html>