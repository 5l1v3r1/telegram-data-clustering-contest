<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104004/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T09:33:10+00:00"/>
    <meta property="og:title" content="Активісти увірвалися до будівлі офісу прем'єра Мальти"/>
    <meta property="og:description" content="Рано в понеділок активісти вторглися до будівлі, де розміщений офіс прем’єр-міністра Мальти, щоб вимагати негайної відставки Джозефа Муската на тлі розслідування вбивства журналістки Дафне Каруани Галіції, яке сталося 2017 року."/>
  </head>
  <body>
    <article>
      <h1>Активісти увірвалися до будівлі офісу прем'єра Мальти</h1>
      <address>
        <time datetime="2019-12-09T09:33:10+00:00">09 Dec 2019, 09:33</time>
      </address>
      <p>Рано в понеділок активісти вторглися до будівлі, де розміщений офіс прем'єр-міністра Мальти, щоб вимагати негайної відставки Джозефа Муската на тлі розслідування вбивства журналістки Дафне Каруани Галіції, яке сталося 2017 року.</p>
      <p>Про це повідомляє "Європейська правда" із посиланням на <a href="https://www.reuters.com/">Reuters</a>.</p>
      <p>Мускат прямо не причетний до розслідування, але заявив, що піде у відставку в середині січня після виборів нового керівника своєї партії, яка очолює уряд країни. Колишній глава апарату уряду і близький друг прем'єр-міністра Кіт Шембрі нещодавно пішов у відставку після того, як посередник у вбивстві вказав на його причетність. Шембрі заперечив будь-які правопорушення.</p>
      <p>Близько 40 активістів здивували поліцейських та солдатів, коли вони з бокового входу пробилися до будівлі 16 століття у столиці Валлетті, озброєні барабанами, свистками, прапорами та гучними вигуками.</p>
      <p>Потім вони сіли і заблокували вхід, скандуючи, що Мускат повинен піти. У той час його не було в будівлі.</p>
      <p>Поліція та солдати стежили за активістами, які не намагалися піднятися наверх, де розташовані урядові офіси.</p>
      <figure>
        <img src="https://img.eurointegration.com.ua/images/doc/9/0/9017390-screenshot-3.jpg"/>
      </figure>
      <p>Нагадаємо, 16 жовтня 2017 року на Мальті внаслідок вибуху автомобіля<b> <a href="https://www.eurointegration.com.ua/news/2017/10/17/7072383/">загинула журналістка Дафне Каруана Галісія</a></b>, яка розслідувала корупційні злочини в рамках проєкту Panama Papers та звинувачувала у корупції мальтійського прем’єр-міністра.</p>
      <p>Журналістка розслідувала <b><a href="https://www.eurointegration.com.ua/news/2017/10/26/7072816/">можливу причетність мальтійських партій до лівійсько-італійської афери</a></b> з контрабанди дизпалива.</p>
    </article>
  </body>
</html>