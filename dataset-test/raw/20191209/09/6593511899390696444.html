<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7955805"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T09:55:00+00:00"/>
    <meta property="og:title" content="Четири ракети поразиха военна база до летището в Багдад, шестима са ранени"/>
    <meta property="og:description" content="Четири ракети поразиха днес военна база непосредствено до летището в иракската столица Багдад, където са разположени американски войници. Шестима души са ранени, предаде Франс прес"/>
  </head>
  <body>
    <article>
      <h1>Четири ракети поразиха военна база до летището в Багдад, шестима са ранени</h1>
      <address><time datetime="2019-12-09T09:55:00+00:00">09 Dec 2019, 09:55</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Четири ракети поразиха днес военна база непосредствено до летището в иракската столица Багдад, където са разположени американски войници. Шестима души са ранени, предаде Франс прес, като се позова на армията.</p>
      <p>АФП отбелязва, че това е поредната от серия атаки, която изглежда се засилва. Източници от силите за сигурност са казали за агенцията, че всички ранени са от елитните части за борба с тероризма - единствените иракски сили, обучени и въоръжени от САЩ. Според източниците двама от ранените са в критично състояние, поточва БТА.</p>
      <p>Военните казват, че са установили позициите, от които са изстреляни тези ракети, както и други, неизбухнали боеприпаси. В атакуваната на разсъмване база освен американски войници има и американски дипломати.</p>
      <p>Днешното нападение е деветото за шест седмици срещу бази, в които има американски военни, или срещу американското посолство в строго охраняваната Зелена зона в Багдад.</p>
      <p>До момента никой не е поел отговорност за атаките, но според Вашингтон те са дело на въоръжени иракски групировки, подпомагани от Иран.</p>
    </article>
  </body>
</html>