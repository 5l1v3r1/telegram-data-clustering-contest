<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002850_finlandka_na_34_godini_e_na_put_da_stane_nai-mladiiat/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T09:03:00+00:00"/>
    <meta property="og:title" content="Финландка на 34 години е на път да стане най-младият премиер в света"/>
    <meta property="og:description" content="Кандидатурата на Марин трябва да получи одобрение в парламента, преди тя да стане третата жена - премиер на Финландия, и най-младият ръководител на правителството."/>
  </head>
  <body>
    <article>
      <h1>Финландка на 34 години е на път да стане най-младият премиер в света</h1>
      <address><time datetime="2019-12-09T09:03:00+00:00">09 Dec 2019, 09:03</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Трийсет и четири годишна министърка е номинирана да стане най-младият премиер на Финландия и третата жена, която застава начело на финландско правителство, предадоха "Асошиейтед прес" и ДПА, цитирани от БТА.</p>
      <p>Би Би Си отбелязва, че когато встъпи в длъжност, Сана Марин ще бъде най-младият премиер в света. Новозеландският министър-председател Джасинда Ардерн е на 39 години, а украинският премиер Олексий Хончарук - на 35.</p>
      <p>Финландската социалдемократическа партия избра Сана Марин пред Анти Линтман да поеме най-високия пост в правителството при резултат от 32 срещу 29 гласа.</p>
      <p>Марин е заместник-председател на партията, депутат от 2015 г. и до тази седмица служеше като министър на транспорта и комуникациите.</p>
      <p>Досегашният премиер Анти Рине<a href="https://www.dnevnik.bg/evropa/2019/12/03/4000400_finlandskiiat_premier_podade_ostavka/"> подаде оставка във вторник</a>, след като ключов коалиционен партньор - Финландски център - оттегли подкрепата си, мотивирайки се с липса на доверие. Рине беше подложен на критики заради реакцията на правителството на кризата с националната пощенска служба, чиито служители стачкуваха две седмици миналия месец.</p>
      <p>Кандидатурата на Марин трябва да получи одобрение в парламента, преди тя да стане третата жена - премиер на Финландия, и най-младият ръководител на правителството.</p>
      <p>"Гардиън" посочва, че партията на Марин е най-голямата в петчленната управляваща коалиция, а останалите четири партии също са ръководени от жени</p>
      <p>Тя игнорира въпросите за възрастта си и каза пред репортери: "Никога не мисля за възрастта или пола си. Мисля за причините, поради които влязох в политиката, и за нещата, заради които спечелихме доверието на електората."</p>
      <p>Финландската телевизия YLE посочва, че Марин е била отгледана от самотна майка и е била първата в семейството си, учила в университет.</p>
      <p>Финландия е ротационен председател на Съвета на ЕС до края на годината.</p>
    </article>
  </body>
</html>