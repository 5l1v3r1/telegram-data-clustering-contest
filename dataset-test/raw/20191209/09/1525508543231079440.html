<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793039/%D9%BE%D9%84%D9%86%DA%AF-%D8%B1%D9%88%D8%AF%D8%B3%D8%B1-%D8%A8%D8%B1-%D9%BE%D8%B1%D8%AF%D9%87-%D8%B3%DB%8C%D9%86%D9%85%D8%A7-%D9%87%D9%85%D9%87-%DA%86%DB%8C%D8%B2-%D8%AF%D8%B1%D8%A8%D8%A7%D8%B1%D9%87-%D8%A2%D8%B1%D8%B2%D9%88-%D8%A7%D9%85%D8%B4%D8%A8-%D8%A7%DA%A9%D8%B1%D8%A7%D9%86-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T09:08:08+00:00"/>
    <meta property="og:title" content="کتایون جهانگیری اعلام کرد پلنگ رودسر بر پرده سینما/«همه چیز درباره آرزو» امشب اکران می‌شود"/>
    <meta property="og:description" content="مستند «همه چیز درباره آرزو» به کارگردانی کتایون جهانگیری که گزارشی از اتفاقات مرتبط با پلنگ رودسر است امشب ساعت ۱۰ اکران می‌شود."/>
  </head>
  <body>
    <article>
      <h1>کتایون جهانگیری اعلام کرد پلنگ رودسر بر پرده سینما/«همه چیز درباره آرزو» امشب اکران می‌شود</h1>
      <address>
        <time datetime="2019-12-09T09:08:08+00:00">09 Dec 2019, 09:08</time>
      </address>
      <p>کتایون جهانگیری، کارگردان مستند «همه چیز درباره آرزو» در گفتگو با <a href="https://www.mehrnews.com/">خبرنگار مهر</a> اعلام کرد: این فیلم که گزارشی از اتفاقات مرتبط با پلنگ رودسر است امشب ساعت ۱۰ اکران می‌شود.</p>
      <p>جهانگیری افزود: این مستند ۴۰ دقیقه‌ای درباره آرزو، پلنگ رودسر است و از زمانی که او را به تهران آوردند تا مرحله رهاسازی و بعد از رهاسازی این پلنگ را در برمی‌گیرد.</p>
      <p>پلنگ رودسر که بعدها «آرزو» نام گرفت، پس از زنده گیری و انتقال به تهران و دانشکده دامپزشکی دانشگاه تهران تحت سی تی اسکن قرار گرفت و مشخص شد که ستون فقراتش به علت گیر افتادن در تله سیمی که عموماً کشاورزان شمال کشور برای دفع جانوران در مزارع خود مورد استفاده قرار می دهند، به شدت آسیب دیده است.</p>
      <p>آن زمان احتمال می رفت که این حالت منجر به ضایعه نخاعی شده و راه نجاتی برای پلنگ وجود نداشته باشد؛ در نتیجه یکی از راهکارهای پیشنهادی، تزریق دوز بالای داروی بیهوشی برای ممانعت از درد کشیدن حیوان و خواب ابدی برای آن بود اما یک مجموعه خصوصی این پلنگ را جراحی کرد و حیوان بعد از مدتی نگهداری در طبیعت رهاسازی شد. با این حال اداره کل محیط زیست گیلان سرانجام از مرگ پلنگ رودسر مدتی بعد از رهاسازی خبر داد.</p>
      <p>کارگردان  این مستند که در سیزدهمین دوره جشنواره بین‌المللی سینماحقیقت و در بخش کوتاه حضور دارد، اعلام کرد: از آنجایی که چندسالی است درباره محیط زیست فعالیت می‌کنم با خیلی از مسایل از نزدیک مواجه شدم و شاهد مشکلات بسیار و آسیب‌های جدی در حوزه حیات وحش بودم. از آنجایی که یکی از رسالت‌های ما آگاه کردن است، تصمیم گرفتم این فیلم را بسازم تا مردم ببینند و به حساسیت قضیه پی ببرند. در طول این سه سال خودم نیز با چیزهای جدیدی آشنا شدم که برایم تازگی داشت.</p>
      <p>مستند «همه چیز درباره آرزو» امشب، دوشنبه ۱۸ آذر، در سانس ۲۲:۰۰  سالن ۶ پردیس سینمایی چارسو اکران می‌شود.</p>
    </article>
  </body>
</html>