<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/rigas-dinamo-aizvadis-pedejo-speli-pirms-garaka-partraukuma/"/>
    <meta property="og:site_name" content="Sportazinas.com"/>
    <meta property="article:published_time" content="2019-12-09T09:49:10+00:00"/>
    <meta property="og:title" content="Rīgas “Dinamo” aizvadīs pēdējo spēli pirms garāka pārtraukuma"/>
    <meta property="og:description" content="Rīgas “Dinamo” šodien Kontinentālās hokeja līgas (KHL) regulārā čempionāta spēlē viesos cīnīsies ar Magņitogorskas “Metallurg”, pēc šī mača dodoties astoņu dienu pauzē. Mačs sāksies plkst.16 pēc Latvijas laika, un tiešraidē to translēs kanāls “TV3 Sport”."/>
  </head>
  <body>
    <article>
      <h1>Rīgas “Dinamo” aizvadīs pēdējo spēli pirms garāka pārtraukuma</h1>
      <address><time datetime="2019-12-09T09:49:10+00:00">09 Dec 2019, 09:49</time> by <a rel="author" href="https://www.sportazinas.com/author/leta-sportazinas-com/" target="_blank">LETA/Sportazinas.com</a></address>
      <p>Rīgas “Dinamo” šodien Kontinentālās hokeja līgas (<a href="https://www.sportazinas.com/atsl%C4%93gv%C4%81rdi/khl/">KHL</a>) regulārā čempionāta spēlē viesos cīnīsies ar Magņitogorskas “Metallurg”, pēc šī mača dodoties astoņu dienu pauzē. Mačs sāksies plkst.16 pēc Latvijas laika, un tiešraidē to translēs kanāls “TV3 Sport”.</p>
      <p>Rīdziniekiem rezultatīvākais spēlētājs šosezon ir Lauris Dārziņš, kuram 26 (8+18) punkti, bet otrs labākais “Dinamo” punktu guvējs ir Brendons Makmilans, kurš iekrājis 20 (9+11) punktus. Tikmēr “Metallurg” sastāvā šosezon līderi katrs ar 21 punktu ir veterāns Sergejs Mozjakins (8+13) un Deniss Rasmusens (7+14).</p>
      <p>Jau ziņots, ka šī izbraukuma pirmajā spēlē rīdzinieki sestdien trešajā periodā guva četrus vārtus, bet ar 4:5 piekāpās Jekaterinburgas “Avtomobilist”, ciešot trešo neveiksmi pēc kārtas. Tāpat salīdzinoši neveiksmīgu sezonu aizvada arī “Metallurg”, kas zaudējusi astoņās no pēdējām desmit cīņām.</p>
      <p>Rīgas “Dinamo” komanda ar 27 punktiem 36 spēlēs atkāpusies uz 11.vietu Rietumu konferencē, bet “Metallurg” ar 39 punktiem 37 mačos ieņem astoto pozīciju Austrumos.</p>
      <p>Abas komandas KHL čempionātā savā starpā tikušās 21 reizi, no kurām astoņās pārāki bijuši rīdzinieki.</p>
      <p>Izbraukumā Ģirta Ankipāna un viņa palīgu rīcībā ir šādi hokejisti: vārtsargi – Aleksanders Salāks, Andrejs Makarovs, Maksims Tretjaks; aizsargi – Uvis Balinskis, Arvils Bergmanis, Sergejs Gimajevs, Artūrs Kulda, Roberts Mamčics, Bens Māršals, Kristaps Sotnieks; uzbrucēji – Kārters Eštons, Oskars Batņa, Daniels Bērziņš, Lauris Dārziņš, Andris Džeriņš, Emīls Ģēģeris, Koltons Gilīss, Roberts Lipsbergs, Rihards Marenis, Brendons Makmilans, Gints Meija, Miķelis Rēdlihs, Ņikita Setdikovs, Kirils Sļepecs, Antons Trastašenkovs.</p>
      <p>Savainojumu dēļ mājās palika Aleksandrs Protapovičs, Vitālijs Pavlovs, Kristaps Zīle, Kristofers Berjlunds, Oskars Bārtulis, bet Nerijus Ališausks nevar palīdzēt komandai slimības dēļ. Deivids Sarkanis palika trenēties Rīgā.</p>
      <p>Jau ziņots, ka “Dinamo” veselības problēmu dēļ no sastāva izkrituši pieci pamatsastāva aizsargi, kā rezultātā ceturtdien panākta vienošanās ar Kuldu.</p>
      <p>Rīgas “Dinamo” iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi “play-off” spēlēja arī 2013./14.gada sezonā.</p>
      <p>Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
    </article>
  </body>
</html>