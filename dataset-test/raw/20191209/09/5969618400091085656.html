<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/Euroleague/eb-news/eb_panathinaikos/panathhnaikos-h-euroleague-anoikse-peitharxikh-diadikasia-gia-osa-eginan-sto-oaka.5653292.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="Παναθηναϊκός: Η EuroLeague άνοιξε πειθαρχική διαδικασία για όσα έγιναν στο ΟΑΚΑ"/>
    <meta property="og:description" content="Η EuroLeague άνοιξε πειθαρχική διαδικασία κατά του Παναθηναϊκού ΟΠΑΠ για τα παραπτώματα στα οποία υπέπεσαν οι πράσινοι κατά τη διάρκεια του ντέρμπι με τον Ολυμπιακό στο ΟΑΚΑ. Τι αναφέρεται για κόσμο και Γιαννακόπουλο."/>
  </head>
  <body>
    <article>
      <h1>Παναθηναϊκός: Η EuroLeague άνοιξε πειθαρχική διαδικασία για όσα έγιναν στο ΟΑΚΑ</h1>
      <h2>Η EuroLeague άνοιξε πειθαρχική διαδικασία κατά του Παναθηναϊκού ΟΠΑΠ για τα παραπτώματα στα οποία υπέπεσαν οι "πράσινοι" κατά τη διάρκεια του ντέρμπι με τον Ολυμπιακό στο ΟΑΚΑ. Τι αναφέρεται για κόσμο και Γιαννακόπουλο.</h2>
      <address><time datetime="2019-12-09T09:36:00+00:00">09 Dec 2019, 09:36</time> by <a rel="author">Sport24.gr</a></address>
      <p>Κροτίδες, καπνογόνα, υβριστικά συνθήματα, υπεράριθμοι οπαδοί αλλά και επεισόδια μεταξύ Δημήτρη Γιαννακόπουλου με εκπρόσωπο της EuroLeague (Θάλεια Μήτση) και με τον επικεφαλής των διαιτητών οδήγησαν τη EuroLeague να ανοίξει πειθαρχική διαδικασία κατά του Παναθηναϊκού <a href="https://www.sport24.gr/Basket/Euroleague/panathhnaikos-olympiakos-99-93-pao-alive-gia-f4-me-ton-superman-rais.5652136.html">για το ντέρμπι με τον Ολυμπιακό</a>.</p>
      <p>Σύμφωνα με το φύλλο αγώνα και τις εκθέσεις που έστειλε η διοργανώτρια αρχή στον ανεξάρτητο δικαστή, υπήρχαν ανεπαρκή μέτρα ασφαλείας στο ΟΑΚΑ, με αποτέλεσμα να μπουν περισσότεροι φίλαθλοι στο κλειστό των Ολυμπιακών εγκαταστάσεων, ενώ αναφέρονται κροτίδες, καπνογόνα και υβριστικά συνθήματα από την εξέδρα.</p>
      <p>Παράλληλα, στην πειθαρχική διαδικασία της <a href="https://www.sport24.gr/Basket/Euroleague/">EuroLeague</a> γίνεται λόγος για δύο επεισόδια με πρωταγωνιστή τον <a href="https://www.sport24.gr/Basket/OmadesBasket/A1Panathinaikos/giannakopoylos-stoxos-to-final-four-endexomenws-ki-h-euroleague.5653193.html">Δημήτρη Γιαννακόπουλο</a> με εκπρόσωπο της Euroleague (Θάλεια Μήτση) και με τον επικεφαλής της τριάδας των ρέφερι.</p>
      <p>To <b>Sport24.gr</b> επικοινώνησε με την υπεύθυνη ασφαλείας, Θάλεια Μήτση, η οποία δεν θέλησε να σχολιάσει το γεγονός, ωστόσο μάς παρέπεμψε στα αρμόδια όργανα της EuroLeague.</p>
      <p>Αξίζει να σημειωθεί πως ο Δημήτρης Γιαννακόπουλος <a href="https://www.sport24.gr/Basket/OmadesBasket/A1Panathinaikos/giannakopoylos-stoxos-to-final-four-endexomenws-ki-h-euroleague.5653193.html">κατά τη συνέντευξή του σε τηλεοπτική εκπομπή του OPEN</a>, σε ερώτηση που του έγινε για την ατμόσφαιρα στο ντέρμπι, ανέφερε: "<i>Αυτό είναι αποτέλεσμα συλλογικής προσπάθειας. Καταρχάς η EuroLeague έχει παίξει κι αυτή ένα ρόλο σε αυτό, βάζοντας κανονισμούς τους οποίους όλοι σεβόμαστε και αποδεχόμαστε. Από εκεί και πέρα, το Παναθηναϊκό πνεύμα το οποίο ουδέποτε ήταν άναρχο, ουδέποτε ήθελε επεισόδια, πάντα το ΟΑΚΑ νομίζω είχε καλή αντιμετώπιση των αγώνων, των φιλάθλων, των φιλοξενούμενων. Πάντα υπήρχαν οι εξαιρέσεις αλλά νομίζω πως το ΟΑΚΑ διαφέρει από άλλα γήπεδα</i>".</p>
    </article>
  </body>
</html>