<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/four-katyusha-rockets-hit-military-base-near-baghdad-airport-6-wounded"/>
    <meta property="og:site_name" content="euronews"/>
    <meta property="article:published_time" content="2019-12-09T09:02:56+00:00"/>
    <meta property="og:title" content="حمله موشکی به پایگاه نظامیان آمریکایی در نزدیکی فرودگاه بغداد"/>
    <meta property="og:description" content="وزارت دفاع عراق با صدور بیانیه‌ای اعلام کرد که تمامی زخمی‌های این حمله از اعضای یگان ویژه مبارزه با تروریسم این کشور هستند."/>
  </head>
  <body>
    <article>
      <h1>حمله موشکی به پایگاه نظامیان آمریکایی در نزدیکی فرودگاه بغداد</h1>
      <address><time datetime="2019-12-09T09:02:56+00:00">09 Dec 2019, 09:02</time> by <a rel="author">یورونیوز فارسی </a></address>
      <p>وزارت دفاع عراق با صدور بیانیه‌ای اعلام کرد بامداد دوشنبه ۹ دسامبر (۱۸ دسامبر) یک پایگاه نظامیان ایالات متحده آمریکا در نزدیکی فرودگاه بغداد مورد اصابت ۴ راکت کاتیوشا قرار گرفته است.</p>
      <p>به گزارش خبرگزاری فرانسه به نقل از مقام‌های امنیتی عراق، شش نفر در جریان این حمله زخمی شده اند که حال دو تن از آن‌ها وخیم است. آسیب دیدگان از اعضای یگان ویژه مبارزه با تروریسم این کشور هستند که از سوی نیروهای آمریکایی آموزش دیده و تجهیز شده‌اند.</p>
      <p>ارتش عراق می‌گوید محل شلیک این چهار راکت و موشک‌های دیگری که پس از پرتاب منفجر نشده اند را شناسایی کرده است.</p>
      <p>خبرگزاری فرانسه گزارش کرده در این پایگاه نظامی علاوه بر نظامیان، شماری از دیپلمات‌های آمریکایی هم اقامت دارند.</p>
      <p>حمله موشکی بامداد دوشنبه نهمین حمله به اماکن نظامی و دیپلماتیک آمریکایی در عراق در شش هفته اخیر به شمار می‌رود. <a href="https://farsi.euronews.com/2019/12/03/five-rockets-hit-american-airbase-in-east-iraq">شش روز پیش پایگاه هوایی عین الاسد</a> که از سوی نیروهایی آمریکایی استفاده می‌شد، مورد حمله موشکی قرار گرفت.</p>
      <p>در حالی که هیچ گروهی تا کنون مسئولیت این حملات را بر عهده نگرفته است، ایالات متحده شبه نظامیان مورد پشتیبانی ایران را عامل این حملات می‌داند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/12/06/us-imposes-sanctions-on-four-iraqis-over-human-rights-corruption">آمریکا چهار عراقی را به اتهام نقض حقوق بشر و فساد تحریم کرد</a>
        </li>
        <li>
          <a href="https://farsi.euronews.com/2019/12/05/iran-is-secretly-moving-missiles-into-iraq-u-s-officials-say">نیویورک تایمز: ایران زرادخانه مخفی موشک‌های بالستیک در عراق دارد</a>
        </li>
      </ul>
      <p>واشنگتن چهار روز پیش سه عضو عالی‌رتبه حشد شعبی (بسیج مردمی) عراق را به اتهام مشارکت در سرکوب تظاهرات ضد دولتی این کشور تحریم کرد.</p>
      <p>هفته گذشته <a href="https://farsi.euronews.com/2019/12/05/iran-is-secretly-moving-missiles-into-iraq-u-s-officials-say">رسانه‌ها و مقام‌های آمریکایی گزارش‌هایی را مبنی بر افزایش تحرک نیروهای نظامی ایران و شبه نظامیان وابسته به این کشور در خاورمیانه</a> منتشر کردند.</p>
    </article>
  </body>
</html>