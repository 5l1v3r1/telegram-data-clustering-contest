<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/139873/demirtasin-saglik-durumuna-iliskin-aciklama"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T09:04:00+00:00"/>
    <meta property="og:title" content="Demirtaş'ın sağlık durumuna ilişkin açıklama"/>
    <meta property="og:description" content="HDP Batman Milletvekili Necdet İpekyüz, eski HDP Eş Genel Başkanı Selahattin Demirtaş'ın sağlık durumuna ilişkin açıklamalarda bulundu."/>
  </head>
  <body>
    <article>
      <h1>Demirtaş'ın sağlık durumuna ilişkin açıklama</h1>
      <h2>HDP Batman Milletvekili Necdet İpekyüz, eski HDP Eş Genel Başkanı Selahattin Demirtaş'ın sağlık durumuna ilişkin açıklamalarda bulundu.</h2>
      <address>
        <time datetime="2019-12-09T09:04:00+00:00">09 Dec 2019, 09:04</time>
      </address>
      <p>Edirne Cezaevi’nde tutuklu bulunan eski HDP Eş Genel Başkanı Selahattin Demirtaş’ın önceki hafta bilincinin kapanması ve hastaneye götürülmemesi gelişmelerinin ardından kendisi ile görüşen HDP Batman Milletvekili Necdet İpekyüz, son gelişmeleri anlattı.</p>
      <p>BirGün'den Hüseyin Şimşek'in haberine göre, daha önce Demirtaş’a kalp ritmi ve tansiyonunu takip etmek için bir günlük holter cihazı takıldığını açıklayan İpekyüz, bu cihazın sonuçlarının hafta içerisinde kendilerine iletileceğini söyledi. Demirtaş’a hafta içerisinde bir tahlil daha yapılacağını, bu tahlilin ardından kesin sağlık durumunun ortaya çıkacağını dile getiren İpekyüz, “Tüm bu gelişmelerin ardından hastalığı var mı yok mu ortaya çıkacak. Yalnız kesin olan bir şey var ki koğuş arkadaşı Abdullah Zeydan olmasa sayın Demirtaş saatlerce baygın halde yatabilirdi. Böyle bir şey yaşansaydı sonuçlarını kim giderecek, hesabını kim verecekti?” dedi.</p>
      <p>Demirtaş’ın ailesinin bulunduğu aracın Diyarbakır’dan Edirne’ye yolculuğu sırasında kaza yaptığını hatırlatan ve bu durumun üzerine gidilmesi gerektiğini dile getiren İpekyüz, “Tutuklu bulunan kişinin ailesine veya yargılandığı yere yakın tutulması gerekir. Oysa Sayın Demirtaş, çok uzak bir kentte tutulmaktadır. O kazada çok daha kötü bir şey yaşanmış olsaydı, bunun hesabını kim verecekti” diye sordu.</p>
      <p>Demirtaş’ın ağırlaştırılmış müebbet hapis koşullarında tutukluluk hayatı sürdürdüğünü ifade eden İpekyüz, “Edirne Cezaevi, yüksek güvenlikli bir cezaevi. Bu cezaevleri, ağırlaştırılmış cezası olan hükümlüler için düzenlenmiş yerlerdir. Şu anda Türkiye’nin birçok yerinde bu yüksek güvenlikli cezaevlerinde hükümlüler değil tutuklular kalıyor. Bu durumun normalleştirilmemesi ve kabul edilmemesi lazım. Sorunun temel kaynaklarından birisi de bu durumdur” dedi.</p>
    </article>
  </body>
</html>