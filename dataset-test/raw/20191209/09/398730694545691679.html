<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/malou-von-sivers-om-kritiserad-hiphopintervju-blev-obalans/"/>
    <meta property="og:site_name" content="DN.SE"/>
    <meta property="article:published_time" content="2019-12-09T09:25:15+00:00"/>
    <meta property="og:title" content="Malou von Sivers om kritiserad hiphopintervju: ”Blev obalans”"/>
    <meta property="og:description" content="Malou von Sivers har fått motta kritik efter en intervju med rapparen Greekazo, där samtalet kom att handla om droger och våld snarare än om 18-åringens"/>
  </head>
  <body>
    <article>
      <h1>Malou von Sivers om kritiserad hiphopintervju: ”Blev obalans”</h1>
      <address><time datetime="2019-12-09T09:25:15+00:00">09 Dec 2019, 09:25</time> by <a rel="author" href="https://www.dn.se/av/kajsa-haidl/" target="_blank">Kajsa Haidl</a></address>
      <p>
        <b>Programledaren Malou von Sivers har fått motta kritik efter en intervju med rapparen Greekazo, där samtalet kom att handla om droger och våld snarare än om 18-åringens musik. <br/>– Jag håller med om att det blev obalans, säger Malou von Sivers till Aftonbladet. </b>
      </p>
      <p>Under fredagen gästade Stockholmsrapparen Greekazo tv-programmet <a href="https://www.tv4play.se/program/malou-efter-tio/12514556">”Malou efter tio”</a> i samband med ett nytt singelsläpp. Den 18-årige rapparen trodde att intervjun skulle handla om musik, men i stället blev han pressad på frågor om sina låttexter som berör droger och gängkriminalitet. </p>
      <p><b>Programledarna Malou von Sivers</b> och Anders Öfvergård uppmanade bland annat rapparen att tänka på att han är en förebild för unga, och föreslog att han skulle skriva positiva texter i stället. </p>
      <p>”Jag kom dit för att prata om min musik och blev indragen i en debatt som handlade om narkotika och våld [...] Tyvärr är fördomarna mot oss något vi möter hela tiden, folk blir ofta upprörda när vi pratar om problemen som finns i förorterna i dag. Denna intervju var bara ett bevis på detta”, skriver Greekazo i ett sms till DN. </p>
      <p>Inslaget har väckt stark kritik, bland annat av <a href="https://www.expressen.se/kronikorer/alex-schulman/samtalet-hos-malou-i-tv4-sammanfattar-var-samtid/">Expressens Alex Schulman</a> och <a href="https://tramsfrans.aftonbladet.se/2019/12/malou-von-sivers-i-kritikstorm/">Aftonbladets Frans Strandberg</a>. Andra har dragit paralleller till när den unga rapparen Einár nyligen gästade samma program. Kritikerna menar att han inte blev bemött på samma sätt. </p>
      <p><b>Till </b><a href="https://www.aftonbladet.se/nojesbladet/a/Jowmw4/malou-von-sivers-svar-efter-harda-kritiken-var-nyfiken"><b>Aftonbladet</b></a><b> medger </b>Malou von Sivers att det blev ”obalans” i samtalet: </p>
      <p>– Programmet bjuder in till samtal och olika perspektiv och i det här fallet håller jag med om att det blev obalans och att Greekazo kunde fått större utrymme att prata om sin musik. Jag hoppas han vill komma tillbaka och prata mer om det en annan gång. </p>
    </article>
  </body>
</html>