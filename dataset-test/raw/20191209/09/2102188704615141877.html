<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654620/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T09:36:00+00:00"/>
    <meta property="og:title" content="Частку Микитася в Arsenal Plaza викупив київський ресторатор за 10 мільйонів доларів — ЗМІ"/>
    <meta property="og:description" content="Екс-президент Укрбуд Девелопмент Максим Микитась продав свою частку в бізнес-центрі Arsenal Plaza співвласнику однієї з найбільших київських ресторанних компаній Tarantino Family Дмитру Федотенкову за 10 мільйонів доларів. "/>
  </head>
  <body>
    <article>
      <h1>Частку Микитася в Arsenal Plaza викупив київський ресторатор за 10 мільйонів доларів — ЗМІ</h1>
      <address>
        <time datetime="2019-12-09T09:36:00+00:00">09 Dec 2019, 09:36</time>
      </address>
      <p>Екс-президент Укрбуд Девелопмент Максим Микитась продав свою частку в бізнес-центрі Arsenal Plaza співвласнику однієї з найбільших київських ресторанних компаній Tarantino Family Дмитру Федотенкову за 10 мільйонів доларів. </p>
      <p>Про це <a href="https://nv.ua/biz.html">НВ Бізнес</a> розповів глава великої девелоперської компанії, який побажав залишитися неназваним.</p>
      <p>"Микитась продав свою частку Федотенкову в бізнес-центрі за $10 млн і ці кошти пішли на добудову житлових комплексів компанії (Укрбуд, — ред.). Партнери знайшли інвестора, який був готовий вкласти $35 млн у добудову всіх комплексів. Після введення житла в експлуатацію і продажу всіх квартир сторони хотіли поділити весь прибуток і вийти з проекту", — розповів він.</p>
      <p>Але, за словами джерела, великий інвестор від угоди відмовився через проблеми, які почалися у Микитася.</p>
      <p>В прес-службі Укрбуду НВ повідомили ще деякі деталі.</p>
      <p>"Проект бізнес-центру Arsenal Plaza з самого початку і аж до виходу з нього Укрбуду реалізовувався учасниками, які не є членами корпорації.</p>
      <p>А підприємства-члени корпорації виконували агентську функцію — виводили проект на ринок, забезпечували маркетинговий супровід, проводили консультації клієнтів. Надалі вектор діяльності компаній-членів корпорації, які працюють в Києві, змінився.</p>
      <p>Зараз вони зосереджені в першу чергу на виконанні вже взятих раніше зобов’язань і завершення всіх розпочатих проектів в сфері житлового будівництва, куди і спрямовуються основні робочі ресурси.</p>
      <p>У зв’язку з цим необхідність подальшого продовження партнерства з проектом Arsenal Plaza відпала, і Укрбуд вийшов з числа партнерів", — заявили в компанії.<br/><br/><b>Нагадуємо</b>:</p>
      <p>
        <i>У компанії "Інтергал-Буд" заявили, що наразі дійсно розглядають можливість завершення проєктів "Укрбуду", але будь-які зафіксовані домовленості зараз відсутні.</i>
      </p>
      <p>
        <i>Раніше директор "Укрбуд Девелопмент" Олег Майборода <a href="https://www.epravda.com.ua/news/2019/12/5/654529/">повідомив,</a> що компанія "Укрбуд" передає усі недобудовані проєкти "Інтергал-Буду", який буде добудовувати об'єкти під своїм брендом.</i>
      </p>
      <p>
        <i>Раніше радник мера Києва Віталія Кличка Маским Бахматов заявив, що група "Укрбуд" не збанкрутує, бо <a href="https://www.epravda.com.ua/news/2019/11/6/653381/">туди зайшов новий інвестор.</a></i>
      </p>
      <p>
        <i>Офіційно частки у будівельній коропорації "Укрбуд Девелопмент" <a href="https://www.epravda.com.ua/news/2019/10/7/652351/">придбали</a> маловідомі Євген Дікін та Василь Польовий.</i>
      </p>
      <p>
        <i>Попереднім власником "Укрбуд девеломент" був "Базерт девелопмент елелпі",який належав екс-нардепу Максиму Микитасю.</i>
      </p>
      <p>
        <i>Це було вказано у його <a href="https://public.nazk.gov.ua/declaration/7c75779a-701f-4479-8bfc-11ee98b158f9">декларації 2019 року</a>.</i>
      </p>
      <p>
        <i>19 вересня гендиректор корпорації "Укрбуд" Олег Майборода повідомив, що Микитась <a href="https://www.epravda.com.ua/news/2019/09/19/651800/">вийшов з будівельного бізнесу.</a></i>
      </p>
      <p>
        <i>20 вересня Микитась підтвердив, що продав компанію "Укрбуд Девелопмент".</i>
      </p>
      <p>
        <i>4 грудня екс-президент корпорації "Укрбуд" Максим Микитась <a href="https://www.epravda.com.ua/news/2019/12/5/654498/">заявив,</a> що гендиректор "Укрбуд Девелопмент" Олег Майборода організував продаж активів девелоперської компанії рестораторові Дмитру Федотенкову.</i>
      </p>
      <p> </p>
    </article>
  </body>
</html>