<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fcnn.com/?p=10047"/>
    <meta property="og:site_name" content="اف سی ان ان"/>
    <meta property="article:published_time" content="2019-12-09T09:04:53+00:00"/>
    <meta property="og:title" content="خانواده سیدحمید طاهری: فکر می کردیم تیر هوایی می زنند - اف سی ان ان"/>
    <meta property="og:description" content="رحیم اجری، پدر همسر سیدحمید طاهری که روز شنبه ۲۵ آبان بر اثر اصابت گلوله جان باخت در مصاحبه با کمپین حقوق بشر در ایران گفت که گلوله به سینه او اصابت کرده"/>
  </head>
  <body>
    <article>
      <h1>خانواده سیدحمید طاهری: فکر می کردیم تیر هوایی می زنند - اف سی ان ان</h1>
      <address>
        <time datetime="2019-12-09T09:04:53+00:00">09 Dec 2019, 09:04</time>
      </address>
      <p>رحیم اجری، پدر همسر سیدحمید طاهری که روز شنبه ۲۵ آبان بر اثر اصابت گلوله جان باخت در مصاحبه با کمپین حقوق بشر در ایران گفت که گلوله به سینه او اصابت کرده و بیمارستان پیکر او را تحویل نیروهای امنیتی داده است.</p>
      <p>آقای اجری به کمپین گفت که اجازه دفن دامادش در “چهاردانگه” محله ای که خانواده او زندگی می کنند نداده اند و خانواده آقای طاهری او را به خواست نیروهای امنیتی در دارالسلام اسلام شهر به خاک سپرده اند.</p>
      <p>سیدحمید طاهری به گفته پدر همسرش، ۳۵ ساله، نجار و پدر یک کودک ۴ ماهه بود و خاکسپاری و مراسم ختم اش با حضور ماموران امنیتی برگزار شده است.</p>
      <p>آمار دقیقی از تعداد کشته‌شدگان اعتراضات هفته گذشته در ایران وجود ندارد. مقام‌های جمهوری اسلامی از ارائه آمار رسمی کشته شدگان و بازداشت شدگان سرباز می‌زنند. سازمان عفو بین الملل تعداد کشته‌شدگان در این اعتراضات را حداقل ۲۰۸ نفر عنوان کرده و وب‌سایت کلمه، کشته‌ شدن حداقل ۳۶۶ نفر در اعتراض‌های اخیر ایران  را «موثق» اعلام کرده است.</p>
      <p>کمپین حقوق بشر در ایران در بیانیه‌ای اعلام کرده است که استفاده مقامات ایرانی از خشونت علیه معترضین در ایران، از جمله استفاده از سلاح گرم و اسلحه، منجر به کشته‌شدن صدها نفر شده است و این اقدامات دولت برابر با تخلف آشکار و غیرقابل‌ توجیه قوانین بین‌المللی است و باید فورا متوقف شود.</p>
      <p>رحیم اجری، پدر همسر سیدحمید طاهری در مصاحبه با کمپین گفت: “دختر و داماد من ۱۰ سال بچه دار نمی شدند بعد از کلی پی گیری و دوا و درمان ۴ ماه بود که بچه دار شده بودند و خیلی خوشحال بودند و روز شنبه حمید برای خرید شیرخشک برای بچه رفت و موقع بازگشت به خانه در خیابان فارسیان، هدف گلوله قرار گرفت. ما البته می دانستیم شلوغ است و صدای تیراندازی هم می آمد اما فکر می کردیم تیر هوایی می زنند و هیچ وقت فکر نمی کردیم مستقیم بزنند تا اینکه به ما زنگ زدند و گفتند که حمید تیر خورده و او را به درمانگاه شبانه روزی چهاردانگه برده اند.”</p>
      <p>آقای اجری که برای پی گیری وضعیت دامادش به درمانگاه شبانه روزی چهاردانگه رفته بود به کمپین گفت: “نفس اش گرم بود و امیدوار بودیم که هنوز زنده است برای همین او را به بیمارستان ضیائیان بردیم اما وقتی به بیمارستان رسیدیم حمید دیگر از این دنیا رفته بود. او را از ما گرفتند و گفتند که بروید پزشکی قانونی اسلام شهر. تحویل مسولین (نیروهای امنیتی) داده بودند. اما در پزشکی قانونی هم به ما تحویل ندادند. پدر و برادرش پی گیری کردند و سه روز بعد بالاخره جنازه را به ما دادند اما گفتند که باید در دارالسلام اسلام شهر خاک شود و هیچ سر و صدایی هم نباشد. ما می خواستیم حمید را در همین چهاردانگه خودمان که محله مان است خاک کنیم اما قبول نکردند و ما هم ناچار شدیم برای اینکه جنازه را بگیریم قبول کنیم همان جایی که آنها می گویند خاک کنیم.”</p>
      <p>به گفته آقای اجری از خانواده او برای تحویل جنازه دامادش پول نگرفته اند: “پول نگرفتند اما از پدر و برادر حمید تعهد گرفتند و در مراسم ختم هم مامورها حضور داشتند. در حسینیه سیدالشهدا که نزدیک خانه است مراسم گرفتیم و مامورها هم بودند. برای پی گیری هم پدر و برادر حمید رفتند که گفته اند باید کارهای کارشناسی انجام شود و بعد به شما اعلام می کنیم که چگونه کشته شده. ما هم می خواهیم همین را به ما بگویند که چگونه و چه کسی گلوله شلیک کرده.”</p>
      <p>منبع : کمپین حقوق بشر ایران</p>
    </article>
  </body>
</html>