<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/sa-miejscowosci-do-ktorych-autobus-od-lat-nie-wjezdzal-flixbus-chce-to-zmienic,136884.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="Są miejscowości, do których autobus od lat nie wjeżdżał. FlixBus chce to zmienić"/>
    <meta property="og:description" content="O wpływie wykluczenia transportowego na rynek przewozów w Polsce, stanie infrastruktury dworcowej oraz perspektywach, jakie dla przewoźników autobusowych może stworzyć Centralny Port Komunikacyjny, rozmawiamy z Michałem Lemanem, dyrektorem zarządzającym FlixBusa w Polsce i na Ukrainie."/>
  </head>
  <body>
    <article>
      <h1>Są miejscowości, do których autobus od lat nie wjeżdżał. FlixBus chce to zmienić</h1>
      <address><time datetime="2019-12-09T09:00:00+00:00">09 Dec 2019, 09:00</time> by <a rel="author">Michał Wroński  </a></address>
      <h4>O wpływie wykluczenia transportowego na rynek przewozów w Polsce, stanie infrastruktury dworcowej oraz perspektywach, jakie dla przewoźników autobusowych może stworzyć Centralny Port Komunikacyjny, rozmawiamy z Michałem Lemanem, dyrektorem zarządzającym FlixBusa w Polsce i na Ukrainie.</h4>
      <hr/>
      <ul>
        <li>
          <b>Generalnie stan dworców w Polsce się poprawia i na tle Europy wcale nie wyglądamy pod tym względem źle. Problemem jest to, że na dworcach w mniejszych miejscowościach czasem nie ma autobusów - stwierdza Michał Leman.</b>
        </li>
        <li>
          <b>Niezależnie od tego, kiedy powstanie Centralny Port Komunikacyjny, to autobusy będą spełniały istotną rolę, dowożąc tam pasażerów. Kolej w tej skali, jaka jest planowana, na pewno nie powstanie od razu - prognozuje.</b>
        </li>
        <li>
          <b>Konsekwencją wykluczenia transportowego jest to, że mieszkańcy w ogóle odzwyczajają się od transportu publicznego - zwraca uwagę.</b>
        </li>
      </ul>
      <p><b>FlixBus w Polsce właśnie podsumował dwa lata działalności. Co wam ten okres powiedział o polskim rynku przewozów autobusowych?</b> <br/><br/>- Po pierwsze to, że jest ogromny potencjał i ogromna potrzeba podróżowania wśród Polaków. Pokazał też, iż są ogromne „białe plamy” transportowe. W dużej mierze dotyczą one transportu bliskiego, regionalnego, który moglibyśmy określić mianem PKS-owego, choć jeżeli chcemy dojechać ze Szczecina do Rzeszowa czy Krakowa, bądź z Olsztyna czy z Trójmiasta do Zakopanego, to też okazuje się, że nie ma ani jednego bezpośredniego pociągu. <br/><br/>Są więc spore braki i potrzeby, które powoli staramy się zaspokajać - w Polsce dojeżdżamy już do ponad 110 miejscowości. Każde uruchomienie połączenia generuje bardzo duży popyt startowy, jednak są miejsca, gdzie przyzwyczajenie mieszkańców do tego, że transport publiczny w ogóle może istnieć, zajmuje nieco czasu. Mamy linie, które jeżdżą przez środkowe Pomorze, gdzie od lat nie było dobrej komunikacji publicznej w stronę Warszawy, Krakowa, Olsztyna czy zagranicy i mieszkańcy są zdziwieni, że one się pojawiły. Pewien czas zajmuje aż wszyscy uwierzą, że ten autobus faktycznie będzie tamtędy jeździł dłużej niż tydzień. <br/><br/><a href="https://www.portalsamorzadowy.pl/gospodarka-komunalna/fundusz-rozwoju-przewozow-autobusowych-znikome-zainteresowanie-samorzadow-w-drugim-naborze,134073.html">Czytaj: Fundusz Rozwoju Przewozów Autobusowych. Znikome zainteresowanie samorządów w drugim naborze</a> <br/><br/><b>I jak w nich tę wiarę ponownie zaszczepić?</b> <br/><br/>- Przy naszej sieciowej konstrukcji siatki połączeń i umożliwieniu pasażerom przesiadek w większych miastach, jesteśmy w stanie dodawać mnóstwo mniejszych miejscowości, które nie są pierwszym pomysłem na to, żeby uruchamiać w nich połączenia. Autobus, który tam pojedzie, zbierze bowiem pasażerów nie tylko do miast w ramach linii, która tamtędy przejeżdża, ale i wszystkich innych, do których będzie można dojechać z jedną przesiadką. <br/><br/>My w tej chwili mamy w siatce połączeń 80 miast liczących poniżej 40 tysięcy mieszkańców. Mówimy zatem o ośrodkach będących pod względem wielkości między 70 a 150 miejscem na liście miast w Polsce. To takie miejscowości jak np. Chojnice, Człuchów, Żnin, Jeleśnia, Wałcz czy Żywiec. Zaszczepienie wiary w mieszkańcach tych miejscowości to przede wszystkim kwestia zbudowania zaufania do transportu publicznego - my nie zamierzamy zamykać połączeń, a otwierać ich jeszcze więcej, z jeszcze większą częstotliwością.</p>
      <p>
        <a href="https://www.wnp.pl/logistyka/flixbus-liczy-na-cpk-od-2020-r-uruchomi-system-carpoolingu,359691.html">Czytaj więcej w portalu WNP.PL</a>
      </p>
    </article>
  </body>
</html>