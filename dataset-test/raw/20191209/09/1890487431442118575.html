<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/523014-nezamestnanost-na-dne-za-prosinec-jiz-pujde-nahoru-komentar/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T09:24:35+00:00"/>
    <meta property="og:title" content="Nezaměstnanost na dně, za prosinec již půjde nahoru (Komentář)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Nezaměstnanost na dně, za prosinec již půjde nahoru (Komentář)</h1>
      <address><time datetime="2019-12-09T09:24:35+00:00">09 Dec 2019, 09:24</time> by <a rel="author">Investiční bankovnictví</a></address>
      <p><b><a href="https://www.kurzy.cz/makroekonomika/nezamestnanost/">Nezaměstnanost</a> v Česku se v listopadu v souladu s očekáváním nezměnila.</b> Podíl <a href="https://www.kurzy.cz/makroekonomika/nezamestnanost/">nezaměstnaných</a> dle Ministerstva <a href="https://www.kurzy.cz/prace/">práce</a> a sociálních věcí zůstal na 2,6 %, tedy na historicky nejnižší hodnotě. Na <a href="https://volby.kurzy.cz/strany">straně</a> jedné se oproti říjnu zvýšil počet lidí aktivně hledajících <a href="https://www.kurzy.cz/prace/">práci</a> o necelých 800, o více než 1 200 se ale zvedl počet <a href="https://prace.kurzy.cz/urad-prace/volna-mista/">volných pracovních míst</a>.</p>
      <p><b><a href="https://www.kurzy.cz/cnb/ekonomika/prace-a-mzdy/">Trh práce</a> zůstává vyčerpaný, narazil na své limity.</b> Další pokles <a href="https://www.kurzy.cz/makroekonomika/nezamestnanost/">nezaměstnanosti</a> již nepředpokládáme, a to i kvůli postupnému zpomalování růstu <a href="https://www.kurzy.cz/makroekonomika/">české ekonomiky</a>. V sektorech, které jsou recesí německého <a href="https://www.kurzy.cz/makroekonomika/prumysl/">průmyslu</a> zasaženy nejvíce, tedy například mezi českými průmyslovými výrobci, již <a href="https://www.kurzy.cz/makroekonomika/nezamestnanost/">zaměstnanost</a> klesá. Od prosince musíme též počítat s negativní sezónností – zanikají <a href="https://prace.kurzy.cz/urad-prace/volna-mista/">pracovní místa</a> sezónního charakteru, typicky v <a href="https://www.kurzy.cz/komodity/zemedelske/">zemědělství</a> či stavebnictví, ke konci roku též často končí kontrakty uzavírané na dobu určitou.</p>
      <p><b>V našem výhledu <a href="https://www.kurzy.cz/makroekonomika/nezamestnanost/">nezaměstnanost</a> lehce poroste.</b> Sezonnost podle našeho předběžného odhadu vytlačí podíl <a href="https://www.kurzy.cz/makroekonomika/nezamestnanost/">nezaměstnaných</a> pro konec roku na 2,9 %. Letošek tak bude s průměrem 2,8 % patřit k nejlepším v historii, když vloni to bylo 3,1 %. Pro rok <a href="https://www.kurzy.cz/finance/2020/">2020</a> očekáváme průměrnou hodnotu ve výši 3,2 %.</p>
      <p>Autor: Jan Vejmělek</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/514728-nezamestnanost-v-cr-dal-hleda-sve-dno-sezonni-prace-mohou-stlacit-pocet-pod-200-000/"/>
        <a href="https://www.kurzy.cz/zpravy/505225-ceska-nezamestnanost-porad-na-dne/"/>
        <a href="https://www.kurzy.cz/zpravy/501933-mira-nezamestnanosti-v-cervnu-setrvala-na-dne-lip-uz-ale-nebude-prumyslnici-chystaji-propousteni/"/>
        <a href="https://www.kurzy.cz/tema/5473566.html"/>
        <a href="https://www.kurzy.cz/zpravy/470506-kde-je-dno-ceske-nezamestnanosti/"/>
        <a href="https://www.kurzy.cz/zpravy/394268-nezamestnanost-v-nemecku-klesla-na-nove-dno/"/>
        <a href="https://www.kurzy.cz/tema/1285588.html"/>
        <a href="https://www.kurzy.cz/tema/detail/nezamestnanost-mira-nezamestnanosti-v-usteckem-kraji-klesla-1236438.html"/>
        <a href="https://www.kurzy.cz/tema/1285498.html"/>
        <a href="https://www.kurzy.cz/tema/detail/nezamestnanost-mira-nezamestnanosti-se-v-libereckem-kraji-1343590.html"/>
        <a href="https://www.kurzy.cz/tema/1343596.html"/>
        <a href="https://www.kurzy.cz/tema/794096.html"/>
      </related>
    </article>
  </body>
</html>