<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714025?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-12-09T09:03:16+00:00"/>
    <meta property="og:title" content="נייט וולטרס עשוי לשוב בעוד חודש"/>
    <meta property="og:description" content="במכבי תל אביב מאמינים כי הרכז יחזור מהר יותר מההערכות הראשוניות • חשש כי עומרי כספי ייעדר תקופה ממושכתכדורסל ישראלי"/>
  </head>
  <body>
    <article>
      <h1>נייט וולטרס עשוי לשוב בעוד חודש</h1>
      <h2>במכבי ת"א מאמינים כי הרכז יחזור מהר יותר מההערכות הראשוניות • חשש כי כספי ייעדר תקופה ממושכת • הצהובים עשויים לצרף שני שחקנים: "השוק דליל ואין הרבה אופציות, נצטרך למצוא את השחקנים הכי טובים עבורנו" • דיווח בטורקיה: מכבי פנתה לכריס ג'ונס מבורסאספור</h2>
      <address><time datetime="2019-12-09T09:03:16+00:00">09 Dec 2019, 09:03</time> by <a rel="author" href="https://www.israelhayom.co.il/writer_articles?tid=64915" target="_blank">יעקב מאיר</a></address>
      <p>1. אנשי מכבי תל אביב נשמו אמש (ראשון) לרווחה כשניצחו 76:94 את הפועל חולון ובעיקר עשו זאת ללא פציעות נוספות. במועדון מנסים לעכל את הפציעות של ג'ון דיברתולומיאו שיעבור ניתוח בימים הקרובים בשל הקרע בשריר החוזה בעוד שנייט וולטרס מקבל מנוחה בעקבות המתיחה בשריר הירך האחורי. ההערכה לגבי האחרון כי הוא יוכל לחזור לפעילות בפרק זמן קצר יותר ממה ששיערו הרופאים בתחילה ועשוי לעמוד לרשותו של המאמן יאניס ספרופולוס בעוד כחודש.</p>
      <p>הפציעה הנוספת שמטרידה את הצהובים היא כמובן הפציעה של עומרי כספי שכבר אמור היה לחזור למגרשים, אך הרגיש כאבים נוספים בברכו באחד האימונים האחרונים ולאחר התייעצות עם הצוות הרפואי הוחלט שינוח שבועיים נוספים ולאחר מכן יעבור בדיקת MRI. במועדון חוששים כי כספי ייאלץ להיעדר תקופת ממושכת יותר ועל כן חושבים על כל האפשרויות.</p>
      <p>2. "אנחנו בודקים את השוק", סיפר גורם בקבוצה בנוגע לניסיונות להתחזק, "נרצה להביא שחקן אחד או שניים, אבל השוק דליל מאוד. בשלב הזה של העונה לא תמיד אתה מוצא את מה שאתה רוצה. אין הרבה אופציות, אבל אנחנו צריכים להביא שחקן טוב שיכול לנהל את המשחק".</p>
      <p>בתוך כך, בטורקיה מדווחים כי הצהובים הגישו "הצעה איכותית" לרכז כריס ג'ונס שקולע העונה 16.3 נקודות בממוצע למשחק עבור בורסאספור. מכבי ת"א מחפשת שחקן שיכול להמשיך אצלה גם בעונה הבאה והגארד המוכשר בן ה-26 (1.88 מ') עומד בקריטריונים.</p>
      <p>פרט לנושא הרכש, אנג'לו קלויארו צפוי לקבל דקות משמעותיות בכל משחקי היורוליג הקרובים, ובמקביל הצהובים ימשיכו במאמצים להאיץ את הליך האזרוח של סנדי כהן על מנת שיעמוד לרשות הצוות המקצועי במשחקי הליגה.</p>
      <figure>
        <img src="https://www.israelhayom.co.il/sites/default/files/u94833/83917_20191208%20392208_2019-12-08.jpg"/>
        <figcaption>אבדיה, אמש בהיכל. "אסור להוריד את הראש" // צילום: עודד קרני</figcaption>
      </figure>
      <p>3. שניים שכן הופיעו בגדול למשחק הם סקוטי ווילבקין ודני אבדיה. הראשון קלע 30 נקודות ואמר: "ידענו שיהיה יותר קשה מהרגיל בגלל הסגל החסר. בכזו סיטואציה כולם צריכים להרים את הרמה שלהם ולשחק טוב יותר מבחינה אינדיבידואלית".</p>
      <p>אבדיה היה נתון למעקב של שלוש קבוצות אן.בי.אי – שיקגו בולס, מילווקי באקס וסן אנטוניו ספרס, שבוודאי נהנו לראות את הטאלנט הצעיר תורם במגוון של אספקטים – הגנה, התקפה, ריבאונדים ואסיסטים.</p>
      <p>"אני חושב על הטעויות שעשיתי ועל הזריקות שהחטאתי. מה שחשוב לי שגם אחרי משחק פחות טוב (מול באיירן מינכן, י"מ) אסור לי להוריד את הראש ולבכות על מה שקרה אלא להסתכל הלאה, וזה מה שעשיתי", אמר השחקן המוכשר לאחר המשחק.</p>
      <p>"נהניתי על המגרש והראיתי את הדברים שאני טוב בהם. יש לנו חבר'ה טובים שיכולים למלא את המקום של הפצועים. אני עובד מאוד קשה באימונים כדי להראות את היכולות שלי ואני אמשיך לעשות את זה גם אם אני אקבל הרבה דקות וגם אם לא. כשאני עולה על המגרש אפשר להיות בטוחים שאני נותן 100 אחוז".</p>
    </article>
  </body>
</html>