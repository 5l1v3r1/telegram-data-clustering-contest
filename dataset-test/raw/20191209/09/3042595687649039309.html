<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/adressa-han-erstatter-bjornebye/71909269"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T09:26:15+00:00"/>
    <meta property="og:title" content="Adressa: Han erstatter Bjørnebye"/>
    <meta property="og:description" content="Den mangeårige Rosenborg-backen Mikael Dorsin (38) blir klubbens nye sportslige leder, ifølge Adresseavisen."/>
  </head>
  <body>
    <article>
      <h1>Adressa: Han erstatter Bjørnebye</h1>
      <h2>Den mangeårige Rosenborg-backen Mikael Dorsin (38) blir klubbens nye sportslige leder, ifølge Adresseavisen.</h2>
      <address><time datetime="2019-12-09T09:26:15+00:00">09 Dec 2019, 09:26</time> by <a rel="author">NTB I</a></address>
      <p><a href="https://www.adressa.no/100Sport/fotball/Dorsin-klar-for-Rosenborg-Blir-klubbens-nye-sportslige-leder-284070b.html">Avisen </a>erfarer at RBK er enig med Mikael Dorsin om at han overtar jobben som Stig Inge Bjørnebye trakk seg fra i november. Roseborg ønsker imidlertid ikke å kommentere saken.</p>
      <p>- Jeg har ingen kommentarer til dette akkurat nå, sier daglig leder Tove Moe Dyrhaug.</p>
      <p>Svenske Dorsin fikk med seg 402 kamper og scoret 31 mål for Rosenborg. Han var i klubben i to omganger i 2004-07 og 2008-16. I mellomtiden hadde han et kort opphold i rumenske Cluj, hvor han fikk med seg ett seriemesterskap. Han tok fem serietitler med RBK og en kongepokal.</p>
      <p>Dorsin har også spilt 16 A-landskamper for Sverige. Han er utdannet jurist og har hatt sitt eget agentfirma etter at han la opp som spiller.</p>
      <p>Bjørnebye ga seg 14. november som Rosenborgs sportslige leder etter fem år i jobben for tre uker siden. Rosenborg har siden jobbet iherdig med å finne en erstatter, og valget ser ut til å ha falt på klubbens tidligere venstreback.</p>
      <p>Rosenborg sikret seg nylig Kristoffer Zachariassen fra Sarpsborg som forsterkning til neste sesong. Trønderne avslutter årets sesong med europaligakampen borte mot PSV kommende torsdag.</p>
    </article>
  </body>
</html>