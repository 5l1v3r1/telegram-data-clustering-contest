<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/12/09/2021-re-minden-felbolydulhat-vagy-megsem"/>
    <meta property="og:site_name" content="Formula.hu"/>
    <meta property="article:published_time" content="2019-12-09T09:09:00+00:00"/>
    <meta property="og:title" content="2021-re minden felbolydulhat... vagy mégsem?"/>
    <meta property="og:description" content="Alig fejeződött még be a 2019-es esztendő, de máris rengeteg szakértő számolgat, mi történik 2021-ben. A szabályváltozások komoly pilótamozgást hozhatnak magukkal, de lehet, hogy minden marad."/>
  </head>
  <body>
    <article>
      <h1>2021-re minden felbolydulhat... vagy mégsem?</h1>
      <h2>Alig fejeződött még be a 2019-es esztendő, de máris rengeteg szakértő számolgat, mi történik 2021-ben. A szabályváltozások komoly pilótamozgást hozhatnak magukkal, de lehet, hogy minden marad.</h2>
      <address><time datetime="2019-12-09T09:09:00+00:00">09 Dec 2019, 09:09</time> by <a rel="author">Kármán Zoltán, fotó: DPPI</a></address>
      <p>Max Verstappen az FIA díjátadó gáláján egyértelműen kijelentette, hogy <b><a href="https://formula.hu/f1/2019/12/09/verstappen-a-jovom-szempontjabol-nagyon-fontos-lesz-az-idenykezdet">jövőjét illetően minden attól függ, hogy kezdődik számára a 2020-as év.</a></b> Ha a Red Bull-Honda már a kezdetektől versenyképes autóval áll elő, amivel harcolhat a világbajnoki címért, akkor szinte biztosan meghosszabbítja jövőre lejáró szerződését.</p>
      <p>Ugyanakkor hetek óta beszédtéma, hogy Lewis Hamilton jövő év végén a Ferrarihoz igazolhat, helyét pedig a holland vehetné át a Mercedesnél. Verstappen jelenlegi csapatfőnöke szerint viszont egyáltalán nem biztos, hogy az élpilóták istállót váltanak, mivel mindhárman vezérek lehetnek csapaton belül és ezt nem valószínű, hogy szívesen feladnák.</p>
      <p>„Max nagyon boldog ebben a gárdában, mi pedig szintén nagy örömmel vesszük, hogy itt versenyez. Kifejezetten illik a csapatunkba. Úgy tudom, minden kiemelkedő tudású pilótának lejár a szerződése jövő év végén, de egyáltalán nem lepne meg, ha úgy érne véget a történet, hogy mindenki marad a helyén” – idézi Christian Hornert a Motorsport.com szakoldal.</p>
      <p>„Szerintem Charles Leclerc nem megy el a Ferraritól, Lewis (Hamilton) egyértelműen nagyon elégedett jelenlegi környezetével és pontosan ugyanez a helyzet Maxszel is” – tette hozzá Horner. Érdemes lesz jövőre figyelni, ha változás történik, ki dönti fel az első dominót. Lewis Hamilton döntésétől nagyon sok függ majd.</p>
    </article>
  </body>
</html>