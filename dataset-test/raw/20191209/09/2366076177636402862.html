<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965082/%D9%82%DB%8C%D9%85%D8%AA-%D8%AA%D9%85%D8%A7%D9%85-%D8%B4%D8%AF%D9%87-%D9%87%D8%B1-%D9%84%DB%8C%D8%AA%D8%B1-%D8%A8%D9%86%D8%B2%DB%8C%D9%86-%D8%A8%D8%B1%D8%A7%DB%8C-%D8%AF%D9%88%D9%84%D8%AA-%DA%86%D9%82%D8%AF%D8%B1-%D8%A7%D8%B3%D8%AA"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T09:21:00+00:00"/>
    <meta property="og:title" content="قیمت تمام شده هر لیتر بنزین برای دولت چقدر است؟"/>
    <meta property="og:description" content="رئیس هیئت مدیره کانون جایگاه داران گفت: قیمت تمام شده هر لیتر بنزین برای دولت ۴ تا ۵ هزار تومان است، اما اینکه گفته می‌شود بنزین در کشور ما خیلی ارزان است یک تحلیل اشتباه است، بلکه قیمت بنزین باید نسبت به سبد درآمدی مردم سنجیده شود."/>
  </head>
  <body>
    <article>
      <h1>قیمت تمام شده هر لیتر بنزین برای دولت چقدر است؟</h1>
      <address><time datetime="2019-12-09T09:21:00+00:00">09 Dec 2019, 09:21</time> by <a rel="author">پایگاه خبری تحلیلی فردا | Farda News</a></address>
      <p>
        <b>رئیس هیئت مدیره کانون جایگاه داران گفت: قیمت تمام شده هر لیتر بنزین برای دولت ۴ تا ۵ هزار تومان است، اما اینکه گفته می‌شود بنزین در کشور ما خیلی ارزان است یک تحلیل اشتباه است، بلکه قیمت بنزین باید نسبت به سبد درآمدی مردم سنجیده شود.</b>
      </p>
      <p>خبرگزاری تسنیم: رئیس هیئت مدیره کانون جایگاه داران اظهار کرد: طبق اطلاعیه شماره ۸ شرکت ملی پخش فرآورده‌های نفتی مصرف سوخت از ۹۶ تا ۹۸ میلیون لیتر در هشت ماهه اول امسال به ۷۵ میلیون لیتر پس از اجرای طرح سهمیه بندی رسیده و طبق اطلاعات میدانی به دست آمده از استانها، بیش از ۳۰ درصد در مصرف بنزین معمولی کاهش داشتیم.</p>
      <p>همایون صالحی درخصوص مصرف بنزین سوپر گفت: حدود دو سال است که بنزین سوپر به دلیل تحریم‌ها کمتر عرضه شده و بیشتر صادر می‌شود و البته بنزین سوپر در تهران به دلیل مسائل سیاسی به مقدار بیشتری عرضه می‌شود.</p>
      <p>وی گفت: طبق آخرین آمارها، مصرف بنزین سوپر از یک میلیون لیتر مصرفی به حدود ۴۰۰ هزار لیتر رسیده است.</p>
      <p>رئیس هیئت مدیره کانون جایگاه داران با بیان اینکه مصرف بنزین سوپر به شدت پایین آمده گفت: با ماندن بنزین سوپر در مخزن، فضای خالی مخازن در زیر زمین بیشتر شده و با تغییر حجم، تبخیر افزایش پیدا می‌کند و جایگاه داران هم ضرر خواهند کرد.</p>
      <p>وی با اشاره به اینکه تغییر قیمت، میزان مصرف را فقط در یک بازه کوتاه مدت کاهش می‌دهد بیان کرد: روش منطقی و عقلانی برای کاهش مصرف سوخت توسعه حمل و نقل عمومی و زیرساخت‌های مربوطه است.</p>
      <p>صالحی درخصوص قیمت تمام شده هر لیتر بنزین اظهار داشت: طبق گفته ها، قیمت تمام شده هر لیتر بنزین برای دولت ۴ تا ۵ هزار تومان است. اینکه گفته می‌شود بنزین در کشور ما خیلی ارزان است یک تحلیل اشتباه است، بلکه قیمت بنزین باید نسبت به سبد درآمدی مردم سنجیده شود.</p>
    </article>
  </body>
</html>