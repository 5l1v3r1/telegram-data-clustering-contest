<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ostatni/clanek/1170880-stramaccioni-konci-angazma-i-kdyz-vede-ligu-mam-zlomene-srdce-rika-fanousci-se-bouri.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Stramaccioni končí angažmá, i když vede ligu! Mám zlomené srdce, říká. Fanoušci se bouří"/>
    <meta property="og:description" content="Bývalý kouč pražské Sparty Andrea Stramaccioni ukončil své strastiplné angažmá v íránském Esteghlu. A to přesto, že jeho tým čtyři kola před koncem podzimní části vede tamní nejvyšší soutěž. Informaci potvrdil mimo jiné server Iran News."/>
  </head>
  <body>
    <article>
      <h1>Stramaccioni končí angažmá, i když vede ligu! Mám zlomené srdce, říká. Fanoušci se bouří</h1>
      <address><time datetime="2019-12-09T09:15:00+00:00">09 Dec 2019, 09:15</time> by <a rel="author">roj, Sport.cz</a></address>
      <p>Bývalý kouč pražské Sparty Andrea Stramaccioni ukončil své strastiplné angažmá v íránském Esteghlu. A to přesto, že jeho tým čtyři kola před koncem podzimní části vede tamní nejvyšší soutěž. Informaci potvrdil mimo jiné server Iran News.</p>
      <p>Třiačtyřicetiletý kouč vydržel ve svém prvním angažmá po vyhazovu ze Sparty půl roku, okolnosti jeho konce v klubu jsou ale diametrálně odlišné, než jaké zažil na Letné.</p>
      <p>Zatímco v českém velkoklubu měl vytvořené podmínky, o kterých si jeho kolegové v lize mohli nechat jen zdát, výsledky trenérovy práce byly žalostné. Fanoušci mu nemohli přijít na jméno a dlouho toužebně očekávali jeho odchod i konec megalomanského projektu „internacionalizace týmu".</p>
      <figure>
        <iframe data-src="https://twitter.com/irannewsdaily/status/1203740943855304705?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V Íránu naopak, alespoň podle svých slov, vedení klubu jeho práci sabotovalo a neplnilo podmínky smlouvy. Tu také kvůli jejímu porušování, mimo jiné neplnění finanční stránky, vypověděl a fanoušci se jednoznačně postavili na jeho stranu. Příznivci Esteghlu se bouří a požadují odchod klubového vedení včetně prezidenta.</p>
      <figure>
        <img src="https://media.sport.cz/images/top_foto1/0000009409990564/Hlm6BcfL3pOmYCpp6I_i2w/5d7a00b6f886f185b6570200-284355.jpg"/>
      </figure>
      <p>
        <a href="https://www.sport.cz/1141829-sokujici-sebevrazda-fanynka-stramaccioniho-klubu-se-upalila-kvuli-fotbalu.html">
          <b>Šokující sebevražda! Fanynka Stramaccioniho klubu se upálila kvůli fotbalu</b>
        </a>
      </p>
      <p>„Chtěl bych poděkovat všem hráčům týmu a realizačnímu týmu za excelentní výkony a profesionální spolupráci, které nás vynesly na čelo ligy navzdory všem obtížím posledních měsíců," píše Stramaccioni v prohlášení.</p>
      <p>„V neposlední řadě bych chtěl vyjádřit velký dík opravdu úžasným fanouškům Esteghlu, jejich unikátní a neuvěřitelné podpoře a přeji jim, aby jejich milovanému přinesla úspěch, který si zaslouží. Láme mi srdce, že jsem nucen odejít a doufám, že se v budoucnu zase sejdeme," dodává kouč.</p>
      <figure>
        <img src="https://media.sport.cz/images/top_foto1/0000000709990564/AivrRtyWs_ovNLlhyYNfXQ/5a91f45331a6642c79f10000-251900.jpg"/>
      </figure>
      <p>
        <a href="https://www.sport.cz/1135773-to-ma-byt-sabotaz-zuril-stramaccioni-po-prohrane-premiere-v-iranu.html">
          <b>To má být sabotáž? zuřil Stramaccioni po prohrané premiéře v Íránu</b>
        </a>
      </p>
      <p>Stramaccioni dokázal tým vytáhnout na vrchol, přestože nevyhrál ani jeden z úvodních pěti zápasů. Už tehdy si stěžoval na jednání ze strany klubu, třeba když při svém debutu v Tabrízu neměl na lavičce k dispozici překladatele.</p>
      <p>„Hrajete první zápas a oni vás odstřihnou od překladatele, tak co to je? Sabotáž? Co to má znamenat?" rozčiloval se římský rodák. Nakonec svůj tým nastartoval a vyhrál sedm z osmi zápasů.</p>
      <p>Roli hlavního kouče Esteghlu dočasně převezme asistent Javad Zarincheh.</p>
    </article>
  </body>
</html>