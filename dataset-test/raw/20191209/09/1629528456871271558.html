<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/zpravy/zahranicni/fbi-utok-florida-strelba-student-terorismus.A191209_080339_zahranicni_rko"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T09:15:00+00:00"/>
    <meta property="og:title" content="Útok na floridské vojenské základně byl teroristický čin, oznámila FBI"/>
    <meta property="og:description" content="Americký Federální úřad pro vyšetřování (FBI) předpokládá, že páteční střelba na vojenské základně na Floridě byla teroristickým činem. Oznámila to v neděli vyšetřovatelka FBI na tiskové konferenci. Její úřad se také domnívá, že saúdskoarabský vojenský student jednal sám."/>
  </head>
  <body>
    <article>
      <h1>Útok na floridské vojenské základně byl teroristický čin, oznámila FBI</h1>
      <address><time datetime="2019-12-09T09:15:00+00:00">09 Dec 2019, 09:15</time> by <a rel="author">ČTK</a></address>
      <p>Americký Federální úřad pro vyšetřování (FBI) předpokládá, že páteční střelba na vojenské základně na Floridě byla teroristickým činem. Oznámila to v neděli vyšetřovatelka FBI na tiskové konferenci. Její úřad se také domnívá, že saúdskoarabský vojenský student jednal sám.</p>
      <p>Pachatel, který se na základně účastnil výcviku, začal střílet v jedné z místních učeben.</p>
      <p>Podle agentky FBI Rachel Rojasové 21letý příslušník saúdskoarabského letectva Muhammad Šamrání použil legálně zakoupenou pistoli. Zasahovali proti němu policisté i vojáci a nakonec se jim podařilo ho zlikvidovat. Kromě tří mrtvých si útok vyžádal také osm zraněných. Motivy činu jsou zatím neznámé.</p>
      <p>
        <b>
          <a href="https://www.idnes.cz/zpravy/zahranicni/fbi-utok-florida-strelba-student-terorismus.A191209_080339_zahranicni_rko/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/121/org/BRO7fdb24_NJ101_FLORIDA_SHOOTING_1206_11_1.JPG"/>
          <figcaption>Na základně v americké Pensacole útočil střelec (6. prosince 2019)</figcaption>
        </figure>
        <figure>
          <img src="https://1gr.cz/fotky/idnes/19/121/org/RKO7fe914_P201912080103101.jpg"/>
          <figcaption>Muhammad Šamrání, který v pátek zaútočil na americké vojenské základně v...</figcaption>
        </figure>
        <figure>
          <img src="https://1gr.cz/fotky/idnes/19/121/org/LES7fdb1d_NJ100_FLORIDA_SHOOTING_1206_11.JPG"/>
          <figcaption>Vojenská základna v Pensacole. (6. prosince 2019)</figcaption>
        </figure>
        <figure>
          <img src="https://1gr.cz/fotky/idnes/19/121/org/LES7fdb1c_NJ102_FLORIDA_SHOOTING_1206_11_1.JPG"/>
          <figcaption>Vojenská základna v Pensacole. (6. prosince 2019)</figcaption>
        </figure>
      </slideshow>
      <p>
        <a href="https://www.idnes.cz/zpravy/zahranicni/fbi-utok-florida-strelba-student-terorismus.A191209_080339_zahranicni_rko/foto">Zobrazit fotogalerii</a>
      </p>
      <p>V sobotu americký ministr obrany Mark Esper prohlásil, že zatím nemůže uvedený čin označit za terorismus.</p>
      <p>Agentura AP zároveň s odvoláním na nejmenovaného vysoce postaveného činitele uvedla, že pachatel několik dní před útokem společně se třemi dalšími muži sledoval nahrávky zachycující masové střelby.</p>
      <p>Podle dřívějších zpráv střelec rovněž před útokem na internetu zveřejnil komentáře nepřátelské vůči Spojeným státům. Organizace SITE, která monitoruje weby islámských radikálů, uvedla, že Šamrání před činem psal o své nenávisti k USA kvůli americkým válkám v muslimských zemích a citoval zesnulého vůdce teroristické sítě Al-Káida Usámu bin Ládina. Také podle zjištění AP na internetu kritizoval americkou podporu Izraele.</p>
      <p>FBI po incidentu prověřoval sociální sítě a zkoumal, jestli střelec útočil sám, nebo byl napojen na nějakou širší skupinu. List The New York Times (NYT) uvedl, že vyšetřovatelé zatím nenalezli žádné důkazy o napojení Šamráního na mezinárodní teroristické organizace a domnívají se, že se nejspíš radikalizoval sám.</p>
      <hr/>
      <p>
        <b>
          <a href="https://www.idnes.cz/zpravy/zahranicni/usa-pensacola-utok-smrt-strelba.A191206_201931_zahranicni_lesa">Na základně na Floridě střílel student ze Saúdské Arábie. Zabil tři lidi</a>
        </b>
      </p>
      <hr/>
      <p>Podle NYT je v souvislosti s útokem vyslýcháno šest saúdskoarabských státních příslušníků, z nichž dva si scénu natáčeli na video.</p>
      <p>Americký prezident Donald Trump naznačil, že by mohl přehodnotit politiku týkající se vojenského výcviku cizinců v USA. Podle agentury AP podstupuje různé typy výcviku ve Spojených státech v současnosti více než 750 Saúdských Arabů. Patří mezi více než 5 000 zahraničních studentů ze 153 zemí světa, kteří v USA nyní absolvují vojenský výcvik.</p>
    </article>
  </body>
</html>