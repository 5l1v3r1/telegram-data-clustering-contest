<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-afera-mariana-banasia/fakty/news-radziwill-o-sprawie-banasia-opozycji-nie-zalezy-na-rozwiazan,nId,3378725"/>
    <meta property="og:site_name" content="RMF24"/>
    <meta property="article:published_time" content="2019-12-09T09:29:00+00:00"/>
    <meta property="og:title" content="Radziwiłł o sprawie Banasia: Opozycji nie zależy na rozwiązaniu tego problemu"/>
    <meta property="og:description" content="&quot;Trochę mnie dziwi postawa niektórych przedstawicieli opozycji, którzy mówią, że nie będą współpracować w zakresie zmian prawa, które umożliwiłyby odwołanie Mariana Banasia&quot; – stwierdził w rozmowie z Onetem wojewoda mazowiecki Konstanty Radziwiłł. &quot;To dziwne - albo się chce go pozbawiać stanowiska, albo się nie chce. A czego chce opozycja? Załatwienia tej sprawy czy podgrzewania jej? Deklaracja braku współpracy przy ewentualnych zmianach prawa, umożliwiających odwołanie pana Banasia, jest dla mnie jednoznaczna – że opozycji w ogóle nie zależy na rozwiązaniu tego problemu&quot; - ocenił."/>
  </head>
  <body>
    <article>
      <h1>Radziwiłł o sprawie Banasia: Opozycji nie zależy na rozwiązaniu tego problemu</h1>
      <address><time datetime="2019-12-09T09:29:00+00:00">09 Dec 2019, 09:29</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>"Trochę mnie dziwi postawa niektórych przedstawicieli opozycji, którzy mówią, że nie będą współpracować w zakresie zmian prawa, które umożliwiłyby odwołanie Mariana Banasia" – stwierdził w rozmowie z Onetem wojewoda mazowiecki Konstanty Radziwiłł. "To dziwne - albo się chce go pozbawiać stanowiska, albo się nie chce. A czego chce opozycja? Załatwienia tej sprawy czy podgrzewania jej? Deklaracja braku współpracy przy ewentualnych zmianach prawa, umożliwiających odwołanie pana Banasia, jest dla mnie jednoznaczna – że opozycji w ogóle nie zależy na rozwiązaniu tego problemu" - ocenił.</b>
      </p>
      <figure>
        <img src="https://i.iplsc.com/-/0009G9ADR5CCODWD-C431.jpg"/>
        <figcaption>Konstanty Radziwiłł<cite>/Michał Dukaczewski /Archiwum RMF FM</cite></figcaption>
      </figure>
      <p><i>Popieraliśmy tę kandydaturę na podstawie posiadanych wówczas informacji, ale jednocześnie wzywamy go do ustąpienia z tego stanowiska, gdy wyszło na jaw wiele faktów, przemawiających za takim rozwiązaniem </i>- tłumaczył Konstanty Radziwiłł pytany o prezesa Najwyższej Izby Kontroli Mariana Banasia. <i><b>Nie jest to nacisk nieuprawniony</b>, ponieważ sytuacja jest nadzwyczajna</i> - zapewnił.<b> </b><i>W zasadzie nie ma zbyt wielu ludzi na scenie politycznej, którzy mówią "dajcie mu spokój, niech będzie tym prezesem", czy to po stronie PiS, czy opozycji. Sytuacja jest, jaka jest i apelujemy, żeby podał się do dymisji </i>- dodał były szef resortu zdrowia.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-sensacyjne-oswiadczenie-mariana-banasia-bylem-gotow-zlozyc-u%2CnId%2C3370011%3Fparametr%3Dembed_tyt">Sensacyjne oświadczenie Mariana Banasia. "Byłem gotów złożyć urząd prezesa NIK"</a>
      </p>
      <p>Według Konstantego Radziwiłła, <b>sprawa Mariana Banasia ma dwa zakresy</b>. <i>Jeden to, powiedziałbym, etyczno-moralny, czyli to, że pan Banaś jest, czy też był właścicielem kamienicy, gdzie prowadzony jest interes, który nie licuje z godnością właściwie nikogo, a już na pewno nie urzędnika takiej rangi. Drugi obszar to element nadużycia prawa. Też na razie wiemy o tym niewiele, bo tylko tyle, że grozi mu pięć lat więzienia za nieprawidłowości w ramach badania oświadczenia majątkowego. I że nie chodzi o pomyłkę, ale zatajenie pewnych rzeczy w sposób świadomy </i>- zauważył. <i>Nie widziałem raportu CBA na ten temat i pewnie nie zobaczę. Ja mogę zapewnić, że o tych wszystkich sprawach pana Banasia nie wiedziałem, głosując jako senator</i> - zapewnił w rozmowie z Onetem. </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-afera-mariana-banasia%2Ffakty%2Fnews-mariusz-kaminski-ma-zlozyc-w-sejmie-wyjasnienia-ws-mariana-b%2CnId%2C3370189%3Fparametr%3Dembed_tyt">Mariusz Kamiński ma złożyć w Sejmie wyjaśnienia ws. Mariana Banasia</a>
      </p>
      <p>Radziwiłł przyznał, że w jego ocenie ewentualna <b>zmiana Konstytucji w celu odwołania Mariana Banasia to ostateczność.</b> <i>M</i><i>am tylko nadzieję, że jednak dojdzie do tej dymisji. W tej chwili są rozważane w tej sprawie różne scenariusze</i> - stwierdził. <i>Uważam, że należy rozważyć wszystkie ewentualne sposoby, by problem rozwiązać. <b>To stało się problemem Rzeczpospolitej. Dzięki współdziałaniu da się wszystko rozwiązać</b></i><b> </b>- podsumował wojewoda mazowiecki w rozmowie z Onetem. </p>
      <p>
        <a href="https://wiadomosci.onet.pl/tylko-w-onecie/radziwill-o-banasiu-opozycji-w-ogole-nie-zalezy-na-rozwiazaniu-tego-problemu/wdty8rn">
          <u>
            <b>Cała rozmowa dostępna jest tutaj </b>
          </u>
        </a>
      </p>
    </article>
  </body>
</html>