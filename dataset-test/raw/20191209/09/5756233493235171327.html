<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625597/%D8%B8%D8%B1%DB%8C%D9%81-%D8%A7%D8%B2-%D8%A7%D8%B1%D9%88%D9%BE%D8%A7%DB%8C%DB%8C%E2%80%8C%D9%87%D8%A7-%D9%86%D8%A7%D8%B1%D8%A7%D8%B6%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:09:00+00:00"/>
    <meta property="og:title" content="ظریف: از اروپایی‌ها ناراضی هستیم"/>
    <meta property="og:description" content="وزیر امور خارجه تاکید کرد: ایران از میزان تعهد اتحادیه اروپا و کشورهای عضو این اتحادیه به اجرای برجام ناراضی است."/>
  </head>
  <body>
    <article>
      <h1>ظریف: از اروپایی‌ها ناراضی هستیم</h1>
      <h2>احتمال اجرایی‌شدن اینستکس در آینده وجود دارد</h2>
      <address>
        <time datetime="2019-12-09T09:09:00+00:00">09 Dec 2019, 09:09</time>
      </address>
      <p>
        <i>وزیر امور خارجه تاکید کرد: ایران از میزان تعهد اتحادیه اروپا و کشورهای عضو این اتحادیه به اجرای برجام ناراضی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدجواد ظریف بامداد دوشنبه (18 آذر) پس از ورود به ترکیه جهت شرکت در هشتمین نشست وزیران امور خارجه کشورهای عضو اجلاس «قلب آسیا» که با محوریت بررسی روند توسعه افغانستان و آخرین تحولات این کشور برگزار می‌شود، درباره این سفر اظهار کرد: روابط ما با کشورهای همسایه، روابط ویژه‌ای است و بیشترین سفرها را از ابتدای پذیرش مسئولیت تاکنون به کشورهای همسایه از جمله ترکیه و روسیه داشته‌ایم.</p>
      <p>وی در مورد اهداف برگزاری اجلاس قلب آسیا نیز گفت: این اجلاس برای هماهنگی همکاری‌های منطقه‌ای با افغانستان به منظور ایجاد ثبات و توسعه همه‌جانبه در این کشور شکل گرفته است. در این چند سال کشورهای مختلف، مسئولیت‌های مختلفی در این ارتباط بر عهده گرفته‌اند که مسئولیت ایران بحث آموزش در افغانستان بوده است.</p>
      <figure>
        <img src="https://aftabnews.ir/files/fa/news/1398/9/18/368689_185.jpg"/>
      </figure>
      <p>ظریف ادامه داد: با توجه به برگزاری انتخابات ریاست جمهوری در افغانستان و تحولات مربوط به مذاکرات روند صلح در این کشور، اکنون شاهد شرایط ویژه‌ای در افغانستان هستیم و ضرورت دارد کشورهای منطقه و همسایه افغانستان نقش فعال‌تری را در روند صلح و بازسازی این کشور ایفا کنند. به همین دلیل این اجلاس فرصت خوبی برای کشورهای مختلف برای بحث و گفت‌وگو در حوزه‌هایی است که می‌تواند به افغانستان و روند صلح در این کشور کمک کند.</p>
      <p>وزیر امور خارجه همچنین تاکید کرد که در جریان و حاشیه این اجلاس ممکن است با برخی مقامات شرکت‌کننده در اجلاس از کشورهای دیگر نیز رایزنی و گفت‌وگو کند.</p>
      <p>وی در پاسخ به پرسشی در ارتباط با نشست کمیسیون مشترک برجام که جمعه گذشته در وین برگزار شده بود و همچنین دیگر مسائل مرتبط با این توافق بین‌المللی اظهار کرد: ما حتماً از میزان تعهد اتحادیه اروپا و کشورهای عضو به اجرای برجام ناراضی هستیم و این موضوع در روز جمعه به صورت واضح از سوی ایران و همچنین دو کشور غیر اروپایی برجام یعنی روسیه و چین با صراحت و با هماهنگی قابل توجهی از سوی سه کشور مطرح شد.</p>
      <p>ظریف اظهار کرد: در این جلسه همچنین در مورد ضرورت اجرای واقعی تعهدات برجامی از سوی دیگران و اینکه ایران همواره آمادگی داشته در صورت اجرای تعهدات از سوی طرف‌های دیگرِ عضو این توافق بین‌المللی، اقدامات خود مبتنی بر ماده ۳۶ برجام را متوقف کند، تاکید شد.</p>
      <p>وزیر امور خارجه در پایان، تأکید کرد: اقدام جدید شش کشور اتحادیه اروپا برای پیوستن به اینستکس، اقدام مثبتی است؛ ولی آنچه لازم است شاهد آن باشیم، عملیاتی شدن اینستکس است که با امضای تفاهم‌نامه بین طرف ایرانی و اروپایی اینستکس، احتمال اینکه این روش و مکانیزم در آینده به اجرا درآید، وجود دارد.</p>
    </article>
  </body>
</html>