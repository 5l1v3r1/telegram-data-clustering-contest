<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/media/hristoygenna-2019-eortastiko-programma-toy-ant1"/>
    <meta property="og:site_name" content="The Pressroom"/>
    <meta property="article:published_time" content="2019-12-09T09:41:28+00:00"/>
    <meta property="og:title" content="Χριστούγεννα 2019: Το εορταστικό πρόγραμμα του ΑΝΤ1"/>
    <meta property="og:description" content="Tα Χριστούγεννα είναι μαγεία, είναι φαντασία, είναι παραμύθι, είναι χαρά, είναι προσφορά. Ο ΑΝΤ1, για μια ακόμη εορταστική περίοδο, ρίχνει χρυσόσκονη στον τηλεοπτικό του αέρα με ένα ξεχωριστό πρόγραμμα."/>
  </head>
  <body>
    <article>
      <h1>Χριστούγεννα 2019: Το εορταστικό πρόγραμμα του ΑΝΤ1</h1>
      <address>
        <time datetime="2019-12-09T09:41:28+00:00">09 Dec 2019, 09:41</time>
      </address>
      <p>
        <b>Tα <a href="https://www.thepressroom.gr/tags/hristoygenna">Χριστούγεννα</a> είναι μαγεία, είναι φαντασία, είναι παραμύθι, είναι χαρά, είναι προσφορά.</b>
      </p>
      <p>Ο <a href="https://www.thepressroom.gr/tags/ant1"><b>ΑΝΤ1</b></a>, για μια ακόμη εορταστική περίοδο, ρίχνει χρυσόσκονη στον τηλεοπτικό του αέρα με ένα ξεχωριστό πρόγραμμα.</p>
      <p>Αγαπημένα πρόσωπα και εκπομπές του καναλιού βάζουν τα γιορτινά τους, ενώ απρόβλεπτες παρέες συναντιούνται για να «ντύσουν» τις μέρες αυτές με συναίσθημα, χιούμορ και θετική ενέργεια. Και σε αυτό το εορταστικό «ταξίδι» των Χριστουγέννων ΕΙΜΑΣΤΕ ΕΝΑ!</p>
      <p>
        <b>«ΤΑΞΙΔΕΥΟΝΤΑΣ ΣΤΟΝ ΜΥΛΟ ΤΩΝ ΞΩΤΙΚΩΝ»</b>
      </p>
      <p>ΜΕ ΤΟΝ ΧΡΗΣΤΟ ΝΕΖΟ</p>
      <p>Ο ΑΝΤ1 και ο Χρήστος Νέζος μας ταξιδεύουν την Κυριακή 22 Δεκεμβρίου, στις 16:00, στον «Μύλο των Ξωτικών», στα Τρίκαλα, σε ένα μοναδικό οδοιπορικό που έχει ως επίκεντρο τη μαγεία των Χριστουγέννων και τη μουσική, παρέα με τον Θοδωρή Βουτσικάκη. Η εκπομπή ξεκινάει με μια ποδηλατάδα στο ποτάμι των Τρικάλων. Επόμενη στάση, το μοναδικό μουσείο Τσιτσάνη και αμέσως μετά το χωριό Καστράκι στα Μετέωρα, όπου ο Θοδωρής ερμηνεύει τραγούδια του σε μουσική του Νικόλα Πιοβάνι και στίχους της Λίνας Νικολακοπούλου.</p>
      <p>Μετά από αυτή τη ξενάγηση, ο Χρήστος Νέζος και ο Θοδωρής Βουτσικάκης θα βρεθούν στο πιο διάσημο και όμορφο χριστουγεννιάτικο πάρκο της Ελλάδας, όπου ζωντανεύει ο Καρυοθραύστης, το εμβληματικό χριστουγεννιάτικο παραμύθι του Ε.Τ.Α. Χόφμαν. Στο παραμυθένιο σκηνικό του Μύλου των Ξωτικών ο Θοδωρής μιλάει για τα δικά του αγαπημένα Χριστούγεννα.</p>
      <p>
        <b>ΤΟ ΕΟΡΤΑΣΤΙΚΟ «ΠΡΩΙΝΟ»</b>
      </p>
      <p>Η αγαπημένη καθημερινή ψυχαγωγική εκπομπή «Το Πρωινό» έχει ήδη στολίσει το χριστουγεννιάτικο δέντρο της και έχει βάλει τα γιορτινά της. Αυτά τα Χριστούγεννα, η Φαίη Σκορδά μας σερβίρει όχι απλά ένα πρωινό, αλλά… «Το Πρωινό» και μάλιστα με γεύση εορταστική!</p>
      <p>Η Φαίη Σκορδά μαζί με τους Δημήτρη Ουγγαρέζο, Αφροδίτη Γραμμέλη, Άρη Καβατζίκη, Νάνσυ Παραδεισανού και τους καλεσμένους τους, γιορτάζουν τα 30 χρόνια του ΑΝΤ1 με αφιερώματα στα μεγαλύτερα σόου του σταθμού, στις επιτυχημένες σειρές μυθοπλασίας, αλλά και στα εορταστικά προγράμματα που μεταδόθηκαν από τον ΑΝΤ1 στα 30 χρόνια επιτυχημένης λειτουργίας του. Ακόμη, οι πρωταγωνιστές των θεατρικών παραστάσεων της Αθήνας, δίνουν τις ευχές τους στους τηλεθεατές του Πρωινού με τον πιο… αναπάντεχο τρόπο! Τη Δευτέρα 23 Δεκεμβρίου, στις 10:00, η Φαίη Σκορδά και η παρέα της υποδέχονται τον Κώστα Μαρτάκη και το κέφι ανάβει για τα καλά! Την Παραμονή Χριστουγέννων, Δευτέρα 24 Δεκεμβρίου, ξεκινάμε την ημέρα με την απόλυτη χριστουγεννιάτικη διάθεση, με κάλαντα από την χορωδία του Δήμου Αθηναίων, ενώ χορεύουμε και τραγουδάμε με τον Χρήστο Μενιδιάτη.</p>
      <p>Το πάρτι συνεχίζεται και τις επόμενες μέρες: την Παρασκευή 27/12 η Φαίη υποδέχεται στο πλατό του Πρωινού την Κατερίνα Στικούδη και τους Duo Violin, τη Δευτέρα 30/12 την Ευριδίκη και την παραμονή πρωτοχρονιάς Τρίτη 31/12 τους Alcatrash.</p>
      <p>Εκτός από πολύ κέφι, συζήτηση, τραγούδι και χορό, θα έχουμε επίσης τις έγκυρες αστρολογικές προβλέψεις της Λίτσας Πατέρα για την καινούρια χρονιά, συνταγές για το γιορτινό μας τραπέζι από τον αγαπημένο chef Βασίλη Καλλίδη, προτάσεις για τις γιορτινές εξόδους μας, καθώς και μυστικά για ένα αστραφτερό μακιγιάζ και στυλ.</p>
      <p>Στο πλαίσιο της πρωτοβουλίας Κοινωνικής Υπευθυνότητας του ΑΝΤ1, το «Still Standing» και το «Rouk Ζοuk» επιστρέφουν για τέταρτη συνεχόμενη χρονιά με νέα επεισόδια για καλό σκοπό.</p>
      <p>
        <b>«STILL STANDING – ΕΚΕ»</b>
      </p>
      <p>ΔΕΥΤΕΡΑ 23/12 ΜΕ ΠΑΡΑΣΚΕΥΗ 27/12 στις 17:45, στον ΑΝΤ1!</p>
      <p>Η Μαρία Μπεκατώρου την εβδομάδα από 23 έως και 27 Δεκεμβρίου, υποδέχεται στις 17:45, στο εορταστικό πλατό του «Still Standing Special», τον Γιώργο Παπαδάκη και την ομάδα του Καλημέρα Ελλάδα, τον Γρηγόρη Αρναούτογλου, τον Σάββα Πούμπουρα, τον Γιώργο Λέντζα, τον Άγγελο Γιακουμίδη, τον Φάνη Λαμπρόπουλο, τον Νικόλα Ράπτη, τον Θανάση Πασσά, τους πρωταγωνιστές της θεατρικής παράστασης «Η Παριζιάνα», αλλά και τους πρωταγωνιστές των τηλεοπτικών σειρών του ΑΝΤ1 «Γυναίκα Χωρίς Όνομα», «Αν ήμουν πλούσιος» και «Άγριες Μέλισσες», προκειμένου να ενισχύσουν και να στηρίξουν, παίζοντας, την ένωση «Μαζί για το Παιδί».</p>
      <p>
        <b>«ROUK ZOUK – ΕΚΕ»</b>
      </p>
      <p>ΔΕΥΤΕΡΑ 23/12 ΜΕ ΠΑΡΑΣΚΕΥΗ 27/12 στις 16:00, στον ΑΝΤ1!</p>
      <p>Η Ζέτα Μακρυπούλια την εβδομάδα από 23 έως και 27 Δεκεμβρίου, υποδέχεται στις 16:00, στο εορταστικό πλατό του «Rouk Zouk Special» τους πρωταγωνιστές των θεατρικών παραστάσεων «Hairspray» και «Του Κουτρούλη ο Γάμος», καθώς και τους πρωταγωνιστές των τηλεοπτικών σειρών του ΑΝΤ1 «Μην Ψαρώνεις» και «Άγριες Μέλισσες», προκειμένου να ενισχύσουν και να στηρίξουν, παίζοντας, το «Make a Wish».</p>
      <p>
        <b>«ΤΟ ΚΑΦΕ ΤΗΣ ΧΑΡΑΣ»</b>
      </p>
      <p>ΕΠΙΣΤΡΕΦΕΙ ΣΤΟΝ ΑΝΤ1 31/12, ΠΑΡΑΜΟΝΗ ΠΡΩΤΟΧΡΟΝΙΑΣ, ΣΤΙΣ 20:45</p>
      <p>Δεκαπέντε χρόνια μετά την τεράστια τηλεοπτική επιτυχία του, το «ΚΑΦΕ ΤΗΣ ΧΑΡΑΣ» επιστρέφει στις οθόνες μας την Τρίτη 31/12! Ο Περίανδρος Πώποτας και οι μοναδικοί χαρακτήρες του μικρού αρκαδικού χωριού θα είναι και πάλι στη συχνότητα του ΑΝΤ1. Η αγαπημένη σειρά ανανεώνεται με την «εισβολή» νέων χαρακτήρων, αλλά και με την εξέλιξη πολλών γνωστών Κολοκοτρωνιτσιωτών.</p>
      <p>
        <b>«Πέτα τη φριτέζα», 31/12 στις 21.45</b>
      </p>
      <p>Με ένα χορταστικό εορταστικό επεισόδιο θα υποδεχτούμε το 2020 στον ANT1. Τα πρόσωπα που αγαπήσαμε, μαζί με δημοφιλείς τραγουδιστές, θα συνθέσουν ένα χαρούμενο τρίωρο πρόγραμμα που θα μας οδηγήσει με αισιοδοξία στη νέα χρονιά.</p>
    </article>
  </body>
</html>