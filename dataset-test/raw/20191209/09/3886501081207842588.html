<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/120379-agencija-za-borbu-protiv-korupcije-branko-stefanovic-nije-ni-vlasnik-niti-je-zaposlen-u-gim-u?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T09:45:04+00:00"/>
    <meta property="og:title" content="Agencija za borbu protiv korupcije: Branko Stefanović nije ni vlasnik niti je zaposlen u GIM-u"/>
    <meta property="og:description" content="Agencija za borbu protiv korupcije saopštila je danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom osnovu u privrednom društvu GIM, kao i da nije bio angažovan u tom preduzeću na bilo koji način od njegovog osnivanja.Nakon izvršene provere, zaključeno je i da kupovina naoružanja Кrušika od strane privrednog društva GIM ne predstavlja sukob interesa ministra Nebojše Stefanovića, da ne može da utiče na nepristrasno i nezavisno vršenje javne funkcije ministra, te da ne postoji odnos zavisnosti koji funkcioner mora da izbegava pri vršenju javne funkcije, navodi se u sapštenju.Agencija je, kako se navodi, izvršila prethodnu proveru ispunjenosti uslova za pokretanje postupka zbog povrede odredaba Zakona o Agenciji za borbu protiv korupcije. Ustanovljeno je i da Branko Stefanović nije bio osiguranik privrednog društva GIM, navodi se u saopštenju.U postupku provere Agencija je pribavila je informacije od privrednog društva…"/>
  </head>
  <body>
    <article>
      <h1>Agencija za borbu protiv korupcije: Branko Stefanović nije ni vlasnik niti je zaposlen u GIM-u</h1>
      <address>
        <time datetime="2019-12-09T09:45:04+00:00">09 Dec 2019, 09:45</time>
      </address>
      <p><b>Agencija za borbu protiv korupcije saopštila je danas da Branko Stefanović, otac ministra unutrašnjih poslova Nebojše Stefanovića, nije ni vlasnik ni zakonski zastupnik, niti zaposlen po bilo kom osnovu u privrednom društvu GIM, kao i da nije bio angažovan u tom preduzeću na bilo koji način od njegovog osnivanja.</b><br/><br/>Nakon izvršene provere, zaključeno je i da kupovina naoružanja Кrušika od strane privrednog društva GIM ne predstavlja sukob interesa ministra Nebojše Stefanovića, da ne može da utiče na nepristrasno i nezavisno vršenje javne funkcije ministra, te da ne postoji odnos zavisnosti koji funkcioner mora da izbegava pri vršenju javne funkcije, navodi se u sapštenju.<br/><br/>Agencija je, kako se navodi, izvršila prethodnu proveru ispunjenosti uslova za pokretanje postupka zbog povrede odredaba Zakona o Agenciji za borbu protiv korupcije. <br/><br/>Ustanovljeno je i da Branko Stefanović nije bio osiguranik privrednog društva GIM, navodi se u saopštenju.<br/><br/>U postupku provere Agencija je pribavila je informacije od privrednog društva GIM d.o.o. Beograd, Centralnog registra obaveznog socijalnog osiguranja, Registra pravnih licam koja se bave prometom oružja, delova za oružje i municije, Republičkog fonda za penzijsko i invalidsko osiguranje, kao i Agencije za privredne registre.<br/><br/>"Imajući u vidu da je utvrdjeno da ne postoji odnos zavisnosti, koji bi ministar Nebojša Stefanović, kao funkcioner, trebalo da izbegava pri vršenju javne funkcije, Agencija nije istraživala niti je analizirala formiranje cena naoružanja na tržištu", piše u saopštenju.</p>
    </article>
  </body>
</html>