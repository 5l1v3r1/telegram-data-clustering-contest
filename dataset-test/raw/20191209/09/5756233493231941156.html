<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625603/%D8%AD%D9%88%D8%A7%D8%B4%DB%8C-%D8%A8%DB%8C%D8%A7%D9%86%DB%8C%D9%87-%DB%B7%DB%B7-%D9%86%D9%81%D8%B1-%D8%A7%D8%B2-%D8%A7%D8%B5%D9%84%D8%A7%D8%AD%E2%80%8C%D8%B7%D9%84%D8%A8%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T09:12:00+00:00"/>
    <meta property="og:title" content="حواشی بیانیه ۷۷ نفر از اصلاح‌طلبان درباره اعتراضات بنزینی"/>
    <meta property="og:description" content="بیانیه ۷۷ نفر از اصلاح‌طلبان که اشاره به پذیرش حق اعتراض مسالمت‌آمیز و ضرورت پرهیز مردم از اعمال خشونت در اعتراض‌هایشان دارد، همچنان با حواشی متعددی همراه است، به‌نحوی‌که روز گذشته خبر رسید که تعدادی از امضاکنندگان این بیانیه به صورت کتبی به دادسرای فرهنگ و رسانه با عنوان اتهامی فعالیت تبلیغی علیه نظام احضار شده‌اند که در این میان نام‌هایی مانند مصطفی تاجزاده، محسن آرمین، علیرضا علوی‌تبار، آذر منصوری، رضا تهرانی، صادق نوروزی و جمعی دیگر که نخواستند نامشان ذکر شود، دیده می‌شود."/>
  </head>
  <body>
    <article>
      <h1>حواشی بیانیه ۷۷ نفر از اصلاح‌طلبان درباره اعتراضات بنزینی</h1>
      <address>
        <time datetime="2019-12-09T09:12:00+00:00">09 Dec 2019, 09:12</time>
      </address>
      <p>
        <i>بیانیه ۷۷ نفر از اصلاح‌طلبان که اشاره به پذیرش حق اعتراض مسالمت‌آمیز و ضرورت پرهیز مردم از اعمال خشونت در اعتراض‌هایشان دارد، همچنان با حواشی متعددی همراه است، به‌نحوی‌که روز گذشته خبر رسید که تعدادی از امضاکنندگان این بیانیه به صورت کتبی به دادسرای فرهنگ و رسانه با عنوان اتهامی فعالیت تبلیغی علیه نظام احضار شده‌اند که در این میان نام‌هایی مانند مصطفی تاجزاده، محسن آرمین، علیرضا علوی‌تبار، آذر منصوری، رضا تهرانی، صادق نوروزی و جمعی دیگر که نخواستند نامشان ذکر شود، دیده می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق نوروزی که خود از احضارشدگان است، این خبر را در گفتگو با «شرق» تأیید کرد و گفت که «به صورت کتبی احضار شده‌ام و باید به دادسرای فرهنگ و رسانه بروم». علی تاجرنیا هم که ذیل آن بیانیه را امضا کرده بود، گفت که هنوز احضار نشده‌ام و تا احضار کتبی دریافت نکرده‌ام به هیچ مرجعی مراجعه نمی‌کنم. مصطفی تاجزاده هم در توییتر خود با انتشار تصویر احضاریه، اصل خبر را تأیید کرد، اما تأکید کرد که در دادسرا حاضر نمی‌شوم.</p>
      <p>رسانه‌های اصولگرا هم‌زمان با انتشار بیانیه مذکور عنوان کردند که جمعی از اصلاح‌طلبان در حمایت از اغتشاشگران مبادرت به انتشار نگارش چنین نامه‌ای کرده‌اند؛ به‌نحوی‌که خبرگزاری تسنیم نوشت: «در روز‌های گذشته و هم‌زمان با به اغتشاش کشیده‌شدن برخی شهر‌های کشور توسط آشوبگران و نفوذ اشرار به صف معترضان به گرانی بنزین، ۷۷ نفر از شخصیت‌های جناح اصلاحات در بیانیه‌ای به برخورد نیرو‌های انتظامی انتقاد کرده و از مأموران خواستند که از اعمال خشونت در هر سطحی پرهیز و فورا نسبت به تعقیب کیفری آمران و عاملان تیراندازی به سوی مردم اقدام کنند».</p>
      <figure>
        <img src="https://aftabnews.ir/files/fa/news/1398/9/18/368700_658.jpg"/>
      </figure>
      <p>تسنیم در حالی این ادعا را مطرح می‌کند که در بیانیه مذکور حمایت از اغتشاشگران صورت گرفته که در آن بیانیه آمده است: «از مردم عزیز و معترضان می‌خواهیم با نمایش تعهد خود به نفی هرگونه خشونت و تخریب اموال عمومی و خصوصی، از مسیر اعتراض مسالمت‌آمیز خارج نشده و به‌علاوه مراقب هر نوع سوءاستفاده احتمالی بیگانگان و گروه‌های خشونت‌طلب و غیرملتزم به تمامیت ارضی و حاکمیت ملی باشند».</p>
      <p>پس از حمله همه‌جانبه تعدادی از رسانه‌های اصولگرا، برخی از امضاکنندگان بیانیه واکنش نشان دادند و ادعا‌های مطرح‌شده را رد کردند؛ برای مثال علی تاجرنیا در آن زمان به «شرق» گفت: «رویکرد بیانیه اخیر به‌هیچ‌وجه در راستای تشویق یا تأیید جریان‌های آشوب‌طلب یا اغتشاشگر نیست.<br/><br/>در نگاه ما عملکرد آشوب‌طلبان که بر جان و مال مردم تاختند و امنیت کشور را به خطر انداختند، با مردمی که واقعا دست به اعتراض قانونی زدند، تفاوت دارد». همچنین او درباره علت حمله به اصلاح‌طلبان گفت: «اصلاح‌طلبان همواره وفاداری خود به نظام را نشان داده‌اند و تصور می‌کنم مقامات نیز بدانند که چنین بهانه‌جویی‌هایی صرفا برای تنگ‌کردن عرصه بر نیرو‌های اصلاح‌طلب است».</p>
      <p>عبدالله ناصری هم‌زمان با حمله تسنیم و دیگر رسانه‌های اصولگرا به «شرق» گفت که «برخی با حمله به اصلاح‌طلبان شانس خود را برای پیروزی در انتخابات مجلس افزایش می‌دهند. همه این‌ها در حالی است که آن‌ها به قوه قضائیه و شورای نگهبان گرای امنیتی می‌دهند که با اصلاح‌طلبان در حوزه قضائی و احراز صلاحیت‌ها برخورد شود که این امری به‌شدت غیراخلاقی است. درحقیقت می‌خواهند با قلب واقعیت اصلاح‌طلبان را محدود کنند».</p>
      <p>حتی شهیندخت مولاوردی در یادداشتی نوشت: «در جای‌جای این بیانیه به واژه‌های معترضان، تجمعات مردمی و شهروندان عادی غیرمسلح که برای ابراز اعتراض خود به خیابان آمده‌اند، اشاره شده و در جایی به مسئولان گوشزد می‌شود «موقعیت کنونی را مطلقا به‌عنوان فرصتی برای رقابت‌های سیاسی و جناحی تلقی نکرده و از هرگونه رفتار و یا گفتاری که به آتش خشم معترضان می‌افزاید اجتناب کنند» و به‌کرات از اینکه مبادا «فاجعه‌ای به بار آورده شود و کشور متحمل صدمات غیرقابل جبرانی گردد»، ابراز نگرانی می‌شود. به‌این‌ترتیب ادعا‌های مشابه، یکدست و هماهنگ برخی رسانه‌ها از اساس واهی و دور از واقعیت است...».</p>
      <p>بعد از این‌ها ناگهان خبرگزاری فارس مدعی شد که تعداد زیادی از امضاکنندگان، امضای بیانیه را تکذیب کردند. فارس به این ادعا کفایت نکرد و از یک بیانیه دیگر رونمایی کرد و مدعی شد که تکذیب‌کنندگان بیانیه اول، ذیل بیانیه دوم را امضا کرده‌اند. این خبرگزاری حتی نام بهزاد نبوی را در میان تکذیب‌کنندگان بیانیه ۷۷ نفر آورد، در صورتی که اساسا نبوی بیانیه اصلی را امضا نکرده بود.<br/><br/>بعد از این ادعای عجیب، بسیاری از امضاکنندگان بیانیه ۷۷ نفر بیانیه فارس را تکذیب کردند و گفتند که بیانیه اصلی و اولیه را امضا کرده‌ایم. حتی افرادی که بیانیه را امضا نکرده بودند هم به اقدام فارس واکنش نشان دادند؛ مثلا شکوری‌راد نوشت: «اقدام محیرالعقول در جعل نامه با امضای تعدادی از افراد و انتشار متن کامل آن در خبرگزاری فارس! جعل‌کنندگان ناشی که نام بهزاد نبوی را در صدر امضاکنندگان گذاشته‌اند متوجه نبوده‌اند که وی اساسا جزء امضاکنندگان نامه ٧٧ نفر نبوده است که خواسته باشد آن را تکذیب کند».</p>
      <p>بعد از تمام این حواشی، اکنون گویا تعدادی از امضاکنندگان بیانیه ۷۷ نفر احضار شده‌اند و در احضاریه یاد شده است که «بر اساس شکایت مطروحه علیه شما» و این در حالی است که هنوز نتیجه شکایت مطهره شفیعی، از امضاکنندگان بیانیه ۷۷ نفر، از خبرگزاری فارس که در دادسرای فرهنگ و رسانه به دلیل «انتشار بیانیه‌ای جعلی» است، هنوز مشخص نیست.</p>
    </article>
  </body>
</html>