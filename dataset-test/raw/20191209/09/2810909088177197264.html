<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361377"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T09:50:00+00:00"/>
    <meta property="og:title" content="Акција &quot;Мадагаскар&quot;: Холанђанин приведен због шверца дроге (ФОТО)"/>
    <meta property="og:description" content="Полицијски службеници Управе за организовани и тешки криминалитет МУП Републике Српске у сарадњи са Полицијом Холандије под надзором Тужилаштва БиХ спроводе међународну акцију кодног назива &quot;Мадагаскар&quot;."/>
  </head>
  <body>
    <article>
      <h1>Акција "Мадагаскар": Холанђанин приведен због шверца дроге (ФОТО)</h1>
      <address>
        <time datetime="2019-12-09T09:50:00+00:00">09 Dec 2019, 09:50</time>
      </address>
      <p>
        <i>Полицијски службеници Управе за организовани и тешки криминалитет МУП Републике Српске у сарадњи са Полицијом Холандије под надзором Тужилаштва БиХ спроводе међународну акцију кодног назива "Мадагаскар".</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153069.jpg"/>
        <figcaption>акција, мадагаскар, привођење, осумњичених<br/>Фото: РТРС</figcaption>
      </figure>
      <p>Једно лице је лишено слободе, а ријеч је о држављанину Холандије Корнелису Маринусу ван Велзену рођеном у Линдену. Он је приведен у просторије Управе за организовани и тешки криминалитет МУП-а Републике Српске у Бањалуци.</p>
      <figure>
        <img src="https://www.rtrs.tv/_FOTO/nwz/1530/153059.jpg"/>
      </figure>
      <p>Ван Велзен се сумњичи да је припремао производњу синтетичких дрога, бавио се нелегалним прометом хемикалија намијењених за производњу синтетичких дрога и организовано учествовао у припремним активностима за производњу синтетичке дроге. Сачињавао је лажне исправе и исте свјесно користио иако је знао да су лажне.</p>
      <p>У претресима холандске полиције, јутрос је одузето 18 килограма МДМА дроге, сазнаје Срна.</p>
      <figure>
        <img src="https://www.rtrs.tv/_FOTO/nwz/1530/153052.jpg"/>
      </figure>
      <p>МДМА је синтетичка психоактивна дрога, по хемијском саставу слична метамфетамину и халуциногеном мескалину и у чистој форми је бијели кристални прах.</p>
      <p>Акција је усмјерена на разбијање организоване криминалне групе која се бави неовлаштеном производњом и прометом опојних дрога.</p>
      <figure>
        <img src="https://www.rtrs.tv/_FOTO/nwz/1530/153024.jpg"/>
      </figure>
      <p>У току су претреси објеката на пет локација на подручју Брчког и Оџака, а у реализацији активности учествују и припадници СИПА.</p>
      <p>Претреси се врше на пет локација на подручју БиХ (куће и фирме).</p>
      <figure>
        <img src="https://www.rtrs.tv/_FOTO/nwz/1530/153048.jpg"/>
      </figure>
      <p>У исто вријеме, на подручју Холандије, у току су претреси на 15 локација. Приликом претреса пронађено је више предмета који се могу довести у везу са извршењем поменутог кривичног дјела.</p>
      <figure>
        <img src="https://www.rtrs.tv/_FOTO/nwz/1530/153036.jpg"/>
      </figure>
    </article>
  </body>
</html>