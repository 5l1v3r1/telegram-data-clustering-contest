<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/djordju-stijepanovicu-povelja-vojin-malisa-draskoci/"/>
    <meta property="og:site_name" content="Krstarica"/>
    <meta property="article:published_time" content="2019-12-09T09:45:00+00:00"/>
    <meta property="og:title" content="Đorđu Stijepanoviću povelja Vojin Mališa Draškoci"/>
    <meta property="og:description" content="BEOGRAD - Povelja sa statuetom Vojin Mališa Draškoci za 2019. godinu dodeljuje se svetski priznatom kontrabasisti Đorđu Stijepoviću, saopštio je Odbor za"/>
  </head>
  <body>
    <article>
      <h1>Đorđu Stijepanoviću povelja Vojin Mališa Draškoci</h1>
      <address><time datetime="2019-12-09T09:45:00+00:00">09 Dec 2019, 09:45</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Povelja sa statuetom Vojin Mališa Draškoci za 2019. godinu dodeljuje se svetski priznatom kontrabasisti Đorđu Stijepoviću, saopštio je Odbor za dodelu nagrade Reprezentativnog udruženja u kulturi „World Music asocijacija Srbije“</p>
      <p>Nagrada je ustanovljena 2013. godine sa ciljem da u Srbiji podstiče, razvija i popularizuje žanr world music, odnosno muzičko stvaralaštvo i umetnike koji marljivo i uzorno stvaraju nadahnuti tradicionalnom muzikom, kao i da neguje sećanje na profesora, kompozitora i kontrabasistu Vojina Mališu Draškocija.</p>
      <p>Dosadašnji dobitnici nagrade su: Filip Krumes, Vasil Hadžimanov, Vlatko Stefanovski, Vladimir Nikić, Nenad Vasilić i Veljko Nikolić poznatiji kao Papa Nik.</p>
      <p>Stijepovićev muzički put i karijera, koje krasi i status najboljeg svetskog slep kontrabasiste, ne mogu se svrstati ni u jedan prepoznatjivi kalup.</p>
      <p>Od beogradskih rokenrol početaka, preko klasičnog i džez obrazovanja u rodnom gradu, uspehe je nastavio da niže i nakon preseljenja 2004. u Ameriku, razvijajući dalje raznovrsnost svog stila i umetničku radoznalost, često svirajući na više od 200 koncerata godišnje.</p>
      <p>Kao jednog od svojih mentora Stijepović ističe upravo Vojina Draškocija, koji je snažno uticao na njegov izvođački i kompozitorski rad.</p>
      <p>U tom radu neretko nalazimo spone sa tradicionalnim i balkanskim zvukom.</p>
      <p>Stijepović je bio član beogradskih etno grupa Balkan Music Club, Marsya i Shira uštfila.</p>
      <p>Na koncertu „MTV Unplugged“ meksičke grupe Molotov, 2018, Stijepović je bio specijalni gost.</p>
      <p>Taj koncert je objavljen kao samostalni album, da bi ove godine bio nominovan za „Gremi“.</p>
      <p>Nagrada Povelja sa statuetom Vojin Mališa Draškoci biće svečano uručena Đorđu Stijepoviću 18. decembra u Beogradu, u Velikoj sali SKC-a, sa početkom u 20 časova.</p>
      <p>Dodeli nagrade će prethoditi nastup Pjevačke družine Svetlane Spajić, a nakon dodele, Stijepović će odrzati koncert.</p>
      <p>Ovim povodom na sceni će mu se pridružiti naši istaknuti muzičari, Aleksandar Sedlar na gitari, Vasil Hadžimanov na klavijaturama i Peđa Milutinović za bubnjevima.</p>
      <p>(Tanjug)</p>
    </article>
  </body>
</html>