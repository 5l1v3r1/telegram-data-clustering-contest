<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/522983-ceho-se-cesi-nejvic-boji-vede-nechraneny-sex-a-danove-priznani/"/>
    <meta property="og:site_name" content="KurzyCZ"/>
    <meta property="article:published_time" content="2019-12-09T09:50:52+00:00"/>
    <meta property="og:title" content="Čeho se Češi nejvíc bojí? Vede nechráněný sex a daňové přiznání"/>
    <meta property="og:description" content=" "/>
  </head>
  <body>
    <article>
      <h1>Čeho se Češi nejvíc bojí? Vede nechráněný sex a daňové přiznání</h1>
      <address><time datetime="2019-12-09T09:50:52+00:00">09 Dec 2019, 09:50</time> by <a rel="author">TNBiz</a></address>
      <p>
        <b>Zatímco děti se bojí čertů nebo bubáka pod postelí, dospělí Češi si strach spojují s něčím úplně jiným. Podle nedávného výzkumu jsme jako národ opatrnější a bojácnější než naši západní sousedé. Bojíme se jak o své zdraví nebo peníze, tak o <a href="https://www.kurzy.cz/obec/dobre/">dobré</a> jméno.</b>
      </p>
      <p>"Rodina a přátelé, zdraví a domov. To jsou pro Čechy nejdůležitější pilíře spokojeného života podle toho, co nám o sobě sami v posledních letech řekli v průzkumech. Letos jsme se rozhodli podívat na to, co naopak vnímají jako riziko či ohrožení, a to v různých oblastech života," vysvětluje hlavní myšlenku výzkumu Maurick Schellekens, generální ředitel NN pojišťovny a <a href="https://www.kurzy.cz/penzijni-pripojisteni/">penzijní</a> společnosti. „Naším cílem bylo zjistit, jak lidé k riziku přistupují a kdy se naopak cítí bezpečně,“ dodává.</p>
      <p>
        <b><a href="https://www.kurzy.cz/obec/dobre/">Dobré</a> jméno ctíme</b>
      </p>
      <p>Češi se podle průzkumu NN jasně nejvíce obávají v situacích, které mohou vypovídat o jejich charakteru a stát je pověstné <a href="https://www.kurzy.cz/obec/dobre/">dobré</a> jméno. Zajímavé přitom je, že Čechům přijde riskantnější upravit si <a href="https://www.kurzy.cz/dane-danova-priznani/">daňové přiznání</a>, než mít pletky se zadaným partnerem. Čtvrtina lidí by také nebrala jako risk nevrátit peněženku plnou peněz a osm procent lidí by nemělo problém chlubit se dobře vykonanou <a href="https://www.kurzy.cz/prace/">prací</a>, i když ji odvedl někdo jiný. Opít se na večírku a riskovat následný trapas riskne polovina dotázaných.</p>
      <p> </p>
      <p>
        <b>Jde nám o zdraví</b>
      </p>
      <p>Veskrze zodpovědní jsme také v oblasti zdraví a bezpečnosti. Rizika, která mohou přímo ohrozit život a zdraví, si uvědomuje většina lidí a staví se k nim zodpovědně. Kuriozitou ovšem je, že Češi vnímají například nechráněný sex s neznámým jako nebezpečnější činnost, než jízdu v autě bez pásu. "Šance na to, že řidič přežije autonehodu, je přitom podle odborných odhadů vyšší asi o čtyřicet procent v případě, že je řidič připoutaný," doplňuje generální ředitel NN pojišťovny.</p>
      <p>Jako rizikový uvedlo právě nechráněný sex s někým neznámým hned 78 % dotázaných, jen tři pětiny dotázaných ale stejný risk vnímají při jízdě autem bez pásu. Zodpovědnější jsou motorkáři, čtyři pětiny dotázaných by se bály vyrazit na motorce bez helmy.</p>
      <p>Respekt máme i z chození v noci sami venku, to vyvolává obavy v 56 % dotázaných. Ani za denního světla však není bezpečnost zaručena, třetina dotázaných Čechů se například bojí opalovat se bez ochranného opalovacího krému.</p>
      <p> </p>
      <p>
        <b>S penězi si nezahráváme</b>
      </p>
      <p>Třetí nejrizikovější oblastí života jsou pro Čechy peníze. Zde průzkum ukázal zajímavou spojitost mezi vnímáním rizika u <a href="https://www.kurzy.cz/investice/">investic</a> a hazardu. Investovat desetinu ročního příjmu do konzervativního fondu je pro Čechy skoro stejně rizikové jako vsadit ve sportce denní výdělek, který je podle <a href="https://www.kurzy.cz/makroekonomika/mzdy/">průměrné mzdy</a> asi 1500 <a href="https://www.kurzy.cz/kurzy-men/">Kč</a>. A podobná je i představa lidí o rizikovosti <a href="https://www.kurzy.cz/investice/">investic</a> do <a href="https://akcie-cz.kurzy.cz/">akcií</a> a sázení v kartách.</p>
      <p>"Češi se bojí <a href="https://www.kurzy.cz/investice/">investic</a>. Jakýkoli výkyv hodnoty vnímají jako riziko, a to dokonce na stejné úrovni jako hazard. Není se úplně čemu divit. Porevoluční český finanční trh je stále celkem mladý, a i přes relativní finanční zodpovědnost, která Čechy charakterizuje, mnoho lidí stále ještě finančním nástrojům nedůvěřuje," říká Maurick Schellekens.</p>
      <p> </p>
      <p>
        <b>Vztahy a <a href="https://www.kurzy.cz/prace/">práce</a></b>
      </p>
      <p>Na konci seznamu pak skončily naše mezilidské vztahy, ať už osobní nebo pracovní. Ve společnosti přátel se totiž cítíme dobře a bezpečně. O důležitosti vztahů v životě svědčí například velká neochota dotázaných stěhovat se někam daleko – to v dotazníku zmínilo nejvíce respondentů. I když o přátele nechceme přijít, tři čtvrtiny dotázaných nemají žádný problém svým kamarádům oponovat. V <a href="https://www.kurzy.cz/prace/">práci</a> už je to ale jiné. Vyjádřit nesouhlas se šéfem nebo říct nepopulární názor před kolegy se bojí třetina Čechů.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/434937-fink-blackrock-nejvic-se-bojim-chyby-fedu-nejvetsi-spravce-aktiv-ve-3q-prekonal-odhady/"/>
        <a href="https://video.kurzy.cz/y/XKqPoISvOAY/"/>
        <a href="https://www.kurzy.cz/zpravy/434897-ceho-se-nejvic-boji-americane/"/>
        <a href="https://www.kurzy.cz/tema/detail/kolik-stoji-rande-s-nejvic-sexy-doktorem-drazba-na-dobrou-3085841.html"/>
        <a href="https://www.kurzy.cz/zpravy/373782-burzovni-rozcvicka-s-lynx-dollar-general-vede-boj-o-family-dollar/"/>
        <a href="https://www.kurzy.cz/zpravy/499595-cesi-a-nakupy-vozidel-na-uver-vedou-skodovky-vysoce-stoupa-podil-suv-nejoblibenejsi-barvou-je/"/>
        <a href="https://www.kurzy.cz/zpravy/424770-cechu-zemrelo-nejvic-za-dvacet-let-muze-za-to-kriticke-obdobi/"/>
        <a href="https://www.kurzy.cz/tema/1428538.html"/>
        <a href="https://www.kurzy.cz/zpravy/nazory/A-V-T-9903/"/>
        <a href="https://zpravy.kurzy.cz/133960-factum-invenio-cesi-porad-miluji-nejvic-bezny-ucet-ukladaji-na-nej-nejvic-penez/"/>
        <a href="https://www.kurzy.cz/zpravy/138885-cesi-berou-109-kc-na-hodinu-nejvic-mezi-novacky-eu/"/>
        <a href="https://www.kurzy.cz/tema/detail/cesi-nejvic-odsuzuji-alkoholiky-a-narkomany-zjistil-pruzkum-921340.html"/>
      </related>
    </article>
  </body>
</html>