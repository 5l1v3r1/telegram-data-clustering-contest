<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/insandare-nu-behovs-en-rejal-kraftanstrangning/"/>
    <meta property="og:site_name" content="Skövde Nyheter"/>
    <meta property="article:published_time" content="2019-12-09T09:10:43+00:00"/>
    <meta property="og:title" content="Insändare: Nu behövs en rejäl kraftansträngning"/>
    <meta property="og:description" content="Nobias planer på att lägga ned fabriken i Tidaholm och flytta produktionen till Jönköping upprör i Tidaholm. Nu går tre före detta riksdagsledamöter från Tidaholm tillsammans ut i ett öppet brev och manar till politisk samling i en svår tid. &quot;När yttre hot finns i form av av nedläggningar och arbetslöshet bör partipolitiken läggas i en låda långt bort.&quot;"/>
  </head>
  <body>
    <article>
      <h1>Insändare: Nu behövs en rejäl kraftansträngning</h1>
      <address>
        <time datetime="2019-12-09T09:10:43+00:00">09 Dec 2019, 09:10</time>
      </address>
      <p>
        <i>Nobias planer på att lägga ned fabriken i Tidaholm och flytta produktionen till Jönköping upprör i Tidaholm.<br/>Nu går tre före detta riksdagsledamöter från Tidaholm tillsammans ut i ett öppet brev och manar till politisk samling i en svår tid.<br/>"När yttre hot finns i form av av nedläggningar och arbetslöshet bör partipolitiken läggas i en låda långt bort."</i>
      </p>
      <p>Det råder ingen tvekan om att Nobias nedläggning av Marbodal är ett dråpslag mot Tidaholm. Företaget bildades en gång av en handfull bröder och blev riktigt stort, när miljonprogrammet av nya bostäder realiserades. Sedan dess är Marbodal ett av Sveriges mest framgångsrika företag inom träbranschen.</p>
      <p>Vi hoppas och tror att sista ordet inte är sagt och att det inte är för sent att fatta ett annat beslut än det som nu föreslås.</p>
      <p>På 90-talet var kriminalvårdsanstalten i Tidaholm i farozonen. Vi var då tre riksdagsledamöter från Tidaholm, som representerade olika partier, men när det gällde att slå vakt om företag i vår kommun, privata eller offentliga, var vi självfallet överens. Vi ordnade ett möte med Kriminalvårdens generaldirektör, som lyssnade på våra argument och förhoppningsvis fick en positiv uppfattning om anstaltens framtid i Tidaholm.</p>
      <p>Det gäller att kommunens politiker samlar sig i en svår tid. När yttre hot finns i form av av nedläggningar och arbetslöshet bör partipolitiken läggas i en låda långt bort. Hoten gäller minskade skatteintäkter och ökande försörjningsstöd nu när vi går mot en sämre konjunktur.</p>
      <p>Tillsammans är vi starka och det behöver tidaholmaren känna i svåra tider. Framtidens utmaningar kommer att ställa kommuner inför nytänkande och oprövade lösningar.</p>
      <p>
        <b>Birgitta Johansson</b>
      </p>
      <p>
        <b>Eva Eriksson</b>
      </p>
      <p>
        <b>Lars Hjertén</b>
      </p>
      <p>f.d. riksdagsledamöter</p>
    </article>
  </body>
</html>