<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/polityka/artykuly/615003,schetyna-kidawa-blonska-jaskowiak-przywodztwo-prawybory.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T09:07:00+00:00"/>
    <meta property="og:title" content="Walka o przywództwo w Platformie. &quot;Kidawa jest wściekła na Schetynę&quot;"/>
    <meta property="og:description" content="W Szczecinie na spotkaniu z Kidawą-Błońską było 150 osób. Na spotkania Jaśkowiaka, który jeździ po kraju z ludźmi Schetyny przychodzi 30-40 osób - pisze poniedziałkowy &quot;Newsweek&quot;, powołując się na jednego z szefów regionów PO. Prezydenckie prawybory stały się elementem walki o przywództwo w Platformie - zwraca uwagę tygodnik."/>
  </head>
  <body>
    <article>
      <h1>Walka o przywództwo w Platformie. "Kidawa jest wściekła na Schetynę"</h1>
      <h2>W Szczecinie na spotkaniu z Kidawą-Błońską było 150 osób. Na spotkania Jaśkowiaka, który jeździ po kraju z ludźmi Schetyny przychodzi 30-40 osób - pisze poniedziałkowy "Newsweek", powołując się na jednego z szefów regionów PO. Prezydenckie prawybory stały się elementem walki o przywództwo w Platformie - zwraca uwagę tygodnik.</h2>
      <address>
        <time datetime="2019-12-09T09:07:00+00:00">09 Dec 2019, 09:07</time>
      </address>
      <figure>
        <img src="https://s1.dziennik.pl/pliki/12794000/12794360-grzegorz-schetyna-900-557.jpg"/>
        <figcaption>Grzegorz Schetyna / Polska Agencja Prasowa / Paweł Supernak</figcaption>
      </figure>
      <p>Redakcja Dziennik.pl</p>
      <p><i>Kidawa jest wściekła na <b>Schetynę</b>, bo ewidentnie gra, żeby ją osłabić </i>- powiedział "Newsweekowi" bliski współpracownik Małgorzaty <a href="https://www.dziennik.pl/tagi/kidawa-blonska">Kidawy-Błońskiej</a>. O tym, że będzie mieć konkurenta w prezydenckich <a href="https://www.dziennik.pl/tagi/prawybory">prawyborach</a> w PO, dowiedziała się w Zagrzebiu, gdzie wybierano <a href="https://www.dziennik.pl/tagi/donald-tusk">Donalda Tuska</a> na szef Europejskiej Partii Ludowej, do której należą PO i PSL.</p>
      <p><i>Grzesiek tylko wysiadł z samolotu i mówi: "Możecie się zdziwić, koperta wpłynęła do centrali wczoraj późnym wieczorem". Już w Chorwacji mówił w kuluarach szefom regionów, żeby popierali Jacka Jaśkowiaka, bo Kidawa nie ma szans pokonać Andrzeja Dudy. Zachował się bardzo nie w porządku</i> - dodał ten sam rozmówca.</p>
      <p>Tygodnik przypomina też, że <b>Kidawa-Błońska</b> publicznie mówiła, że ma żal do Jaśkowiaka, bo nie uprzedził jej o swoim starcie w wyborach. - <i>Jak ja chciałam kandydować, to wyszłam i powiedziałam o tym ludziom. Jacek mógł choćby tweeta wysłać, a nie czekać z ogłoszeniem decyzji do ostatniego momentu</i> - powiedziała <a href="https://www.dziennik.pl/tagi/kidawa-blonska">Kidawa-Błońska</a> tygodnikowi.</p>
      <p>Prezydent Poznania nie przyjmuje tego zarzutu. <i>Start w prawyborach był moją suwerenną decyzję. Miałem dzwonić do Małgorzaty i pytać o pozwolenie? Zgłoszenie przekazałem w kopercie, bo tego wymaga regulamin prawyborów. Dąsanie się z tego powodu jest nie na miejscu</i> - powiedział.</p>
      <p>"Newsweek" zwraca także uwagę, że Schetyna ogłosił <b>prawybory</b>, aby odwrócić uwagę od własnych problemów w partii: trzech przegranych wyborów z rzędu czy braku pomysłu na Platformę. "Uznał, że im więcej czasu upłynie od porażki w ostatnich wyborach, tym lepiej, bo ludzie zapomną o fatalnej <a href="https://www.dziennik.pl/tagi/kampania">kampanii</a>. Jeździ po kraju, spotyka się z działaczami, zaprasza do siebie młodych. Ostatnio dał nawet regionom <a href="https://www.dziennik.pl/tagi/pieniadze">pieniądze</a> z partyjnej kasy na organizację spotkań wigilijnych" - pisze "Newsweek".</p>
    </article>
  </body>
</html>