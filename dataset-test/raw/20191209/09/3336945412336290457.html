<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hd.se/2019-12-09/alshammars-nya-os-satsning-vill-in-i-iok"/>
    <meta property="og:site_name" content="HD"/>
    <meta property="article:published_time" content="2019-12-09T09:00:00+00:00"/>
    <meta property="og:title" content="Alshammars nya OS-satsning – vill in i IOK"/>
    <meta property="og:description" content="Therese Alshammar deltog i sex OS. Nu gör hon en ny olympisk satsning. Simmaren hoppas bli invald i IOK:s aktivas kommitté i sommar. – Jag har fått så många upplevelser och vänner genom idrotten. Att få ge tillbaka lite skulle vara fantastiskt, säger ho"/>
  </head>
  <body>
    <article>
      <h1>Alshammars nya OS-satsning – vill in i IOK</h1>
      <h2>Therese Alshammar deltog i sex OS. Nu gör hon en ny olympisk satsning. Simmaren hoppas bli invald i IOK:s aktivas kommitté i sommar. – Jag har fått så många upplevelser och vänner genom idrotten. Att få ge tillbaka lite skulle vara fantastiskt, säger hon.</h2>
      <address><time datetime="2019-12-09T09:00:00+00:00">09 Dec 2019, 09:00</time> by <a rel="author">TT</a></address>
      <p>Stefan Holms mandat på åtta år i kommittén går snart ut och i samband med valet i Tokyo i sommar har han gjort sitt. Den position han lämnar ser Sveriges olympiska kommitté gärna att Therese Alshammar tar över.</p>
      <p>– Jag är godkänd och klar som kandidat till IOK:s aktivas kommitté. Nu börjar kampanjen, säger hon till TT.</p>
      <p>OS-idrottarna kan göra sina val från det att OS-byn i Tokyo öppnar till och med den 4 augusti. Först då vet Alshammar om hon vunnit de aktivas stöd.</p>
      <p>– Det är en jättefin tradition för oss i Sverige att ha någon med i de aktivas kommitté. Vi har haft Pernilla Wiberg och sedan Stefan Holm. Nu är det fyra kandidater som ska röstas in. Det är 30 kandidater, varav sex simmare, så det är en stenhård batalj, säger Alshammar.</p>
      <p>TT: När blev du aktuell som kandidat?</p>
      <p>– Frågan kom till mig i somras. Jag har varit med i de aktivas kommitté i SOK och sedan jag slutade simma har jag försökt samla på mig erfarenheter. Jag har föreläst för SOK och deras topp- och talangprogram och ute i föreningar.</p>
      <p>– Jag älskar idrott och har velat stanna kvar i de grundvärderingar som finns i idrotten och jag har jobbat med det. Vikten av välmående och hälsa parallellt med idrottandet har jag också jobbat med. Och så frågade SOK om jag ville kandidera.</p>
      <p>I den formella delen av kandidaturen, Alshammars författade avsiktsförklaring, trycker hon bland annat på vikten av att höja och stärka den olympiska rörelsen och hur de aktiva kan hjälpa till och bidra till en bättre hälsa under och efter karriären.</p>
      <p>– Jag vill att idrotten ska växa, att det nästan ska bli ett krav att man har mer idrott och hälsa i samhället. Den olympiska rörelsen kan vidga det perspektivet.</p>
      <p>– Jämställdhetsfrågan är fortfarande aktuell. Nu hörde jag att ungdoms-OS 2022 blir det första helt jämställda, första gången det blir 50–50 deltagare män och kvinnor. Nu är det 48,8 procent kvinnor i riktiga OS.</p>
      <p>– Det finns fortfarande vissa grenar där kvinnor inte deltar och en del att jobba med. IOK är långt från perfekt, men jag tror att med rätt människor på rätt plats kan man skapa förändringar och förbättringar och få igenom saker som har stor betydelse även i samhället.</p>
      <p>TT: Finns det något angeläget inom simningen för dig att jobba med om du blir vald?</p>
      <p>– Simningen är en av de mest jämställda idrotterna, men man kanske skulle fråga de aktiva lite mer innan man lägger om tidsscheman för att de ska passa tv-sändningar. Jag vet att det finns lite åsikter om det bland de aktiva.</p>
      <p>I många år tävlade Alshammar mot Kirsty Coventry från Zimbabwe. Coventry är numera uppskattad ordförande i de aktiva kommitté, men avgår i samband med OS nästa år.</p>
      <p>– Hon har gjort en väsentlig skillnad. Det är fint att se att hon mått bra av att hjälpa andra och förbättra villkoren för de aktiva. Det inspirerar mig och är en fin förebild att ha.</p>
      <p>TT: Har du pratat med Stefan Holm om vad som eventuellt väntar dig?</p>
      <p>– Jag har frågat Stefan hur det är och han har inte avskräckt mig. Han har suttit i många olika kommittéer och han gett mig tips och tricks. Stefan säger att man lyssnar extremt mycket på de aktiva inom IOK. Man vet att man har problem och jobbar med det. Intresset att kandidera har varit väldigt stort.</p>
      <p>TT: Och du vill vara en vinnare även i det här valet?</p>
      <p>– Om jag ger mig in på något vill jag fullfölja det. Sådan är jag. Självklart skulle jag inte ha ställt upp om jag inte velat försöka nå hela vägen. Jag har hittat en balans i min vardag som fungerar. Självklart har jag mina barn (sönerna Fred och Ted) och prioriterar att vara mycket hemma. Det här är inget heltidsjobb utan insatser några gånger om året och kanske mer skrivjobb hemma.</p>
      <h3>Fakta</h3>
      <h4>Therese Alshammar</h4>
      <p>Född: 26 augusti 1977 i Solna.</p>
      <p>Meriter: Två OS-silver och ett OS-brons i Sydney 2000. Deltagit i sex raka OS: Atlanta 1996, Sydney 2000, Aten 2004 (då hon var hundradelar från medalj), Peking 2008, London 2012, Rio 2016 (då hon var svensk fanbärare).</p>
      <p>VM och EM: Alshammar har 73 internationella mästerskapsmedaljer och vunnit tolv VM-guld vid följande mästerskap: Melbourne 2007 och Shanghai 2011 i lång bana. Aten 2000, Moskva 2002, Shanghai 2006 och Dubai 2010 i kort bana.</p>
      <p>Priser och utmärkelser: Jerringpriset 2010, Svenska Dagbladets bragdguld 2011, Victoriastipendiatet 2000, årets kvinnliga idrottare både 2000 och 2011, Stockholms stads S:t Eriksmedalj i guld 2007 och Konungens medalj i 8:e storleken 2012.</p>
      <p>Aktuell: Kandiderar till Internationella olympiska kommitténs aktivas kommitté. Valet sker i Tokyo i samband med OS i sommar.</p>
    </article>
  </body>
</html>