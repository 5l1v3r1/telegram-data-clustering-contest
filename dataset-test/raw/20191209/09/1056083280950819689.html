<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813289/%D8%A2%D8%B3%DB%8C%D8%A8-%D9%87%D8%A7%DB%8C-%D8%AD%D9%88%D8%B2%D9%87-%D8%AC%D9%88%D8%A7%D9%86%D8%A7%D9%86-%D8%B1%D8%B5%D8%AF-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:31:07+00:00"/>
    <meta property="og:title" content="آسیب‌های حوزه جوانان رصد شود"/>
    <meta property="og:description" content="ایسنا/لرستان نماینده ولی‌فقیه در لرستان با تاکید بر رصد آسیب‌های حوزه جوانان و تدوین شیوه‌ها و راهکارهای پیشگیری و درمان در این زمینه، گفت: مجمع مشورتی جوانان استان به‌عنوان یک بازوی فعال مباحث و مسائل این حوزه را به‌صورت علمی رصد کند."/>
  </head>
  <body>
    <article>
      <h1>آسیب‌های حوزه جوانان رصد شود</h1>
      <address><time datetime="2019-12-09T09:31:07+00:00">09 Dec 2019, 09:31</time> by <a rel="author">ابراهیم شریفی</a></address>
      <p>ایسنا/لرستان نماینده ولی‌فقیه در لرستان با تاکید بر رصد آسیب‌های حوزه جوانان و تدوین شیوه‌ها و راهکارهای پیشگیری و درمان در این زمینه، گفت: مجمع مشورتی جوانان استان به‌عنوان یک بازوی فعال مباحث و مسائل این حوزه را به‌صورت علمی رصد کند.</p>
      <p>حجت‌الاسلام والمسلمین سید احمدرضا شاهرخی در دیدار با اعضای شورای راهبردی مجمع مشورتی جوانان انقلابی لرستان اظهارکرد: مجمع مشورتی جوانان استان با انرژی و توان بالا به‌صورت خودجوش به‌دنبال ارتقای مسائل مادی و معنوی در بین جوانان است.</p>
      <p>وی فعالیت‌های این مجمع را بسترساز رسیدن به قله‌های رفیع علم و دانش و معنویت دانست و ابراز امیدواری کرد که این فعالیت‌ها استمرار داشته باشد.</p>
      <p>امام‌ جمعه خرم‌آباد ضمن تشکر از خدمات ۱۲ ساله آیت‌الله میرعمادی، نماینده سابق ولی‌فقیه در استان به‌ویژه در حوزه جوانان، یادآور شد: خداوند به ما توفیق داده که سال‌های زیادی از عمرمان را در کنار جوانان ازجمله جوانان دانشگاهی بودیم.</p>
      <p>شاهرخی با بیان این‌که جوانان موتور محرکه کشور هستند، ادامه داد: رهبر معظم انقلاب اسلامی در همین دیدار اخیری که با ایشان داشتیم تأکید کردند که امید ما به جوانان است.</p>
      <p>وی با تشریح تأکیدات رهبر معظم انقلاب اسلامی در حوزه جوانان عنوان کرد: ایشان فرمودند جوانانی که متدین و انقلابی هستند را در موضع خود تثبیت و آن‌هایی که در این زمینه ضعیف‌تر هستند را جذب کنید.</p>
      <p>نماینده ولی‌فقیه در لرستان با بیان این‌که جوان در سنی است که مورد طمع بوده و دشمنان برای آسیب زدن به جوانان هجوم می‌برند، افزود: باید آسیب‌های حوزه جوانان را رصد و شیوه‌های پیشگیری و درمان در این زمینه را احصا و راهکارها را تدوین کنیم.</p>
      <p>وی با بیان این‌که دیگر کسی نمی‌تواند بگوید راه بر ما بسته است چراکه ظرفیت‌هایی چون شورای فرهنگ عمومی، ستاد احیای امر به‌ معروف و نهی از منکر و... وجود دارد، گفت: مجمع مشورتی جوانان لرستان به‌عنوان یک بازوی فعال مباحث و مسائل این حوزه را به‌صورت علمی رصد کند.</p>
      <p>امام‌ جمعه خرم‌آباد با بیان این‌که ما با جوانان خیلی کار داریم، افزود: در جلسات بعدی روی محورهایی مانند ارتقای باورهای دینی نسل جوان و آسیب‌های حوزه جوانان بیشتر صحبت و گفت‌وگو خواهیم کرد.</p>
      <p>شاهرخی ضمن تأکید بر هم‌فکری در حوزه مسائل جوانان، یادآور شد: هر آن‌چه برنامه خوب و قابل‌ قبول در این حوزه باشد ادامه می‌دهیم.</p>
      <p>انتهای پیام</p>
    </article>
  </body>
</html>