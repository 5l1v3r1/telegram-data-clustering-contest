<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/tozsdek-piacok/hetfo_van_maris_uj_allami_tendereket_nyert_a_4ig.696503.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T09:42:00+00:00"/>
    <meta property="og:title" content="Hétfő van, máris új állami tendereket nyert a 4iG"/>
    <meta property="og:description" content="Pénteki bejelentés szerint az adóhivataltól, hétfőn pedig az állami egészségügyi ellátótól és a Kormányzati Informatikai Fejlesztési Ügynökség nyert el nagy összegű megbízásokat az új magyar informatikai sikercég, a 4iG Nyrt."/>
  </head>
  <body>
    <article>
      <h1>Hétfő van, máris új állami tendereket nyert a 4iG</h1>
      <h2>Pénteki bejelentés szerint az adóhivataltól, hétfőn pedig az állami egészségügyi ellátótól és a Kormányzati Informatikai Fejlesztési Ügynökség nyert el nagy összegű megbízásokat az új magyar informatikai sikercég, a 4iG Nyrt.</h2>
      <address><time datetime="2019-12-09T09:42:00+00:00">09 Dec 2019, 09:42</time> by <a rel="author" href="https://www.napi.hu/szerzo/Domokos%20Erika" target="_blank">Domokos Erika</a></address>
      <p>Az Állami Egészségügyi Ellátó Központ (ÁEEK) verseny-újraindításával megindított központosított közbeszerzési eljárásán a 4iG Nyrt. ajánlatát nyertesként hirdették ki - <a href="https://bet.hu/site/newkib/hu/2019.12./A_4iG_Nyrt._rendkivuli_tajekoztatasa_nagyosszegu_nyertes_ajanlatanak_kihirdeteserol_128332991">tette közzé</a> az informatikai társaság a Budapesti Értéktőzsde (BÉT) honlapján hétfőn. A hírt az MTI közölte.</p>
      <p>A szerződéskötés után az ÁEEK Egészséges Budapest projektben résztvevő 25 intézményének a 4iG szállítja és telepíti majd a műtéti napló beszédleíró szoftvereket. Az eljárás összértéke 1,46 milliárd forint plusz áfa.</p>
      <p>A BÉT honlapján közzétett másik <a href="https://bet.hu/site/newkib/hu/2019.12./A_4iG_Nyrt._rendkivuli_tajekoztatasa_nagyosszegu_nyertes_ajanlatanak_kihirdeteserol__128332996">közlemény </a>szerint a 4iG-t hirdette ki nyertesként a Kormányzati Informatikai Fejlesztési Ügynökség (KIFÜ) is a hálózati aktív eszközök szállítására és kapcsolódó szolgáltatások megvalósítására verseny-újraindításával megindított központosított közbeszerzési eljárásán. A projekt célja a köznevelési, a szakképzési, a felsőoktatási és a felnőttképzési rendszer digitális átalakításához és Magyarország Digitális Oktatási Stratégiájának megvalósításához kapcsolódóan a KIFÜ hálózatának bővítése aktív hálózati eszközökkel és bővítő modulokkal. Az eljárás összértéke 566 millió forint plusz áfa.</p>
      <p>Pénteki <a href="https://www.napi.hu/tozsdek-piacok/ujabb-milliardos-allami-megbizast-kapott-a-4ig.696406.html">bejelentés</a> szerint a 4iG a NAV közbeszerzésén nettó 1,065 milliárd forint plusz áfa értékben nyert el munkát. A beszerzés célja a NAV által használt Dell-EMC gyártmányú eszközökhöz szükséges gyártói terméktámogatás biztosítása.</p>
      <p>A <a href="https://bet.hu/oldalak/ceg_adatlap/$issuer/2937">4iG</a> jelenlegi legnagyobb részvényese Jászai Gellért, de továbbra is meghatározó tulajdonosa Mészáros Lőrinc cége és befektetési alapja.</p>
      <p>Tájékoztatás<br/><br/>A jelen oldalon található információk és elemzések a szerzők magánvéleményét tükrözik. A jelen oldalon megjelenő írások nem valósítanak meg a 2007. évi CXXXVIII. törvény (Bszt.) 4. § (2). bek 8. pontja szerinti befektetési elemzést és a 9. pont szerinti befektetési tanácsadást. <br/>Bármely befektetési döntés meghozatala során az adott befektetés megfelelőségét csak az adott befektető személyére szabott vizsgálattal lehet megállapítani, melyre a jelen oldal nem vállalkozik és nem is alkalmas. Az egyes befektetési döntések előtt éppen ezért tájékozódjon részletesen és több forrásból, szükség esetén konzultáljon személyes befektetési tanácsadóval!</p>
    </article>
  </body>
</html>