<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/noua-zeelanda-o-persoana-a-murit-si-mai-multe-sunt-date-disparute-in-urma-unei-eruptii-vulcanice-in-white-island-1922400309002019120919193338"/>
    <meta property="og:site_name" content="News.ro"/>
    <meta property="article:published_time" content="2019-12-09T09:03:00+00:00"/>
    <meta property="og:title" content="Noua Zeelandă - O persoană a murit şi mai multe sunt date dispărute în urma unei erupţii vulcanice în White Island"/>
    <meta property="og:description" content="O persoană a murit şi mai multe sunt date dispărute în urma unei erupţii vulcanice care a avut loc luni în White Island din Noua Zeelandă, scrie The Guardian."/>
  </head>
  <body>
    <article>
      <h1>Noua Zeelandă - O persoană a murit şi mai multe sunt date dispărute în urma unei erupţii vulcanice în White Island</h1>
      <address><time datetime="2019-12-09T09:03:00+00:00">09 Dec 2019, 09:03</time> by <a rel="author">News.ro</a></address>
      <p>
        <b>O persoană a murit şi mai multe sunt date dispărute în urma unei erupţii vulcanice care a avut loc luni în White Island din Noua Zeelandă, scrie The Guardian.</b>
      </p>
      <p>Profesorul Richard Arculus, vulcanolog la Australian National University, a spus că Whakaari (White Island) a dat, în ultimele săptămâni, semne că va erupe.</p>
      <p>„Erupţia din această după-amiază a fost un eveniment exploziv scurt. Pe lângă gaze, frangmente de rocă, cenuşă, au fost aruncate la aproximativ 4.000 de metri deasupra craterului”.</p>
      <p>Stratovulcanul a erupt ultima dată în 2016, potrivit agenţiei GeoNet, iar atunci nu au existat victime.</p>
      <p>Erupţii explozive, urmate de emanaţii de cenuşă, au mai avut loc în 2012 şi 2013.</p>
      <p>Începând cu 1885, insula a fost exploatată pentru sulf. Această activitate a fost încheiată în 1914, după ce o alunecare de teren a distrus mina şi satul minerilor. Douăsprezece persoane au murit atunci.</p>
      <p>În prezent, turiştii sunt aduşi aici să viziteze, insula fiind o destinaţie preferată mai ales vara. Anual, 10.000 de oameni vizitează Whakaari, faimoasă şi pentru plajele sale.</p>
      <p>La momentul erupţiei de luni, pe insulă se aflau aproximativ 50 de persoane, iar 23 au fost salvate la aproximativ 15 minute după explozie.</p>
      <p>O persoană a fost ucisă şi autorităţile se aşteaptă să fie mai multe victime, având în vedere că 27 sunt date dispărute, iar salvatorilor le este imposibil acum să acţioneze.</p>
      <p>Şapte dintre cei 23 de oameni sunt grav răniţi.</p>
      <p>Erupţia a avut loc la ora locală 14.11, la 48 de kilometri de coasta Bay of Plenty a insulei nordice a Noii Zeelande.</p>
      <p>Whakaari este cel mai activ vulcan din Noua Zeelandă.</p>
      <p>Prim-ministrul australian Scott Morrison a oferit sprijin Noii Zeelande. El a confirmat şi că în zonă se află australieni.</p>
      <p>„O tragedie are loc în Noua Zeelandă după ce vulcanul a erupt în Whakaari. Australieni au fost prinşi în acest eveniment teribil şi lucrăm să aflăm că sunt bine. Am luat legătura cu Jacinda Ardern (prim-ministrul neozeelandez), ne-am oferit să îi sprijinim cu tot ce au nevoie şi autorităţile noastre colaborează”, a scris el pe Twitter.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>