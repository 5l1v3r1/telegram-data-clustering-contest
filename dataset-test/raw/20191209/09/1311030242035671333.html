<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/entertainment/article/1628452/%E0%A6%B9%E0%A6%BE%E0%A6%B8%E0%A6%BF%E0%A6%A8%E0%A6%BE-%E0%A6%B8%E0%A6%A4%E0%A7%8D%E0%A6%AF%E0%A6%BF%E0%A6%87-%E0%A6%B9%E0%A6%BE%E0%A6%B8%E0%A6%BF%E0%A6%A8%E0%A6%BE-%E0%A6%B8%E0%A6%BE%E0%A6%B2%E0%A6%AE%E0%A6%BE%E0%A6%A8-%E0%A6%96%E0%A6%BE%E0%A6%A8"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T09:14:00+00:00"/>
    <meta property="og:title" content="হাসিনা সত্যিই হাসিনা: সালমান খান"/>
    <meta property="og:description" content="গতকাল মিরপুর শেরে বাংলা স্টেডিয়ামের মঞ্চে এসে সালমান খান বাংলাদেশের প্রধানমন্ত্রী শেখ হাসিনার ভূয়সী প্রশংসা করেছেন। সালমান খান বলেছেন, ‘আমরা সত্যিই শেখ হাসিনাকে ভালোবাসি। তিনি তিন-তিনবারের প্রধানমন্ত্রী। কেবল নামেই হাসিনা নন, তিনি সব দিক থেকেই হাসিনা (সুন্দর)। তাঁর হৃদয় হাসিনা, ব্যবহার হাসিনা, তিনি দেখতে হাসিনা। তাঁর সুন্দর হাসি, সুন্দর চোখ, এমনকি কণ্ঠও অসাধারণ।’"/>
  </head>
  <body>
    <article>
      <h1>হাসিনা সত্যিই হাসিনা: সালমান খান</h1>
      <address><time datetime="2019-12-09T09:14:00+00:00">09 Dec 2019, 09:14</time> by <a rel="author">বিনোদন ডেস্ক</a></address>
      <p>গতকাল মিরপুর শেরে বাংলা স্টেডিয়ামে হাজার হাজার মানুষে ভর্তি মঞ্চে এসে সালমান খান বলেছেন, ‘আসসালামুওয়ালাইকুম বাংলাদেশ, আসসালামুওয়ালাইকুম ঢাকা।’ এরপর মজা করে বলেছেন, এখানেই এত মানুষ। তারপর কত মানুষ টেলিভিশনে এই প্রোগ্রাম দেখছে। তাহলে এই শহরের জনসংখ্যা কত?’</p>
      <p>আর মাইক্রোফোন হাতে নিয়ে ক্যাটরিনা প্রথম যে কথাটি বলেছেন, তা হলো, ‘জয় বাংলা, জয় বঙ্গবন্ধু।’ এই বেলা সালমান খান খোঁচা দিতে ভুললেন না। তিনি পাশ থেকে বলেছেন, ‘ও হিন্দির চেয়ে বাংলা ভালো বলে।’ তারপরই দুজনই বাংলাদেশের প্রধানমন্ত্রী শেখ হাসিনার ভূয়সী প্রশংসা করেছেন। সালমান খান বলেছেন, ‘আমরা সত্যিই শেখ হাসিনাকে ভালোবাসি। তিনি তিন-তিনবারের প্রধানমন্ত্রী। কেবল নামেই হাসিনা নন, তিনি সব দিক থেকেই হাসিনা (সুন্দর)। তাঁর হৃদয় হাসিনা, ব্যবহার হাসিনা, তিনি দেখতে হাসিনা। তাঁর সুন্দর হাসি, সুন্দর চোখ, এমনকি কণ্ঠও অসাধারণ। ’</p>
      <p>এ সময় শেখ হাসিনা লাজুক হাসি হাসেন। সালমান–ক্যাটরিনার ধন্যবাদের উত্তরে হাত নেড়ে অভিবাদনও জানিয়েছেন। এই মঞ্চেই সালমান খান কথা দিয়েছেন, নিমন্ত্রণ পেলে আবারও আসবেন বাংলাদেশে।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/2d8b38a7b482a456dff379e0464f8b35-5dee10c7a951c.jpg"/>
        <figcaption>এই ছবি টুইট করেছেন সালমান খান। ছবি: টুইটার</figcaption>
      </figure>
      <p>এলেন, নাচলেন, চলে গেলেন বলিউডের জনপ্রিয় তারকা সালমান খান ও ক্যাটরিনা কাইফ। রাত ১০টার পরে মঞ্চে উঠলেন আয়োজনের সবচেয়ে বড় আকর্ষণ বলিউড তারকা সালমান খান-ক্যাটরিনা কাইফ। নাচে-গানে আর আলোর ঝর্ণাধারায় রাতটা আলোকিত করলেন। নাচে-গানেই শুধু নয়, বলিউড তারকারা মুগ্ধ করলেন কথা দিয়েও।</p>
      <p>সালমান খানের সর্বশেষ টুইটটি চোখে পড়েছে? সেখানে তিনি ভারতে ফিরে প্রধানমন্ত্রী শেখ হাসিনাকে নিয়ে টুইট করেছেন। সঙ্গে জুড়ে দিয়েছেন একটি ছবি। মাঝখানে প্রধানমন্ত্রী শেখ হাসিনা, একপাশে সালমান খান আর অন্যপাশে ক্যাটরিনা কাইফ। লিখেছেন, ‘প্রধানমন্ত্রী শেখ হাসিনার সঙ্গে ক্যাটরিনা আর আমি। তাঁর মতো চমৎকার একজন মানুষের সাক্ষাৎ পেয়ে আমরা যারপরনাই আনন্দিত ও সম্মানিত।’</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/9c211d274a3e2c13f2aa73a699f4bba3-5dee10ca757bf.jpg"/>
        <figcaption>পালকিতে চড়ে এসেছেন ক্যাটরিনা কাইফ। ছবি: প্রথম আলো</figcaption>
      </figure>
      <p>এই প্রতিবেদন লেখা পর্যন্ত মাত্র ১৩ ঘণ্টায় প্রায় ৫০ হাজার মানুষ পছন্দ করেছেন ওই টুইট। টুইটটি রিটুইট করা হয়েছে প্রায় পাঁচ হাজার বার। আর দুই হাজার মানুষ টুইটটির উত্তর দিয়েছেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/e6df00338e2a677f1065337daeb0fce6-5dee10cda7632.jpg"/>
        <figcaption>পারফর্ম করছেন সালমান খান। ছবি: প্রথম আলো</figcaption>
      </figure>
      <p>বঙ্গবন্ধু শেখ মুজিবুর রহমানের জন্মশতবর্ষের কথা উল্লেখ করতেও ভোলেননি সালমান খান। তিনি বলেন, ‘বঙ্গবন্ধু, জনাব মুজিবুর রহমান সাহেব বাংলাদেশের স্থপতি। তিনি বাংলাদেশের জাতির পিতা। তাঁর জন্মশতবার্ষিকীতে আমি পুরো দেশকে অভিনন্দন জানাই।’ জাতীয় কবি কাজী নজরুল ইসলামের কথাও উঠে এসেছে তাঁর বক্তব্যে। জানিয়েছেন তাঁর বাবা সেলিম খান কাজী নজরুল ইসলামের ভক্ত। বিদ্রোহী কবির বেশির ভাগ কবিতাই তাঁর পড়া।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/aa892cdf9b650f063ac6d9712abd2f64-5dee10d05a0c1.jpg"/>
        <figcaption>পারফর্ম করছেন ক্যাটরিনা। ছবি: প্রথম আলো</figcaption>
      </figure>
      <p>বাংলাদেশ ক্রিকেট বোর্ডের (বিসিবি) জমকালো আয়োজনে অংশ নিতে রবিবার সকালে ঢাকায় আসেন সালমান ও ক্যাটরিনা। তবে এবারই প্রথম নয়। এর আগেও দুজনই ঢাকায় এসেছিলেন। আর জানিয়েছেন, আবার আসবেন।</p>
    </article>
  </body>
</html>