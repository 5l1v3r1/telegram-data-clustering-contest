<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813273/%D8%AF%D8%A8%DB%8C%D8%B1-%D8%A8%D9%86%D8%A7-%D9%88-%D9%85%D8%AD%D9%85%D8%AF%DB%8C-%D8%A8%D9%87-%D8%AF%DB%8C%D8%AF%D8%A7%D8%B1-%D8%B5%D8%A7%D9%84%D8%AD%DB%8C-%D8%A7%D9%85%DB%8C%D8%B1%DB%8C-%D9%85%DB%8C-%D8%B1%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T09:20:45+00:00"/>
    <meta property="og:title" content="دبیر، بنا و محمدی به دیدار صالحی امیری می‌روند"/>
    <meta property="og:description" content="رییس فدراسیون کشتی به همراه سرمربیان تیم‌های ملی کشتی آزاد و فرنگی برای بیان دغدغه‌های کشتی در راه حضور در المپیک به دیدار رییس کمیته ملی المپیک می‌روند."/>
  </head>
  <body>
    <article>
      <h1>دبیر، بنا و محمدی به دیدار صالحی امیری می‌روند</h1>
      <address><time datetime="2019-12-09T09:20:45+00:00">09 Dec 2019, 09:20</time> by <a rel="author">وحید رجبی</a></address>
      <p>رییس فدراسیون کشتی به همراه سرمربیان تیم‌های ملی کشتی آزاد و فرنگی برای بیان دغدغه‌های کشتی در راه حضور در المپیک به دیدار رییس کمیته ملی المپیک می‌روند.</p>
      <p>به گزارش ایسنا، پس از دیدار چندی پیش رییس فدراسیون کشتی و سرمربیان تیم‌های ملی با وزیر ورزش و جوانان که با طرح انتظارات از سوی دو طرف همراه بود، اینبار قرار است دبیر به همراه محمدی و بنا به دیدار رییس کمیته ملی المپیک بروند.</p>
      <p>این جلسه روز چهارشنبه هفته جاری برگزار می شود و قرار است سرمربیان تیم‌های ملی انتظارات خود از مسئولان ورزش در فاصله ۷ ماه مانده به المپیک را مطرح کنند.</p>
      <p>با توجه به انتظار نتیجه‌گیری از کشتی در المپیک، حمایت هر چه بیشتر در برگزاری اردوها، اعزام‌های برون مرزی، حمایت‌های مالی بیشتر از تیم‌های ملی کشتی از جمله مواردی است که قرار است از ریاست کمیته ملی المپیک درخواست شود.</p>
      <p>وزیر ورزش در دیدار چندی پیش خود با علیرضا دبیر، محمد بنا و غلامرضا محمدی تاکید کرده بود از کشتی توقع کسب ۴ مدال طلا در المپیک ۲۰۲۰ را دارد که البته واکنش بنا را در پی داشت و اعلام کرد برای کسب مدال طلا به کسی قولی نداده و نمی‌دهد.</p>
      <p>انتهای پیام</p>
    </article>
  </body>
</html>