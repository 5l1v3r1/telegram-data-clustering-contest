<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-tempo/femminile-a-milano-e-dominio-romanista/"/>
    <meta property="og:site_name" content="Forzaroma.info"/>
    <meta property="article:published_time" content="2019-12-09T09:17:22+00:00"/>
    <meta property="og:title" content="Femminile: a Milano è dominio romanista"/>
    <meta property="og:description" content="Le ragazze di Bavagnoli si impongono per 4-1 sul campo delle nerazzurre e salgono, almeno per ora, al terzo posto in classifica"/>
  </head>
  <body>
    <article>
      <h1>Femminile: a Milano è dominio romanista</h1>
      <h2>Le ragazze di Bavagnoli si impongono per 4-1 sul campo delle nerazzurre e salgono, almeno per ora, al terzo posto in classifica</h2>
      <address><time datetime="2019-12-09T09:17:22+00:00">09 Dec 2019, 09:17</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>L’<b>As Roma femminile</b> strapazza l’<b>Inter</b>. Come riporta <i>Il Tempo</i>, le ragazze di Bavagnoli si impongono per <b>4-1</b> sul campo delle nerazzurre e salgono – almeno per ora – al <b>terzo posto</b> in classifica. Le giallorosse scavalcano il <b>Milan</b> (che deve però recuperare una gara) e restano a -1 dalla <b>Fiorentina</b> e a -7 dalla capolista <b>Juventus</b>. Oltre che dal risultato, i segnali più incoraggianti arrivano dalla prestazione della squadra, che nel primo tempo passa momentaneamente in vantaggio con un rigore di <b>Andressa</b>. La reazione dell’Inter è istantanea grazie al super gol di tacco di Tarenzi. Nella ripresa però la voglia romanista di portare a casa i tre punti non lascia scampo alle avversarie. E’ prima <b>Thomas</b> a riportare avanti le giallorosse dopo dieci minuti, poi <b>Andressa</b> chiude virtualmente la partita con un bel sinistro a giro dal limite. Nei minuti di recupero c’è spazio anche per il poker firmato da <b>Thestrup</b>.<br/>Le uniche note stonate arrivano dall’infermeria: <b>Bartoli</b> non ha giocato per un <b>affaticamento</b> <b>al</b> <b>polpaccio</b> sinistro accusato nel riscaldamento e sarà valutata nell’allenamento di oggi. Ansia invece per <b>Di Criscio</b>, che ha lasciato il campo in lacrime dopo un contrasto. La giocatrice – che ha subito una <b>forte botta al ginocchio destro</b> – ha lasciato lo stadio con le stampelle e oggi si sottoporrà ad accertamenti.</p>
    </article>
  </body>
</html>