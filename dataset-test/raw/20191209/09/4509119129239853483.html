<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055375/gallery/epikairothta/kosmos/nea-zhlandia-kamera-kategraye-toyristes-sto-hfaisteio-th-stigmh-ths-ekrh3hs-fwtografies"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T09:38:40+00:00"/>
    <meta property="og:title" content="Νέα Ζηλανδία: Κάμερα κατέγραψε τουρίστες στο ηφαίστειο τη στιγμή της έκρηξης (φωτογραφίες)"/>
    <meta property="og:description" content="Mια διαδικτυακή κάμερα, η οποία ήταν τοποθετημένη πάνω στο ηφαίστειο Ουακατάνε στο νησί Γουάιτ της Νέας Ζηλανδίας δείχνει ότι τουλάχιστον μια ομάδα τουριστών βρισκόταν μέσα στον κρατήρα λίγα λεπτά προτού σημειωθεί η έκρηξη και την περιοχή να έχει καλυφθεί από ηφαιστειακή σκόνη."/>
  </head>
  <body>
    <article>
      <h1>Νέα Ζηλανδία: Κάμερα κατέγραψε τουρίστες στο ηφαίστειο τη στιγμή της έκρηξης (φωτογραφίες)</h1>
      <address>
        <time datetime="2019-12-09T09:38:40+00:00">09 Dec 2019, 09:38</time>
      </address>
      <p>Mια διαδικτυακή κάμερα, η οποία ήταν τοποθετημένη πάνω στο ηφαίστειο Ουακατάνε στο νησί Γουάιτ της Νέας Ζηλανδίας δείχνει ότι τουλάχιστον μια ομάδα τουριστών βρισκόταν μέσα στον κρατήρα λίγα λεπτά προτού σημειωθεί η έκρηξη και την περιοχή να έχει καλυφθεί από ηφαιστειακή σκόνη.</p>
      <p>Τουλάχιστον πέντε άνθρωποι είναι επιβεβαιωμένο ότι έχουν χάσει τη ζωή τους έπειτα από την έκρηξη και οι αρχές κινητοποιούν μεγάλες δυνάμεις για τον εντοπισμό και τη διάσωση των αγνοουμένων και την παροχή ιατρικής περίθαλψης στους τραυματίες.</p>
      <p>Εκτός από τους πέντε επιβεβαιωμένους νεκρούς, υπάρχουν πολλοί τραυματίες και άγνωστος αριθμός αγνοούμενων.</p>
      <figure>
        <img src="https://s.kathimerini.gr/resources/toolip/img/2019/12/09/elt-x3qxsamnnnl.png"/>
      </figure>
      <p>Η κάμερα αυτή, η οποία ήταν τοποθετημένη στον κρατήρα και την οποίαν διαχειριζόταν η υπηρεσία γεωλογικών κινδύνων της Νέας Ζηλανδίας GeoNet, δείχνει μια ομάδα ανθρώπων να περπατά κοντά στο χείλος του κρατήρα, όπου η παρουσία λευκού καπνού σε χαμηλό επίπεδο είναι διαρκής, λίγο προτού σημειωθεί η έκρηξη στις 14:11.</p>
      <p>Στις 14:00 η κάμερα αυτή κατέγραψε μια ομάδα ανθρώπων που φαίνονται σαν κουκίδες μπροστά στο τεράστιο ηφαίστειο ακριβώς στην άκρη του κρατήρα. Στις 14:10, μόλις ένα λεπτό πριν από την έκρηξη, η ομάδα απομακρύνεται από τον κρατήρα ακολουθώντας ένα μονοπάτι κατά μήκος του.</p>
      <p>Δεν είναι σαφές αν η ομάδα, η οποία φαίνεται να περιελάμβανε περίπου 12 ανθρώπους, κλήθηκε να απομακρυνθεί ή απλώς συνέχισε την περιήγησή της αγνοώντας τον κίνδυνο που πλησίαζε.</p>
      <p>Το επόμενο πλάνο που κατέγραψε η κάμερα είναι στις 14:20 και δείχνει ένα κομμάτι εξαρτήματος σαν να έχει πέσει ή να έχει καταστραφεί η κάμερα.</p>
      <figure>
        <iframe data-src="https://twitter.com/WaddeyAli/status/1203890450236526594?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι άλλες τρεις κάμερες που ήταν τοποθετημένες στο ηφαίστειο δείχνουν μια παρεμφερή αλληλουχία εικόνων με εκείνη που έχει καταγραφεί στις 14:20. Η κάμερα από τον πυθμένα του ηφαιστείου γίνεται μαύρη, η κάμερα από το δυτικό χείλος του κρατήρα δείχνει μια πελώρια στήλη μαύρου και γκρίζου καπνού.</p>
      <p>Μια κάμερα που δείχνει ολόκληρο το νησί από την ανατολική ακτή του Βόρειου Νησιού της Νέας Ζηλανδίας, σε απόσταση περίπου 50 χλμ, κατέγραψε την στήλη καπνού να υψώνεται χιλιάδες πόδια προς τον ουρανό.</p>
      <p>Ο αναπληρωτής Επίτροπος Νέας Ζηλανδίας Τζον Τιμς δήλωσε ότι στο νησί Γουάιτ βρίσκονταν τόσο ξένοι όσο και Νεοζηλανδοί τη στιγμή της έκρηξης. Ο ίδιος είπε ότι δεν μπορεί να είναι βέβαιος για τον ακριβή αριθμό τους, καθώς υπάρχει κίνδυνος αυτή τη στιγμή για τις υπηρεσίες έκτακτης ανάγκης στην προσπάθειά τους να προσεγγίσουν το νησί.</p>
      <p>
        <sup>Πηγή: ΑΠΕ-ΜΠΕ,REUTERS,AFP</sup>
      </p>
    </article>
  </body>
</html>