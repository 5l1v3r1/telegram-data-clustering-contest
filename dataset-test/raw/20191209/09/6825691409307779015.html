<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/sportas/kitos-sporto-sakos/lietuvos-sokejams-auksas-kinijoje-ir-sidabras-norvegijoje-943221"/>
    <meta property="og:site_name" content="Kauno diena"/>
    <meta property="article:published_time" content="2019-12-09T09:30:00+00:00"/>
    <meta property="og:title" content="Lietuvos šokėjams – auksas Kinijoje ir sidabras Norvegijoje"/>
    <meta property="og:description" content="Šis savaitgalis ir vėl buvo svarbus Lietuvos sportinių šokių atstovams. Nespėję atsipūsti po praėjusį savaitgalį Vilniuje įvykusio pasaulio standartinių sportinių šokių čempionato, naujieji pasaulio čempionai, Lietuvos sportininkai, atstovaujantys Kauno „Kaspino“ klubui – Evaldas Sodeika ir Ieva Žukauskaitė-Sodeikienė – išsiruošė į prestižines metų pabaigos varžybas Kinijoje, o Lietuvos standartinių ir Lotynų Amerikos šokių rinktinė Norvegijoje tapo Šiaurės šalių vicečempione."/>
  </head>
  <body>
    <article>
      <h1>Lietuvos šokėjams – auksas Kinijoje ir sidabras Norvegijoje</h1>
      <address><time datetime="2019-12-09T09:30:00+00:00">09 Dec 2019, 09:30</time> by <a rel="author">BNS inf.</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/evaa/photo_1433206.jpg?itok=TfLFxumd"/>
          <figcaption>Lietuvos šokėjams – auksas Kinijoje ir sidabras Norvegijoje – LSŠF nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/evaa/photo_1433201.jpg?itok=Ve1rwClJ"/>
          <figcaption>Lietuvos šokėjams – auksas Kinijoje ir sidabras Norvegijoje – LSŠF nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/evaa/photo_1433200.jpg?itok=lkfCvLjb"/>
          <figcaption>Lietuvos šokėjams – auksas Kinijoje ir sidabras Norvegijoje – LSŠF nuotr.</figcaption>
        </figure>
      </slideshow>
      <p>
        <b>Šis savaitgalis ir vėl buvo svarbus Lietuvos sportinių šokių atstovams. Nespėję atsipūsti po praėjusį savaitgalį Vilniuje įvykusio pasaulio standartinių sportinių šokių čempionato, naujieji pasaulio čempionai, Lietuvos sportininkai, atstovaujantys Kauno „Kaspino“ klubui – Evaldas Sodeika ir Ieva Žukauskaitė-Sodeikienė – išsiruošė į prestižines metų pabaigos varžybas Kinijoje, o Lietuvos standartinių ir Lotynų Amerikos šokių rinktinė Norvegijoje tapo Šiaurės šalių vicečempione.</b>
      </p>
      <p>Šanchajaus mieste kiekvienų metų pabaigoje yra rengiamos finalinės Pasaulio sportinių šokių federacijos (WDSF) „Didžiojo prizo“ („Grand Slam“) serijos varžybos. Į šias varžybas kvietimą dalyvauti gauna tik 12 geriausių standartinių šokių porų pasaulyje (taip pat kviečiama ir viena šeimininkų – Kinijos – pora), atsižvelgiant į „Didžiojo prizo“ visų 2019-ųjų reitingą. Šiemet tokie kvietimai buvo įteikti trims poroms iš Rusijos, dviems poroms iš Kinijos bei Latvijos, o taip pat buvo kviečiama po vieną porą iš Estijos, Italijos, Lenkijos, Rumunijos ir Lietuvos.</p>
      <p>Praėjus vos savaitei po pasaulio čempionato, gruodžio 8 d., ir Kinijoje E.ir I.Sodeikos apgynė ką tik iškovotą titulą bei įtvirtino pergalingus 2019-uosius metus dar vienu aukso medaliu.</p>
      <p>Šiemet tiek mūsų sportininkai, tiek kiti turnyre dalyvavę šokėjai stebėjosi stipriai pagerinta varžybų organizacija – kinams, kaip ir lietuviams, pavyko sukviesti pilną areną žiūrovų, taip pat į varžybų programą buvo įvesta daugiau šokėjų pasirodymų, kurie kėlė publikos smalsumą, o šokėjams, baigiantis metams, leido pajusti šventinę atmosferą, atsipalaiduoti ir mėgautis vienomis paskutinių varžybų šiais metais.</p>
      <p>Tuo tarpu Lietuvos standartinių ir Lotynų Amerikos šokių rinktinė, kurią sudarė 17 porų (jaunių, jaunimo, suaugusiųjų ir senjorų amžiaus grupių sportininkai) išvyko Norvegijos sostinės Oslo kryptimi. Ten visą savaitgalį vyko tradicinės tarptautinės sportinių šokių varžybos „Christmas Dance Festival 2019“. Šiemet šio renginio metu buvo surengtas ir 2019 m. Šiaurės šalių čempionatas, kuriame dalyvavo 10 Šiaurės Europos regiono valstybių. Iki paskutinių finalų atkakliausia kova vyko tarp mūsų šalies ir Latvijos rinktinių.</p>
      <p>Surinkę 258 taškus lietuviai tik 7 taškais nusileido latviams (265 taškai) ir toli už nugaros paliko Lenkijos rinktinę su 177 taškais.</p>
      <p>Asmeninėje įskaitoje Šiaurės šalių čempionų vardais džiaugsis K.Burneikis ir I.Šekaitė iš Kauno „Tvisto“ (Jaunimo standartiniai šokiai), A.Trinkus ir N.E.Šalūgaitė iš Vilniaus „MJ sportinių šokių akademijos“ (Jaunimo Lotynų Amerikos šokiai).</p>
    </article>
  </body>
</html>