<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ciolacu-vom-sesiza-curtea-constitutionala-pe-orice-asumare-de-raspundere-vine-daca-exista-legi-in-dezbaterea-parlamentului.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T09:37:05+00:00"/>
    <meta property="og:title" content="Ciolacu: Vom sesiza Curtea Constituțională pe orice asumare de răspundere vine dacă există legi în dezbaterea Parlamentului"/>
    <meta property="og:description" content="Președintele interimar al PSD, Marcel Ciolacu, a anunțat, luni, că PSD va sesiza Curtea Constituțională pe orice asumare de răspundere a Guvernului dacă"/>
  </head>
  <body>
    <article>
      <h1> Ciolacu: Vom sesiza Curtea Constituțională pe orice asumare de răspundere vine dacă există legi în dezbaterea Parlamentului </h1>
      <address><time datetime="2019-12-09T09:37:05+00:00">09 Dec 2019, 09:37</time> by <a rel="author">Florin Marinescu</a></address>
      <p>Președintele interimar al PSD, Marcel Ciolacu, a anunțat, luni, că PSD va sesiza Curtea Constituțională pe orice asumare de răspundere a Guvernului dacă există legi similare în dezbaterea Parlamentului.</p>
      <p>Întrebat dacă PSD va depune moțiune de cenzură în urma angajării răspunderii Guvernului, Marcel Ciolacu a răspuns: „Să vedem cu ce vin. Pe ce spune dl Orban la televizor nu putem depune moțiune. Vom sesiza Curtea Constituțională pe orice asumare de răspundere vine dacă există legi în dezbaterea Parlamentului”, a afirmat Ciolacu după ședința conducerii interimare a PSD.</p>
      <p>În ceea ce privește proiectele prioritare anunțate de PNL, Ciolacu a spus că se vor lua decizii după o discuție și cu grupurile parlamentare ale PSD.</p>
      <p>Marcel Ciolacu a precizat că este un principiu sănătos să nu existe cumulul pensiei cu salariul de la buget, însă trebuie să existe câteva excepții.</p>
      <p>„M-am uitat pe decizia CCR din guvernarea Boc, nu știm dacă va interzice sau nu acest lucru. Trebuie să avem niște excepții: profesori sau medici, unde nu se găsesc persoane care vor să presteze aceste servicii. Este exclus să se dea prin OUG”, a spus președintele interimar al PSD.</p>
      <p>În privința eliminării pensiilor speciale, Marcel Ciolacu a declarat: ”Ori e o desființare la toată lumea, ori există excepții, trebuie o abordare mai serioasă. PSD a venit cu un proiect de lege privind impozitarea progresivă a veniturilor, evitam să atacăm un drept deja câștigat. (…) Nicăieri în lume pensiile militarilor nu sunt pensii speciale”.</p>
      <p>El a mai spus că îți menține punctul de vedere că parlamentarii nu trebuie să aibă altă indemnizație decât orice alt cetățean.</p>
      <p>
        <i>Foto: Inquam Photos / George Calin</i>
      </p>
    </article>
  </body>
</html>