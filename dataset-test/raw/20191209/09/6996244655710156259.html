<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/714039"/>
    <meta property="og:site_name" content="ישראל היום"/>
    <meta property="article:published_time" content="2019-12-09T09:34:46+00:00"/>
    <meta property="og:title" content="החקלאים זועמים: &quot;מתאם פעולות הממשלה בשטחים מכר אותנו&quot;"/>
    <meta property="og:description" content="מסמך שהגיע ל&quot;ישראל היום&quot; מגלה: המתפ&quot;ש מעניק עדיפות למגדלים פלשתינים • 2,200 מגדלי בקר ישראלים נפגעו מהחרםכלכלה"/>
  </head>
  <body>
    <article>
      <h1>החקלאים זועמים: "מתאם פעולות הממשלה בשטחים מכר אותנו"</h1>
      <h2>מסמך שהגיע ל"ישראל היום" מגלה: המתפ"ש מעניק עדיפות למגדלים פלשתינים • 2,200 מגדלי בקר ישראלים נפגעו מהחרם</h2>
      <address><time datetime="2019-12-09T09:34:46+00:00">09 Dec 2019, 09:34</time> by <a rel="author" href="https://www.israelhayom.co.il/writer_articles?tid=87827" target="_blank">גלעד צוויק</a></address>
      <p>המתפ"ש (מתאם פעולות הממשלה בשטחים) מוכר אותנו לפלשתינים, ראש הממשלה ושר הביטחון מאפשרים חרם BDS נגד חקלאי ישראל" - אלו האמירות החריפות מפי רן דה־לוי, מגדל בקר ממושב מחולה שבבקעת הירדן, על החרם הפלשתיני סביב יבוא עגלים לישראל. דה־לוי, כך מתברר, לא לבד בטענות אלו נגד <a href="https://www.israelhayom.co.il/article/636429">מדיניות המתפ"ש</a>. </p>
      <p>החל מספטמבר האחרון החליטה הרשות להפר את הסכמי פריז ולסגור חד־צדדית מעברי סחורות חקלאיות מישראל. עקב כך, המגדלים הישראלים נותרו עם כ־30 אלף ראשי בקר, שהיו אמורים להימכר בשטחי הרשות. על פי הערכת התאחדות החקלאים, היקף המתפרנסים הנפגעים כתוצאה מהחרם עומד על 2,200 משפחות.</p>
      <p>בשבוע שעבר הוסר רשמית החרם הפלשתיני, אך מסמך פנימי שהגיע לידי "ישראל היום" חושף כי המתפ"ש מעניק עדיפות למגדלים הפלשתינים על פני הישראלים: "<a href="https://www.israelhayom.co.il/article/620881">במסגרת הצעדים</a> לפתרון משבר העגלים, הרינו להביא לידיעתכם כי נכון לתאריך 05.12.19 מאושרות ההעברות הבאות", נכתב במסמך שעליו חתומה רע"ן כלכלה במתפ"ש, סא"ל מורן חדד.</p>
      <figure>
        <img src="https://www.israelhayom.co.il/sites/default/files/u105841/NO-CREDIT.jpg"/>
      </figure>
      <p>
        <b>רן דה-לוי, "ראש הממשלה ושר הביטחון מאפשרים חרם BDS נגד חקלאי ישראל"</b>
      </p>
      <p>"2,000 עגלים של היבואן הפלשתיני 'חוסני עפאנה' מאושרים כניסה לרצ"ע; 500 עגלים של היבואן הפלשתיני 'אשראף מראר' מאושרים כניסה לאיו"ש; 400 עגלים של מגדלי הבקר הישראלים ייכנסו גם הם לאיו"ש".</p>
      <p>בעקבות מדיניות זו המגדלים הישראלים במצוקה ולא מצליחים לכסות על הפסדיהם. דורון בידץ', מגדל בקר מכפר יהושע שנפגע גם הוא מהחרם, מוסיף: "הממשלה יודעת לצעוק נגד חרם אירופי על מוצרים ישראליים, אך כשזה מגיע לחרם פלשתיני על חקלאות ישראלית - כולם שותקים".</p>
      <p>מלשכות ראש הממשלה ושר הביטחון נמסר שיש לפנות בעניין למתאם הפעולות בשטחים. </p>
      <p>מהמתפ"ש נמסר: "במהלך השבוע האחרון העניקה הרשות הפלשתינית היתר להכנסת כ־4,000 עגלים מישראל. נבקש להבהיר כי המסמך הפנימי שהגיע לידיכם מדבר על כמות של 400 עגלים ליום בודד ולא לתקופה של שבוע. מעבר לכך, אנו מצרים על שימוש במסמך פנימי מסווג של מערכת הביטחון על מנת לעוות את העובדות. נזכיר כי לפי 'פרוטוקול פריז', הרשות הפלשתינית רשאית לבצע יבוא ישיר". </p>
    </article>
  </body>
</html>