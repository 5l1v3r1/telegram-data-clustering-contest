<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/nagorik-sangbad/article/1628456/%E0%A6%A2%E0%A6%BE%E0%A6%AC%E0%A6%BF-%E0%A6%AC%E0%A6%99%E0%A7%8D%E0%A6%97%E0%A6%AE%E0%A6%BE%E0%A6%A4%E0%A6%BE-%E0%A6%B6%E0%A7%87%E0%A6%96-%E0%A6%AB%E0%A6%9C%E0%A6%BF%E0%A6%B2%E0%A6%BE%E0%A6%A4%E0%A7%81%E0%A6%A8%E0%A7%8D%E0%A6%A8%E0%A7%87%E0%A6%9B%E0%A6%BE-%E0%A6%AE%E0%A7%81%E0%A6%9C%E0%A6%BF%E0%A6%AC-%E0%A6%B9%E0%A6%B2%E0%A7%87"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T09:47:00+00:00"/>
    <meta property="og:title" content="ঢাবি বঙ্গমাতা শেখ ফজিলাতুন্নেছা মুজিব হলে মুক্তিযুদ্ধের ভ্রাম্যমাণ বইমেলা"/>
    <meta property="og:description" content="মুক্তিযুদ্ধের বই নিয়ে দুই দিনব্যাপী বইমেলা শুরু হয়েছে ঢাকা বিশ্ববিদ্যালয় বঙ্গমাতা শেখ ফজিলাতুন্নেছা মুজিব হলে। বঙ্গমাতা শেখ ফজিলাতুন্নেছা মুজিব হল ছাত্র সংসদ ও শ্রাবণ প্রকাশনী এ বইমেলার আয়োজন করে। গতকাল রোববার সকাল সাড়ে ১০টায় দুই দিনব্যাপী &amp;lsquo;মুক্তিযুদ্ধের ভ্রাম্যমাণ বইমেলা&amp;rsquo;র উদ্বোধন করেন ঢাবির বঙ্গমাতা শেখ ফজিলাতুন্নেছা মুজিব হলের প্রাধ্যক্ষ ড. জাকিয়া পারভীন। এ সময় উপস্থিত ছিলেন..."/>
  </head>
  <body>
    <article>
      <h1>ঢাবি বঙ্গমাতা শেখ ফজিলাতুন্নেছা মুজিব হলে মুক্তিযুদ্ধের ভ্রাম্যমাণ বইমেলা</h1>
      <address><time datetime="2019-12-09T09:47:00+00:00">09 Dec 2019, 09:47</time> by <a rel="author">নাগরিক সংবাদ</a></address>
      <p>মুক্তিযুদ্ধের বই নিয়ে দুই দিনব্যাপী বইমেলা শুরু হয়েছে ঢাকা বিশ্ববিদ্যালয় বঙ্গমাতা শেখ ফজিলাতুন্নেছা মুজিব হলে। বঙ্গমাতা শেখ ফজিলাতুন্নেছা মুজিব হল ছাত্র সংসদ ও শ্রাবণ প্রকাশনী এ বইমেলার আয়োজন করে।</p>
      <p>গতকাল রোববার সকাল সাড়ে ১০টায় দুই দিনব্যাপী ‘মুক্তিযুদ্ধের ভ্রাম্যমাণ বইমেলা’র উদ্বোধন করেন ঢাবির বঙ্গমাতা শেখ ফজিলাতুন্নেছা মুজিব হলের প্রাধ্যক্ষ ড. জাকিয়া পারভীন। এ সময় উপস্থিত ছিলেন বঙ্গমাতা শেখ ফজিলাতুন্নেছা মুজিব হল সংসদের ভিপি রিকি হায়দার আশা ও জিএস সারা বিনতে জামাল। এ ছাড়া উপস্থিত ছিলেন হল সংসদের অন্য সম্পাদক, সদস্য ও আবাসিক শিক্ষকেরা।</p>
      <p>জাকিয়া পারভীন বলেন, ‘বাংলাদেশের মুক্তিযুদ্ধ আমাদের আত্মপরিচয়, আমাদের গর্ব। বিজয় মাস উপলক্ষে মূলত হল সংসদের উদ্যোগে শ্রাবণ প্রকাশনীর এ আয়োজন করা হয়েছে। হল সংসদকে অসংখ্য ধন্যবাদ এ ধরনের একটি উদ্যোগের জন্য।’</p>
      <p>হল সংসদের ভিপি রিকি হায়দার বলেন, একটি জাতির মেধা ও মননের আঁতুড়ঘর হলো সে জাতির বইয়ের জগৎ কিংবা লাইব্রেরি। বিশাল একটা জনগোষ্ঠীকে বইমুখী করে তোলার জন্য এ ধরনের ভিন্নধর্মী আয়োজন শিক্ষার্থীদের কিছুটা হলেও অবদান রাখবে। বিজয়ের মাস উপলক্ষে এ বিষয় মাথায় রেখেই মূলত এই উদ্যোগ নেওয়া হয়েছে। বঙ্গমাতা হলের শিক্ষার্থীরা এ আয়োজনের মধ্য দিয়ে কিছুটা হলেও উপকৃত হবেন বলে তিনি আশা করেন।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/12/09/f5f29f5b6417bd917138fc4a1bb98b31-5dee18879ecdf.jpg"/>
        <figcaption>‘মুক্তিযুদ্ধের ভ্রাম্যমাণ বইমেলা’র উদ্বোধন করেন ঢাবির বঙ্গমাতা শেখ ফজিলাতুন্নেছা মুজিব হলের প্রাধ্যক্ষ ড. জাকিয়া পারভীন। ছবি: সংগৃহীত</figcaption>
      </figure>
      <p>বঙ্গমাতা শেখ ফজিলাতুন্নেছা মুজিব হলের আবাসিক ছাত্রী ইসলামিক স্টাডিজ বিভাগে অধ্যয়নরত শাপলা খাতুন বলেন, ‘নিঃসন্দেহে এটি একটি চমৎকার উদ্যোগ। বঙ্গমাতা হল সংসদকে সাধুবাদ জানাই এমন একটি সুন্দর উদ্যোগের জন্য।’ নৃত্যকলা বিভাগে অধ্যয়নরত জাকিয়ার মতে, এমন উদ্যোগ সত্যিই প্রশংসনীয়।</p>
    </article>
  </body>
</html>