<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/SciTech/a550752/Sa-porastom-temperature-u-okeanima-nestaje-kiseonik.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T09:12:00+00:00"/>
    <meta property="og:title" content="Sa porastom temperature u okeanima nestaje kiseonik"/>
    <meta property="og:description" content="Klimatske promene i zagađenost istiskuju kiseonik iz okeana preteći opstanku brojnih ribljih vrsta, zaključili su u..."/>
  </head>
  <body>
    <article>
      <h1>Sa porastom temperature u okeanima nestaje kiseonik</h1>
      <address>
        <time datetime="2019-12-09T09:12:00+00:00">09 Dec 2019, 09:12</time>
      </address>
      <p>Klimatske promene i zagađenost istiskuju kiseonik iz okeana preteći opstanku brojnih ribljih vrsta, zaključili su u sklopu dosad najvećeg istraživanja ovog tipa stručnjaci Međunarodnog udruženja za zaštitu prirode (IUCN).</p>
      <p>Iako se za zagađenje okeana i mora kao i za manjak hranjivih materija zna već decenijama, istraživači kažu da klimatske promene pogoršavaju stanje kada je u pitanju nedostatak kiseonika.</p>
      <p>U poređenju sa šezdesetim godinama prošlog veka nedostatak kiseonika zabeležen je na 45 okeanskih lokacija, a danas je isti problem uočen na čak 700 mesta. </p>
      <p>Stručnjaci kažu da ovakvo stanje naročito šteti određenim ribljim vrstama poput tune, morskog psa i jedne vrste sabljarke. </p>
      <p>Od pre je poznato i to da određene hemikalije, poput azota i fosfora s farmi i industrijskih pogona utiču na količinu kiseonika, što je još uvek primarni faktor, pogotovo u područjima bližim obali.</p>
      <p>Međutim, zadnjih godina se ta opasnost povećava usled klimatskih promena.</p>
      <p>S emitovanjem veće količine ugljen dioksida jača i efekat staklene bašte, pa okeani apsorbuju i više toplote. Takva toplija morska voda sadrži manje kiseonika, ističu naučnici.</p>
      <p>Čak i male promene u atmosferi mogu značajno da utiču na život u morima i okeanima.</p>
      <p>U vodama siromašnim kiseonikom bolje od riba preživljavaju mikrobi, meduze i sipe. Voda koja sadrži manji postotak kiseonika njima odgovara, ali ne odgovara brzim ribama, poput sabljarke ili krupnim ribama poput tune. </p>
      <p>Stručnjaci ističu da veće i brže ribe imaju i veće energetske potrebe.</p>
      <p>"I ranije nam je fenomen smanjenja količine kiseonika u morima i okeanima bio poznat, ali sada to prvi put povezujemo s klimatskim promenama", rekla je Mina Apes iz Međunarodnog udruženja za zaštitu prirode.</p>
      <p>"Ovo je možda poslednji poziv na buđenje iz nekontrolisanog ljudskog eksperimenta jer se emisija ugljen dioksida i dalje povećava", rekao je jedan od autora istraživanja Den Lafolej, podsetivši da na smanjenje količine kiseonika u okeanima utiču globalno zagrejavanje i zagađenost okeana i mora materijama koje nastaju kao posledica hemikalija s farmi i s industrijskih pogona. </p>
      <p>"Nestanak kiseonika iz okeana preti morskim ekosistemima koji su već ugroženi zbog zagrejavanja i zakiseljavanja okeana", kaže Lafolej.</p>
      <p>Baltičko more i Crno more najveći su zatvoreni morski ekosistemi s niskim udelom kiseonika. Iako su za to u Crnom moru delom zaslužni prirodni razlozi, u Baltičkom moru su glavni uzrok smanjenja korišćenje đubriva i klimatske promene.</p>
      <p>Ako države nastave s uobičajenim pristupom emisiji staklene bašte, svetski okeani bi do 2100. mogli da ostanu s tri do četiri posto kiseonika manje.</p>
    </article>
  </body>
</html>