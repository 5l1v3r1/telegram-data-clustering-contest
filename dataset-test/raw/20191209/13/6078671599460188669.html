<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/rashidov-byudzhet-medii-1619888.html"/>
    <meta property="og:site_name" content="Cross"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="Медиите не са свещена крава"/>
    <meta property="og:description" content="/КРОСС/ По медийния закон много отдавна няма никакви поправки - от социализма досега. Това заяви председателят на ресорната комисия в парламента Вежди Рашидов пред БНТ."/>
  </head>
  <body>
    <article>
      <h1>Медиите не са свещена крава</h1>
      <address>
        <time datetime="2019-12-09T13:25:00+00:00">09 Dec 2019, 13:25</time>
      </address>
      <p>/КРОСС/ По медийния закон много отдавна няма никакви поправки - от социализма досега. Това заяви председателят на ресорната комисия в парламента Вежди Рашидов пред БНТ.</p>
      <p>Той бе категоричен, че има належаща нужда от нов закон, който да гарантира свободата на медиите. Закони не се правят "против", а се правят "за", поясни Рашидов.</p>
      <p>По негови думи медиите не разбират, че свободата на словото не е тяхна запазена марка, а е право на всеки човек и всеки трябва да се възползва от тази свобода. Той се обяви против идеята, че "медиите са свещена крава и за нея трябва специална свобода".</p>
      <p>Важното е да разберем къде е разликата между свободата и свободията, каза още Рашидов относно въпроса с фалшивите новини. Той изрази безпокойство, че в днешно време хората не могат да разпознават истинската от фалшивата новина, което води до загуба на интерес към медиите.</p>
      <p>21-и век стана опасен век, категоричен бе той.</p>
      <p>Запитан как трябва да се финансират обществените медии, Рашидов подчерта, че те за разлика от мастните разполагат с бюджет, докато частните лежат изцяло върху реклама. Според него рекламите трябва да се редуцират в определен процент, макар и да не отпадат напълно.</p>
      <p>Рашидов изрази мнение, че мандатите на генералните директори на БНТ и БНР са малки - 3 години не били достатъчни за реформи. Той настоя те да бъдат увеличени на 5 години, както е в случая с БТА.</p>
      <p>Според него генералните директори на обществените медии трябва да бъдат гласувани от Народното събрание, а СЕМ да бъде контролен орган, тъй като той нямал лостове, с които да ги регулира.</p>
      <p>"Обществената медия е държавна, с държавен бюджет. Разбира се, че си има работодател, не може дайте ни бюджет и ще правим каквото си искаме", коментира той.</p>
      <p>Според Рашидов бюджетът на БНР и БНТ не е достатъчен. Той обаче изрази увереност, че когато бъдат направени реформите, правителството ще отпусне много по-голям бюджет.</p>
      <p>Трябва да се почне с повече средства към обществените медии, за да започне обратният процес на стопяване на дефицита, обобщи Рашидов.</p>
    </article>
  </body>
</html>