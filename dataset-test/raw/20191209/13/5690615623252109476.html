<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840279-torgivlya-snekami-z-lnr-apelyatsiyniy-rozglyad-kriminalnogo-provadzhennya-vidbudetsya-sogodni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T13:07:00+00:00"/>
    <meta property="og:title" content="Торгівля снеками з &quot;ЛНР&quot;: апеляційний розгляд кримінального провадження відбудеться сьогодні"/>
    <meta property="og:description" content="КИЇВ. 9 грудня. УНН. Сьогодні, 9 грудня, у Полтавському апеляційному суді відбудеться апеляційний розгляд кримінального провадження у справі за фактом …"/>
  </head>
  <body>
    <article>
      <h1>Торгівля снеками з "ЛНР": апеляційний розгляд кримінального провадження відбудеться сьогодні</h1>
      <address><time datetime="2019-12-09T13:07:00+00:00">09 Dec 2019, 13:07</time> by <a rel="author">Ірина Макаренко</a></address>
      <p><b>КИЇВ. 9 грудня. УНН.</b> Сьогодні, 9 грудня, у Полтавському апеляційному суді відбудеться апеляційний розгляд кримінального провадження у справі за фактом пособництва у фінансуванні тероризму з боку менеджерів компанії “Снек Експорт”. Про це <b>УНН</b> повідомили у прес-службі Полтавського апеляційного суду.</p>
      <p>Йдеться, зокрема, про розгляд апеляції на рішення Зарічного райсуду міста Суми від 29 березня 2018 року. Тоді суд виніс обвинувальний вирок одному з менеджерів ТОВ “Снек Експорт” Юрію Джабраїлову “за пособництво фінансуванню тероризму”.</p>
      <p>За даними реєстру, Джабраїлова було визнано винуватим у вчиненні злочину, передбаченого ч.5 ст. 27 ч.2 ст. 258-5 КК України (фінансування тероризму — ред.) та на підставі ст. 69 КК України призначено йому покарання у вигляді штрафу в розмірі 8800 неоподатковуваних мінімумів доходів громадян, що становить 149 600 грн та “без призначення додаткового покарання у виді позбавлення права обіймати певні посади або займатися певною діяльністю та конфіскації майна”.</p>
      <p>Апеляційне провадження у справі було відкрите 31 травня 2019 року.</p>
      <p>Апеляційний розгляд кримінального провадження мав відбутися 17 вересня, о 14 год. 30 хв, у приміщенні Полтавського апеляційного суду. Втім, судове засідання не відбулося, оскільки на нього не з’явився захисник. Розгляд справи було перенесено на 9 грудня поточного року.</p>
      <p>“Сьогодні засідання розпочнеться о 13 годині”, — повідомили <b>УНН</b> у прес-службі суду.</p>
      <p>Зауважимо, що ТОВ “Снек Експорт” належить батькові колишнього радикала та нардепа Сергія Рибалки та входило до родинної групи компаній із виробництва та реалізації снекової продукції.</p>
      <p>За даними слідчих СБУ та суду, ТОВ “Снек Експорт” <a href="https://www.unn.com.ua/uk/news/1724818-rodinna-kompaniya-deputata-ribalki-pidpisuvala-ugodi-z-kontragentami-v-lnr-sud">підписувало</a> “угоди” з контрагентами на території, підконтрольній “ЛНР”, з метою збуту снеків. Ба більше, прокурори у справі (за фактом пособництва тероризму — ред.) надали суду докази смс-листування топ-менеджерів ТОВ “Снек Експорт” з питань поставок <a href="https://www.unn.com.ua/uk/news/1722586-kompaniyi-deputat-ribalki-finansuvali-terorizm-sud-vinis-obvinuvalniy">снеків в ОРДЛО</a>.</p>
      <p>Як писав <b>УНН</b>, у ДБР поки <a href="https://www.unn.com.ua/uk/news/1817690-u-dbr-ne-rozgoloshuyut-podrobits-kriminalnogo-provadzhennya-schodo-parizkoyi-kvartiri-ribalki">не розголошують подробиць</a> кримінального провадження щодо паризької квартири Рибалки.</p>
    </article>
  </body>
</html>