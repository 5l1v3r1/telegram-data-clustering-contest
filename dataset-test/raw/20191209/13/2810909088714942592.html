<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361410"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-12-09T13:01:00+00:00"/>
    <meta property="og:title" content="Преминуо књижевник и глумац Зоран Ранкић"/>
    <meta property="og:description" content="Данас је у Београду у 84. години, послије дуже и тешке болести, преминуо познати српски глумац и књижевник Зоран Ранкић."/>
  </head>
  <body>
    <article>
      <h1>Преминуо књижевник и глумац Зоран Ранкић</h1>
      <address>
        <time datetime="2019-12-09T13:01:00+00:00">09 Dec 2019, 13:01</time>
      </address>
      <p>
        <i>Данас је у Београду у 84. години, послије дуже и тешке болести, преминуо познати српски глумац и књижевник Зоран Ранкић.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1530/153060.jpg"/>
        <figcaption>Зоран Ранкић (фото: приватна архива / агенције)</figcaption>
      </figure>
      <p>Ранкић је био најпознатији по улогама Николе Калабића у мини телевизијској серији "Посљедњи чин" и Жарка Попаре у серији "Срећни људи".</p>
      <p>Ранкић је рођен у Дервенти 1935. године.</p>
      <p>Био је првак Београдског драмског позоришта, сатиричар, драмски писац, редитељ, афористичар и пјесник.</p>
      <p>Остварио је 26 улога на филму и телевизији и више стотина на радију, а био је познат и по изванредним интерпретацијама поезије на бројним књижевним вечерима.</p>
      <p>Ранкић је био члан Удружења драмских умјетника Србије, Удружења књижевника Србије, Удружења драмских писаца Србије, Удружења књижевника Републике Српске и почасни члан Београдског афористичарског круга.</p>
      <p>Позоришну каријеру започео је у Народном позоришту у Сарајеву, чији је био члан до 1960. године.</p>
      <p>У малом позоришту Сарајево био је од 1971. године, у Савременом позоришту Београд од 1961. до 1975. године, а у Београдском драмском позоришту од 1975. до 1999. године.</p>
      <p>Прву телевизијску улогу добио је у филму "Сектор Д" 1962. године, а наредне године појавио се у телевизијској серији "Шест свечаних позивница".</p>
      <p>Аутор је драмских дјела "Калемегданци" и "Скретница". "Калемегданци" су, у његовој режији постављени на сцени Београдског драмског позоришта.</p>
      <p>Ранкић је аутор збирки пјесама "Аорист" и "Ексер" (2006).</p>
      <p>Објавио је и књиге афоризама: "Довиђења, како сте?" , "Афоризми", "Балкански нервчик", "Овдје киша, али и Србија" и "Код цара у подне".</p>
      <p>Афоризме је објављивао у дневним новинама и часописима Рефлектор, Експрес Политика, Вечерње новости, Политика, Отаџбина и Кафане.</p>
      <p>Више од 15 година био је стални сарадник Ошишаног јежа у којем је објављивао афоризме у рубрици "Балкански нервчик".</p>
      <p>У Вечерњим новостима је осамдесетих година прошлог вијека имао сатиричну рубрику "Афоризми једног глумца".</p>
    </article>
  </body>
</html>