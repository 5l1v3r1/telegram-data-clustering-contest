<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191209_Harom_ujdonsagot_jelentett_be_a_legnagyobb_magyarorszagi_eletbiztosito"/>
    <meta property="og:site_name" content="HVG.hu"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="Három újdonságot jelentett be a legnagyobb magyarországi életbiztosító"/>
    <meta property="og:description" content="Új termékekkel rukkol elő az NN Biztosító, így hitelfedezeti, lakás- és utasbiztosítást is nyújtanak a jövőben."/>
  </head>
  <body>
    <article>
      <h1>Három újdonságot jelentett be a legnagyobb magyarországi életbiztosító</h1>
      <address><time datetime="2019-12-09T13:19:00+00:00">09 Dec 2019, 13:19</time> by <a rel="author">hvg.hu</a></address>
      <p>
        <b>Új termékekkel rukkol elő az NN Biztosító, így hitelfedezeti, lakás- és utasbiztosítást is nyújtanak a jövőben.</b>
      </p>
      <p>Nem-életági termékei elindításával új tevékenységet indít Magyarországon az NN Biztosító – írják hétfői közleményükben, amely szerint azért is döntöttek a lépés mellett, mert a szektor egésze a nem-életbiztosítási ágazatban tudott igazán komoly fejlődést felmutatni az elmúlt években.</p>
      <blockquote>Az NN Biztosító két év alatt három új termékcsaládot dob piacra. Elsőként egy hitelfedezeti és jövedelempótló biztosítást tervez elindítani, amelyet banki partnereken keresztül értékesítenének.</blockquote>
      <p>Ezt követően 2020 második félében startolhat az NN lakásbiztosítási termékcsaládja, amely esetében a banki partnerek mellett az online csatornákra és saját értékesítési hálózatára támaszkodna a társaság. A beindítás oka, hogy saját felmérésük szerint az otthonbiztosítással rendelkezők 39,5 százaléka figyeli folyamatosan az elérhető lehetőségeket, 20 százalékuk tervez a közeljövőben lakásbiztosítót váltani, és szívesen fizetnének akár magasabb díjat is, ha számukra valóban releváns elemekkel bővíthetik az alapcsomagjukat.</p>
      <p>Végül a tervek szerint 2021-ben indul el az NN utasbiztosítása. Ezen a piacon szintén jelentős növekedés várható a társaság szerint, hiszen a lakosság erősödő utazási kedvének köszönhetően 2019 harmadik negyedévében is 13,7 százalékkal nőtt a díjbevétel ezen a területen az előző év azonos időszakához képest.</p>
      <related>
        <a href="https://hvg.hu/gazdasag/20191120_alkotmanybirosag_autoklub_kfgb_biztositas"/>
        <a href="https://hvg.hu/kkv/20190929_Thomas_Cookcsod_utasait_nyugtatja_es_turelmet_ker_a_Neckermann"/>
      </related>
    </article>
  </body>
</html>