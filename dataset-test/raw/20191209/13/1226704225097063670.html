<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/magazin/divadlo-thalia-uvedie-multizanrovu-i/434772-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-12-09T13:39:00+00:00"/>
    <meta property="og:title" content="Divadlo Thália uvedie multižánrovú inscenáciu Dnes už nikam nejdeš"/>
    <meta property="og:description" content="Zo súboru košického divadla sa na scéne predstaví sedem hercov, ktorí sa takmer výlučne cez hudbu a spievanie pokúsia vytvoriť dramatické postavy."/>
  </head>
  <body>
    <article>
      <h1>Divadlo Thália uvedie multižánrovú inscenáciu Dnes už nikam nejdeš</h1>
      <h2>Zo súboru košického divadla sa na scéne predstaví sedem hercov, ktorí sa takmer výlučne cez hudbu a spievanie pokúsia vytvoriť dramatické postavy.</h2>
      <address><time datetime="2019-12-09T13:39:00+00:00">09 Dec 2019, 13:39</time> by <a rel="author">TASR</a></address>
      <p>Košice 9. decembra (TASR) – Inscenácia s názvom Dnes už nikam nejdeš bude druhou premiérou jubilejnej 50. sezóny Divadla Thália v Košiciach. Námetom multižánrového slovensko-maďarsko tematického diela je medializovaný prípad študentky maďarskej národnosti, ktorá pred rokmi na polícii ohlásila, že ju napadli dvaja muži preto, lebo hovorila po maďarsky.</p>
      <p><i>„Rozhodnutím uviesť toto predstavenie chce divadlo poukázať na to, že ako verejná inštitúcia pokladá za dôležité načrtnúť a vyrozprávať tie problémy, ktoré sú do dnešnej doby natoľko podstatné a natoľko nevyriešené. Nápad na námet vzišiel z tlačovej správy spred 13 rokov a po nej nasledujúcich nepochopiteľných udalostí,“</i> povedal spoluautor hry a dramaturg divadla Miklós Forgács s tým, že tvorcovia sa rozhodli tento príbeh prerozprávať divadelnou rečou. Divadlo pripomína, že príbeh uvedený v predstavení je výplodom fantázie a akákoľvek podobnosť so skutočnosťou je náhodná.</p>
      <p>Zo súboru košického divadla sa na scéne predstaví sedem hercov, ktorí sa takmer výlučne cez hudbu a spievanie pokúsia vytvoriť dramatické postavy. Podľa riaditeľa divadla a režiséra predstavenia Józsefa Czajlika je hrdinkou deja postava, ktorá svoje vlastné ľudské potreby stavia do služieb spoločnosťou štylizovaného hodnotového systému, a to aj napriek nepríjemnostiam, bolestiam a stratám. <i>„Stojí pevne nohami na zemi a ostáva nažive – takýto opis sa dokonale hodí na hrdinku slovensko-maďarskej spoločnosti, ktorá inšpirovala našu hru,“</i> povedal.</p>
      <p>Inscenáciu hudobne podchytil Béla Faragó. <i>„Keďže je to veľmi háklivá téma, hudbu sme s mojimi spolutvorcami považovali za najvhodnejší nástroj na zasvätenie diváka do týchto tajných zákutí,“</i> dodal Czajlik. Choreografom predstavenia je budapeštiansky tvorca Péter Gerzson Kovács.</p>
      <p>Premiéra hry Dnes už nikam nejdeš bude vo štvrtok (12. 12.) o 19.00 h v košickom Divadle Thália.</p>
    </article>
  </body>
</html>