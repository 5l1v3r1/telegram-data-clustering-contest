<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793387/%D8%A7%D9%86%D9%87%D8%AF%D8%A7%D9%85-%D8%A8%D8%A7%D9%86%D8%AF-%D8%AC%D8%B9%D9%84-%D8%A7%D8%B3%D9%86%D8%A7%D8%AF-%D9%85%D8%B3%D8%A7%D9%81%D8%B1%D8%AA%DB%8C-%D9%88-%D8%A7%D9%82%D8%A7%D9%85%D8%AA%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:24:54+00:00"/>
    <meta property="og:title" content="انهدام باند جعل اسناد مسافرتی و اقامتی در پایتخت"/>
    <meta property="og:description" content="رئیس پایگاه دوم پلیس امنیت عمومی پایتخت، از انهدام باند جعل و توزیع اسناد اقامتی و مسافرتی در شمال تهران خبر داد."/>
  </head>
  <body>
    <article>
      <h1>انهدام باند جعل اسناد مسافرتی و اقامتی در پایتخت</h1>
      <address>
        <time datetime="2019-12-09T13:24:54+00:00">09 Dec 2019, 13:24</time>
      </address>
      <p>به گزارش <a href="https://www.mehrnews.com/">خبرگزاری مهر</a>، سرهنگ علی محمدی، گفت: چندی پیش اخبار و گزارش هایی در خصوص فعالیت اعضای یک باند که اقدام به تهیه مدارک اقامتی و مسافرتی جعلی برای صدها مهاجر غیرقانونی می کردند، دریافت کردیم.</p>
      <p>این مقام انتظامی عنوان کرد: در تحقیقات پلیسی به دست آمد که اعضای این باند در ۶ ماه گذشته تعداد زیادی گذرنامه و مدارک مسافرتی مفقودی یا سرقتی را که از طریق همدستانشان به دست آورده بودند با جعل اسناد به مهاجران غیر قانونی که قصد سکونت در کشور ایران و یا قصد خروج از کشور و مهاجرت به سایر کشورها را دارند با قیمت های هنگفتی فروخته اند.</p>
      <p>وی عنوان کرد: در شاخه دیگری از تحقیقات پلیسی مخفیگاه این متهمان در محدوده پارک وی شناسایی و نتیجه تحقیقات انجام شده در اختیار مرجع قضائی قرار گرفت.<br/>این مقام انتظامی افزود: مراقبت های ویژه پلیسی از مخفیگاه متهمان ادامه داشت تا اینکه روز گذشته هفدهم آذر ماه تیمی از مأموران پایگاه دوم پلیس امنیت عمومی برای دستگیری و بازرسی از مخفیگاه متهمان وارد عمل شد.</p>
      <p>رئیس پایگاه دوم پلیس امنیت عمومی پایتخت تصریح کرد: در این عملیات پلیسی ماموران اعزامی موفق شدند اعضای این باند ۴ نفره جاعل را در مخفیگاهشان قبل از متواری شدن دستگیر کنند.</p>
      <p>وی با بیان اینکه از مخفیگاه متهمان تعداد زیادی اسناد و مدارک جعلی اعم از پاسپورت و روادید و کارت کشف شد، اضافه کرد: متهمان در همان بازجویی اولیه به جرم ارتکابی اعتراف و اظهار داشتند: به ازای جعل هر کارت یا سند ، مبلغی بین ۵۰۰ هزار تا ۳میلیون تومان دریافت می کردند.</p>
      <p>محمدی خاطر نشان کرد: متهمان پس از تکمیل تحقیقات به دادسرا معرفی شدند.</p>
    </article>
  </body>
</html>