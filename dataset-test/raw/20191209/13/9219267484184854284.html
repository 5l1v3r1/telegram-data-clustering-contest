<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/397672-%d7%92%d7%a0%d7%a5-%d7%91%d7%94%d7%a6%d7%a2%d7%94-%d7%9c%d7%a0%d7%aa%d7%a0%d7%99%d7%94%d7%95-%d7%90%d7%a0%d7%97%d7%a0%d7%95-%d7%a4%d7%a8%d7%98%d7%a0%d7%a8%d7%99%d7%9d-%d7%9c%d7%a9%d7%99%d7%97"/>
    <meta property="og:site_name" content="סרוגים"/>
    <meta property="article:published_time" content="2019-12-09T13:28:22+00:00"/>
    <meta property="og:title" content="גנץ לנתניהו: &quot;תוותר על החסינות&quot;, לפיד: &quot;מוותר על הרוטציה&quot;"/>
    <meta property="og:description" content="בישיבת סיעת כחול לבן, הטיל בני ‏גנץ פצצה פוליטית, כשהעביר לנתניהו הצעה אחרונה לפני שהולכים לבחירות. &quot;אם תוותר על חסינות אנחנו פרטנרים לתחילתו של שיח&quot;"/>
  </head>
  <body>
    <article>
      <h1>גנץ לנתניהו: "תוותר על החסינות", לפיד: "מוותר על הרוטציה"</h1>
      <h2>בישיבת סיעת כחול לבן, הטיל בני ‏גנץ פצצה פוליטית, כשהעביר לנתניהו הצעה אחרונה לפני שהולכים לבחירות. "אם תוותר על חסינות אנחנו פרטנרים לתחילתו של שיח"</h2>
      <address><time datetime="2019-12-09T13:28:22+00:00">09 Dec 2019, 13:28</time> by <a rel="author">חדשות סרוגים</a></address>
      <p>בישיבת סיעת כחול לבן, הטיל <u><a href="https://www.srugim.co.il/396215-%d7%a8%d7%99%d7%91%d7%9c%d7%99%d7%9f-%d7%9c%d7%92%d7%a0%d7%a5-%d7%95%d7%a0%d7%aa%d7%a0%d7%99%d7%94%d7%95-%d7%aa%d7%97%d7%96%d7%99%d7%a8%d7%95-%d7%90%d7%aa-%d7%94%d7%9e%d7%93%d7%99%d7%a0%d7%94-%d7%9c">בני ‏גנץ</a></u> פצצה פוליטית, כשהעביר לראש הממשלה נתניהו הצעה אחרונה לפני שהולכים לבחירות. לפיו, <b>קרא לו להתחייב בקולו שלא יבקש חסינות מהכנסת. במקביל, יאיר לפיד וויתר על הרוטציה.</b></p>
      <figure>
        <img src="https://www.srugim.co.il/i/wp-content/uploads/2019/12/F190917YS31__w1980.jpg"/>
      </figure>
      <h4>עוד באותו נושא</h4>
      <h4>הושגה הסכמה; זה התאריך במקרה שיוצאים לבחירות</h4>
      <p>לכתבה המלאה בסרוגים &gt;</p>
      <p>"עשרות שעות ישבנו בחדרי המשא ומתן. נתניהו נשאר עם אותה המנטרה- בלוק החסינות, דרישה להיות ראשון, וגם וטו מוחלט על התקדמות בקווי יסוד. אפס זמן על מהות, תילי תילים של מילים על מבנים מורכבים של חסינות ונבצרות. ולמרות זאת, גם היום עוד לא אפסו הסיכויים למנוע את הבחירות המיותרות והיקרות האלה”.</p>
      <p>בפנייה ישירה לנתניה אמר גנץ: "אני חוזר היום על מה שאמרתי לך ולנציגיך מהיום הראשון של המשא ומתן – אם תוותר על חסינות אנחנו פרטנרים לתחילתו של שיח. גררת אותנו לבחירות כבר פעמיים בגלל החסינות, התבצרת בקווי היסוד של הבלוק בשל החסינות, וגם כעת נדמה לך שבחירות נוספות יאפשרו לך רוב שיאפשר לך חסינות. <b>אני קורא לך להתחייב בקולך שלא תבקש חסינות</b>. מגיע לאזרחי ישראל לדעת, לפני שתגרור אותם לעוד מערכת בחירות יקרה מה הן באמת כוונותיך."</p>
      <p>"אני קורא לך לעשות זאת עוד היום, כדי שנוכל לקיים משא ומתן ישיר, בלי בלוק החסינות, על הקמת ממשלת אחדות. נמצא את הדרך. נחסוך מעם ישראל בחירות, נפסיק לעסוק בעצמנו הפוליטיקאים ונחזור לעבוד בשביל אזרחי מדינת ישראל. במדינת ישראל שקמה על יסודות הצדק ברוח נביאי ישראל, ראש הממשלה חייב להוות דוגמה לציבור. ובוודאי שחייב להיות פנוי לעסוק בענייני המדינה. זהו גם עניין ערכי ונורמטיבי ולא רק סוגיה פרקטית של תאריכים בלוח השנה".</p>
      <h3>לפיד: מוותר על הרוטציה</h3>
      <p>יו"ר יש עתיד, יאיר לפיד מצדו הטיל גם הוא פצצה, כשהודיע כי הוא מוותר על הרוטציה בראשות הממשלה אם כחול לבן תרכיב את הממשלה הבאה. "אם יהיו בחירות, החלטנו שהפעם לא תהיה רוטציה, באופן מפתיע זאת לא הייתה החלטה שהיה לי קשה לקבל", הוא סיפר. "ישבתי ביום שישי בערב עם הילדים שלי, ואמרתי להם, "אני הבטחתי לכם שאני תמיד אעשה מה שטוב למדינה, זה מה שטוב למדינה."</p>
      <p>"אנחנו נעשה הכל למנוע את הבחירות ביומיים הקרובים. אם נצליח, מה טוב. אם לא – כחול לבן תרוץ בבחירות ביחד, בהנהגתו של בני גנץ. תרוץ ותנצח".</p>
    </article>
  </body>
</html>