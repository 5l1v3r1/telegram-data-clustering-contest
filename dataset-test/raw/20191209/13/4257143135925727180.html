<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/12/09/bosz-anett-csatlakozik-a-dk-parlamenti-frakciojahoz"/>
    <meta property="og:site_name" content="infostart"/>
    <meta property="article:published_time" content="2019-12-09T13:00:27+00:00"/>
    <meta property="og:title" content="Bősz Anett csatlakozik a DK parlamenti frakciójához"/>
    <meta property="og:description" content="A Liberálisok elnöke elkötelezett a demokratikus európai magyar köztársaság ügye mellett - Vadai Ágnes, a DK frakcióvezető-helyettese ezzel indokolta a független képviselő csatlakozását a Parlamentben tartott sajtótájékoztatón."/>
  </head>
  <body>
    <article>
      <h1>Bősz Anett csatlakozik a DK parlamenti frakciójához</h1>
      <address><time datetime="2019-12-09T13:00:27+00:00">09 Dec 2019, 13:00</time> by <a rel="author">Infostart / InfoRádió - Herczeg Zsolt</a></address>
      <h3>A Liberálisok elnöke elkötelezett a demokratikus európai magyar köztársaság ügye mellett - Vadai Ágnes, a DK frakcióvezető-helyettese ezzel indokolta a független képviselő csatlakozását a Parlamentben tartott sajtótájékoztatón.</h3>
      <p>Az ellenzéki politikus elmondta, hogy a DK az október 13-i választás után a szövetségkötésre koncentrál, nevéhet illően koalíciót szervez, hogy 2022-ben leválthassák az Orbán-kormányt. "Nem csupán kormányváltó erők leszünk, hanem kormányképesek is" - fogalmazott Vadai Ágnes.</p>
      <p>Bősz Anett szerint október 13-án megkezdődött a nemzeti együttműködés rendszerének lebontása, az ellenzék egységes és immár releváns ellenfele a kormánynak. A DK frakciójának új tagja úgy látja, hogy a Fidesz bosszút akar állni az ellenzéki pártokon és azok választóin. A Liberálisok elnöke ennek tudja be az új színháztörvényt, és azt, hogy egy jogszabály-módosítási tervezet alapján januártól egyetlen független képviselő sem lehet majd frakciótag.</p>
      <p>Bősz Anett hangsúlyozta: liberálisként sok kérdésben egyetértett és eddig is hatékonyan együttműködött a DK-sokkal, most pedig azért csatlakozik hozzájuk, hogy a liberális értékek erősebben megjelenjenek a Parlamentben, illetve hogy 2022-ben leváltsák a fideszes kormányt. Nem logók és arcok összetolásáról van tehát szó - fogalmazott Bősz Anett.</p>
      <p>
        <i>Nyitókép: Szigetváry Zsolt</i>
      </p>
      <p>
        <b>Kapcsolódó hang</b>
      </p>
      <p>Bősz Anett a DK frakcióban</p>
      <figure>
        <audio src="https://infostart.hu/audio/00005/000058e2b.mp3"/>
      </figure>
      <p> </p>
    </article>
  </body>
</html>