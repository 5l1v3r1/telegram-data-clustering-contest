<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/dodatkovi-vidpustki-za-robotu-iz-shkidlivimi-i-vazhkimi-umovami-praci/"/>
    <meta property="og:site_name" content="МИГ"/>
    <meta property="article:published_time" content="2019-12-09T13:50:33+00:00"/>
    <meta property="og:title" content="Додаткові відпустки за роботу із шкідливими і важкими умовами праці"/>
    <meta property="og:description" content="Працівники, які зайняті на роботах із шкідливими і важкими умовами праці, відповідно до ст. 7 Закону України «Про відпустки», статей 74 і 76 КЗпП України мають право на щорічні додаткові відпустки тривалістю до 35 календарних днів. Підставою для надання щорічної додаткової відпустки є насамперед"/>
  </head>
  <body>
    <article>
      <h1>Додаткові відпустки за роботу із шкідливими і важкими умовами праці</h1>
      <address><time datetime="2019-12-09T13:50:33+00:00">09 Dec 2019, 13:50</time> by <a rel="author" href="https://mig.com.ua/author/shkarupa/" target="_blank">Светлана Шкарупа</a></address>
      <p>Працівники, які зайняті на роботах із шкідливими і важкими умовами праці, відповідно до ст. 7 Закону України «Про відпустки», статей 74 і 76 КЗпП України мають право на щорічні додаткові відпустки тривалістю до 35 календарних днів.</p>
      <p>Підставою для надання щорічної додаткової відпустки є насамперед наявність професії (посади) або виконуваної роботи у Списку виробництв, цехів, професій і посад, затвердженим постановою Кабінету Міністрів України від 17.11.97 № 1290 (далі – Список).</p>
      <p>Список визначає виробництва, цехи або конкретні професії та посади і максимальну тривалість щорічної додаткової відпустки.</p>
      <p>У разі, якщо виробництва і цехи зазначено у Списку без переліку конкретних професій і посад, то правом на додаткову відпустку користуються всі працівники цих виробництв, цехів.</p>
      <p>Конкретна тривалість щорічної додаткової відпустки встановлюється колективним чи трудовим договором залежно від результатів атестації робочих місць за умовами праці і базується на результатах гігієнічної оцінки умов праці за показниками і критеріями, що затверджені наказом Міністерства охорони здоров’я України і Міністерства праці та соціальної політики України від 31.12.97 № 383/55.</p>
      <p>У випадках, коли тривалість додаткової відпустки за результатами атестації робочих місць перевищує максимальну тривалість, вказану в Списку, відпустка може бути продовжена на кількість днів цієї різниці за рахунок власних коштів підприємства.</p>
      <p>Атестація робочих місць за умовами праці проводиться відповідно до Порядку, який затверджено постановою Кабінету Міністрів України від 01.08.92 № 442.</p>
      <p>Якщо працівники працювали в різних виробництвах, цехах, за професіями та на посадах, за роботу в яких надається додаткова відпустка різної тривалості, підрахунок часу роботи провадиться окремо по кожному виду робіт, професій та посад.</p>
      <p>Додаткова відпустка надається пропорційно фактично відпрацьованому часу. У розрахунок часу, що дає право працівникові на додаткову відпустку, зараховуються дні, коли він фактично був зайнятий на роботах у шкідливих і важких умовах праці не менше половини тривалості робочого дня, встановленого для працівників цих виробництв, професій, посад.</p>
      <p>Тобто фактична тривалість такої додаткової відпустки залежить від кількості фактично відпрацьованих днів, у які працівник був зайнятий в умовах, передбачених Списком, не менш як половину встановленої тривалості робочого дня.</p>
      <p>Облік часу, відпрацьованого в таких умовах, здійснюється власником або уповноваженим ним органом.</p>
      <p>Щорічні додаткові відпустки за роботу із шкідливими і важкими умовами праці, передбачені законодавством, мають надаватися відповідним працівникам в обов’язковому порядку, в тому числі, якщо колективний договір на підприємстві не укладено або в колективному договорі не встановлено гарантії щодо надання працівникам таких відпусток.</p>
      <p>Заборонено ненадання щорічних відпусток повної тривалості впродовж двох років поспіль. Щорічна відпустка, в тому числі щорічна додаткова, має надаватися вчасно, згідно із затвердженим графіком відпусток.</p>
      <p>Законодавством передбачено, що в разі звільнення працівника йому виплачується грошова компенсація за всі не використані ним дні щорічної відпустки.</p>
      <p>Отже, якщо працівник з якихось причин не скористався правом на щорічну відпустку, в тому числі щорічну додаткову відпустку за роботу із шкідливими і важкими умовами праці, і не використав цієї відпустки за минулий рік або за кілька попередніх років, він має право використати її, а у разі звільнення незалежно від підстав – йому має бути виплачено компенсацію за всі невикористані дні відпустки. Чинним законодавством не передбачено терміну давності, після якого втрачається право на щорічну відпустку.</p>
      <p>Особи, винні в порушенні законодавства про працю, несуть відповідальність згідно з законодавством.</p>
      <p><i>Олена Діліон</i>,</p>
      <p>
        <i>Начальник відділу експертизи</i>
      </p>
      <p>
        <i>умов праці Головного</i>
      </p>
      <p>
        <i>управління Держпраці</i>
      </p>
      <p>
        <i>у Запорізькій області</i>
      </p>
    </article>
  </body>
</html>