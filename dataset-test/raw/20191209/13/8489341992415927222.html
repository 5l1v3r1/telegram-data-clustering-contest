<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811115/%D8%A7%D8%B1%D8%A7%D8%A6%D9%87-%D8%AE%D8%AF%D9%85%D8%A7%D8%AA-%D8%A2%D9%85%D9%88%D8%B2%D8%B4%DB%8C-%D8%BA%DB%8C%D8%B1%D8%AD%D8%B6%D9%88%D8%B1%DB%8C-%D8%A2%D9%86%D9%84%D8%A7%DB%8C%D9%86-%D8%A8%D9%87-%D8%A7%D8%AA%D8%A8%D8%A7%D8%B9-%D8%AE%D8%A7%D8%B1%D8%AC%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:42:00+00:00"/>
    <meta property="og:title" content="ارائه خدمات آموزشی غیرحضوری آنلاین به اتباع خارجی"/>
    <meta property="og:description" content="معاون وزیر آموزش و پرورش از ارائه خدمات آموزشی غیرحضوری آنلاین به دانش‌آموزان اتباع خارجی در کشورمان خبر داد."/>
  </head>
  <body>
    <article>
      <h1>ارائه خدمات آموزشی غیرحضوری آنلاین به اتباع خارجی</h1>
      <h2>معاون وزیر آموزش و پرورش از ارائه خدمات آموزشی غیرحضوری آنلاین به دانش‌آموزان اتباع خارجی در کشورمان خبر داد.</h2>
      <address>
        <time datetime="2019-12-09T13:42:00+00:00">09 Dec 2019, 13:42</time>
      </address>
      <p>به گزارش گروه اجتماعی خبرگزاری دانشجو، زینی وند در جلسه شورای آموزش و پرورش استان تهران گفت: باید از استاندار تهران برای برگزاری جلسات دو شورای آموزش و پرورش شهر تهران و شهرستان‌های استان و مدیریت آن‌ها قدردانی کنم. یکی از مسائلی که در این جلسه مورد بررسی قرار گرفت تحصیل اتباع خارجی بود به شکلی که هر یک از این دانش آموزان که به سن تکلیف می‌رسند مهمان ما هستند و از نظر ما آن‌ها توان تامین هزینه‌های زندگی را ندارند چه برسد به تحصیلشان؛ این دانش آموزان در مدارس ما مشغول تحصیل می‌شوند و اتباع افغانستانی مشکلات زیادی دارند. ما نیز از حیث ساختاری با مشکلاتی مواجه هستیم که باید دستگاه‌های دیگر ما را در این عرصه کمک کنند.<br/><br/>وی ادامه داد: مدارس غیر دولتی خیریه برای آموزش اتباع خارجی در نظر گرفته شده، اما آن‌ها نیز با محدودیت‌های اداری مواجه هستند که البته نسبت به حل این محدودیت‌ها اقدام کرده‌ایم.<br/><br/>معاون وزیر آموزش و پرورش در بخش دیگری از صحبت‌های خود با اشاره به این که در حال حاضر ۱۰۰ مدرسه غیر دولتی خیریه، از دانش آموزان شهریه‌ای دریافت نمی‌کنند افزود: این مدارس هزینه‌ی کتاب و لباس دانش آموزان را نیز تامین می‌کنند. ما نیز در شورای سیاست گذاری مصوبه‌ای داشتیم که افرادی که نسبت به ایجاد موسسه غیر دولتی خیریه اقدام کنند، زمین در اختیار آن‌ها قرار دهیم.<br/><br/>وی افزود: اقدام دیگری که در حوزه‌ی آموزش اتباع خارجی انجام شد ارائه خدمات غیر حضوری به صورت آنلاین به این دانش آموزان است.<br/><br/>وی تاکید کرد: بی تردید آموزش و پرورش کارآمد، جامعه‌ای توسعه یافته و پویاتر را به همراه خواهد داشت و یکی از ارکان توسعه هر جامعه‌ای آموزش و پرورش است. دل نگرانی که در خصوص آموزش و پرورش وجود دارد و ضعف آن در تمام ابعاد جامعه تاثیر گذار است باید حل و فصل شود. در حقیقت آموزش و پرورش زمانی اثربخش خواهد بود که همه دستگاه‌ها در آن مشارکت داشته باشند.<br/><br/>معاون وزیر آموزش و پرورش در پاسخ به سوالی در خصوص امکان تحصیل دانش آموزان اتباع خارجی در مدارس کشورمان گفت: دانش آموزانی که در این مدارس ثبت نام کردند همچنان به تحصیل خود ادامه می‌دهند و برنامه‌ریزی شده آن دسته از دانش آموزان که کار می‌کنند و امکان تحصیل ندارند با استفاده از خدمات غیر حضوری آنلاین و همین طور بهره‌گیری از مدارس غیر دولتی خیریه خدمات لازم به آن‌ها ارائه شود.<br/><br/>وی در خصوص تغییر کاربری زمین‌های آموزشی نیز اظهار کرد: زمین‌های آموزشی مازاد تغییر کاربری داده می‌شوند و به تجاری تبدیل می‌شوند که این موضوع از مصوبات جلسه‌ی شورای آموزش و پرورش استان تهران بوده که مقرر شده در کارگروهی این موارد مورد بررسی قرار گیرد.</p>
    </article>
  </body>
</html>