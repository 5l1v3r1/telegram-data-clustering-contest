<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/idoben-fizeti-szamlait-a-vallalatok-tobbsege-1919838/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="Időben fizeti számláit a vállalatok többsége"/>
    <meta property="og:description" content="A lejáratig kifizetett számlák aránya elérte a 70 százalékot."/>
  </head>
  <body>
    <article>
      <h1>Időben fizeti számláit a vállalatok többsége</h1>
      <address><time datetime="2019-12-09T13:25:00+00:00">09 Dec 2019, 13:25</time> by <a rel="author">MTI</a></address>
      <p>Jelentősen csökkentek a számottevő késések a számlák kifizetésénél az idei első három negyedévben, a két hónapon túl megfizetett számlák értékének aránya 52, a három hónapon túl megfizetetteké pedig 60 százalékkal volt kevesebb, mint tavaly ugyanebben az időszakban – áll a Bisnode Magyarország negyedéves elemzésében.</p>
      <aside>A tanácsadó cég tájékoztatása szerint az átlagos fizetési késedelem 15,3 nap volt az első kilenc hónapban, ami szinte megegyezik a tavalyi 15,2 nappal.</aside>
      <p>Az átlagos fizetési határidő tavaly az első három negyedévben 24,6 nap volt, idén ugyanebben az időszakban 24,9 nap.</p>
      <p>A lejáratig kifizetett számlák aránya elérte a 70 százalékot, értéküket tekintve pedig a 75 százalékot, ami 1,6, illetve 7,7 százalékkal több volt, mint az előző év azonos időszakában.</p>
      <figure>
        <img src="https://www.vg.hu/wp-content/uploads/2018/06/+otf/810w/szamla.jpg"/>
        <figcaption>Fotó: Pixabay</figcaption>
      </figure>
      <p>Az iparágak közül a számlák értékének több mint háromnegyedét határidőre rendezték a kiskereskedelem, a nagykereskedelem, a fafeldolgozás, illetve a mezőgazdaság, erdőgazdálkodás, halászat területén.</p>
      <p>Ugyanakkor a számítógép, elektronikai, optikai termék gyártása ágazatban 43, az építőiparban 47, a papíriparban 48 százalékos az időben rendezett számlák értékének aránya.</p>
      <aside>A legjobban teljesítők mind javítottak a tavalyi eredményeiken, a lista végén állók közül viszont a papíripar 12, az építőipar és a számítógép, elektronikai, optikai termék gyártása 11-11 százalékponttal maradt el tavalyi eredményétől a Bisnode adatai alapján.</aside>
      <p>Területi alapon a legpontosabban fizető hazai térségek közé Komárom-Esztergom és Csongrád megye tartozik, mindkét helyen a számlák értékének 86 százalékát egyenlítették ki időben. A legkevésbé pontosan Zalában fizettek, itt 50 százalékos volt ez az arány.</p>
      <p>A leglassabban Heves megyében rendezték a számlákat, ahol csaknem 33 napos volt az átlagos késés ideje, míg a legkevesebbet Somogyban késtek, ahol 11 napos értéket regisztrált a Bisnode.</p>
    </article>
  </body>
</html>