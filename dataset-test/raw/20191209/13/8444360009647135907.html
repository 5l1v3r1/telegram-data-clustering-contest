<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/podosfairo/olympiakos-erythros-asteras-kristitsits-na-parei-revans-kai-gia-emena-o-erythros-asteras-tha-epestrefa-alla/2932697/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T13:49:49+00:00"/>
    <meta property="og:title" content="Ολυμπιακός – Ερυθρός Αστέρας Κρίστιτσιτς: “”Nα πάρει ρεβάνς και για εμένα ο Ερυθρός Αστέρας! Θα επέστρεφα αλλά…””"/>
    <meta property="og:description" content="Ο άσος της ΑΕΚ και πρώην του Ερυθρού Αστέρα, Νέναντ Κρίστιτσιτς, μίλησε σε Μέσο της πατρίδας του για το ματς του Ολυμπιακού με την πρώην ομάδα του στην τελευταία αγωνιστική του Champions League και ευχήθηκε ο Αστέρας να πάρει ρεβάνς για την ήττα που βίωσε ο ίδιος με την Ένωση στο Φάληρο ενώ δεν έκρυψε πως θα επέστρεφε στη σέρβικη ομάδα αλλά τόνισε ότι δεν είναι στο χέρι του."/>
  </head>
  <body>
    <article>
      <h1>Ολυμπιακός – Ερυθρός Αστέρας Κρίστιτσιτς: “”Nα πάρει ρεβάνς και για εμένα ο Ερυθρός Αστέρας! Θα επέστρεφα αλλά…””</h1>
      <h2>Ο άσος της ΑΕΚ και πρώην του Ερυθρού Αστέρα, Νέναντ Κρίστιτσιτς, μίλησε σε Μέσο της πατρίδας του για το ματς του Ολυμπιακού με την πρώην ομάδα του στην τελευταία αγωνιστική του Champions League και ευχήθηκε ο Αστέρας να πάρει ρεβάνς για την ήττα που βίωσε ο ίδιος με την Ένωση στο Φάληρο ενώ δεν έκρυψε πως θα επέστρεφε στη σέρβικη ομάδα αλλά τόνισε ότι δεν είναι στο χέρι του.</h2>
      <address><time datetime="2019-12-09T13:49:49+00:00">09 Dec 2019, 13:49</time> by <a rel="author">Newsit Newsroom</a></address>
      <p>Ο <a href="https://www.newsit.gr/tags/kristitsits/">Νέναντ Κρίστιτσιτς</a> παραχώρησε δηλώσεις στη σερβική εφημερίδα “Mozzart Sport” όπου εξέφρασε την ξεκάθαρη επιθυμία του να αποκλείσει ο Ερυθρός Αστέρας τον Ολυμπιακό από τη συνέχεια των ευρωπαϊκών διοργανώσεων και κάλεσε την πρώην ομάδα του να πάρει ρεβάνς για την ήττα που γνώρισε φέτος ο ίδιος, ως παίκτης της ΑΕΚ, στο “Γεώργιος Καραϊσκάκης”.</p>
      <p>Στη συνέχεια των δηλώσεών του ο Σέρβος μέσος χαρακτήρισε τον Ολυμπιακό, ποιοτικό αλλά ασταθή, ενώ όσον αφορά το μέλλον του δήλωσε πως θα ήθελε να γυρίσει στον Ερυθρό Αστέρα, τον οποίο υποστηρίζει και σαν οπαδός, αλλά αυτό είναι κάτι που δεν περνάει από το χέρι του.</p>
      <p><b>Το ματς του Ερυθρού Αστέρα με τον Ολυμπιακό:</b> “Ως φίλος του Ερυθρού Αστέρα πλέον, δεν ελπίζω σε τίποτε άλλο πέρα από την πρόκριση της ομάδας. Φάνηκε στο ματς του Βελιγραδίου πως έχει την ποιότητα να αντιμετωπίσει στα ίσα τον Ολυμπιακό. Ακόμη και να είναι καλύτερός του. Η ομάδα παίζει για δύο αποτελέσματα, οπότε είναι φυσιολογικό να είμαι αισιόδοξος”.</p>
      <p><b>Τη φετινή πορεία του Ολυμπιακού:</b> “Ο Ολυμπιακός παίζει καλά φέτος, αλλά έχει και κάποια περίεργα αποτελέσματα. Σε κάποια παιχνίδια που αναμενόταν να κερδίσει εύκολα, έπαιξε κάτω από τις δυνατότητές του και έχασε βαθμούς, αλλά από την άλλη έπαιξε πολύ καλά στην Ευρώπη, τόσο στα προκριματικά, όσο και σε κάποια παιχνίδια. Είναι προφανές πως έχουν διακυμάνσεις στην απόδοσή τους και γι’ αυτό πιστεύω πως ο Ερυθρός Αστέρας έχει καλές πιθανότητες να πάρει την τρίτη θέση”.</p>
      <p><b>Τον επικίνδυνο Ελ Αραμπί:</b> “Δεν θα ξεχώριζα μόνο τον Ελ Αραμπί, αν και σκοράρει συχνά. Έχουν πολλούς ποιοτικούς παίκτες, αλλά δεν έχουν σταθερότητα. Πιστεύω πως ο παλιός μου συγκάτοικος, ο Ρόντιτς, μπορεί να τους αντιμετωπίσει. Το έχει δείξει κι απέναντι σε μεγαλύτερους παίκτες από τον Ποντένσε. Σίγουρα θα του δώσω κι εγώ κάποιες συμβουλές, αλλά δεν θα τις πω δημόσια για να μην τις ακούσει ο Ολυμπιακός (γέλια)”.</p>
      <p><b>Τις ήττες που έχει γνωρίσει με την ΑΕΚ στο “Γεώργιος Καραϊσκάκης”:</b> “Ελπίζω ο Ερυθρός Αστέρας να πάρει ρεβάνς για μένα. Τους αντιμετώπισα δύο φορές, όλες στην έδρα τους. Στο πρώτο ντέρμπι αρχίσαμε εξαιρετικά, προηγηθήκαμε με 0-1 και παίξαμε πολύ καλά στο πρώτο μέρος, αλλά στο δεύτερο μέρος μάς πίεσαν ψηλά και μας νίκησαν. Φέτος ήταν καλύτεροι από μας. Ελπίζω να κάνει ο Ερυθρός Αστέρας ό,τι δεν κατάφερα εγώ με την ΑΕΚ. Θα χαρώ το ίδιο”.</p>
      <p><b>Το πρόβλημα του Ολυμπιακού στα στημένα:</b> “Μπορεί αυτή να είναι η μεγάλη ευκαιρία του Ερυθρού Αστέρα. Ίσως έχουν πρόβλημα και στο γρήγορο τρανζίσιον στην άμυνα γιατί παίζουν πολύ ψηλά. Θα έχει πολλούς χώρους ο Αστέρας”.</p>
      <p><b>Την απουσία του Βαλμπουενά:</b> “Είναι από τους παίκτες-κλειδιά. Σίγουρα θα τους λείψει, αλλά έχουν ρόστερ με ποιότητα που μπορούν να καλύψουν το κενό”.</p>
      <p><b>Το πώς βλέπουν στην Αθήνα το ματς της Τετάρτης:</b> “Όλοι ξέρουν καλά τον Ερυθρό Αστέρα και την πορεία του τα τελευταία τρία χρόνια. Θα είμαι ειλικρινής, όλοι οι φίλοι της ΑΕΚ περιμένουν να περάσει ο Ερυθρός Αστέρας. Η αντιπαλότητα είναι μεγάλη μεταξύ των ομάδων της Αθήνας”.</p>
      <p><b>Τη φετινή πορεία της ΑΕΚ:</b> “Είχαμε μια δύσκολη αρχή στην σεζόν. Αποκλειστήκαμε από την Ευρώπη και είχαμε κάποια άσχημα αποτελέσματα. Αλλάξαμε δύο προπονητές και αυτή την εβδομάδα επιτέλους κερδίσαμε. Θέλουμε τώρα να κάνουμε τρεις νίκες μέχρι το τέλος του χρόνου”.</p>
      <p><b>Το ενδεχόμενο επιστροφής του στον Ερυθρό Αστέρα:</b> “Ο Ερυθρός Αστέρας είναι η ομάδα μου. Αν θα επιστρέψω ή όχι δεν είναι στο χέρι μου. Εγώ θα ήθελα πάντως, αλλά δεν μπορώ να πω αν θα γίνει”.</p>
    </article>
  </body>
</html>