<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553476.html/%d8%a7%d9%86%d8%aa%d9%82%d8%a7%d8%af-%d8%b4%d8%af%db%8c%d8%af-%da%a9%d8%a7%d8%b1%d8%b2%d8%a7%d8%b1-%d8%a7%d9%86%d8%aa%d8%ae%d8%a7%d8%a8%d8%a7%d8%aa%db%8c-%d8%a8%d8%a7%db%8c%d8%af%d9%86-%d8%a7%d8%b2-%d8%b3%db%8c%d8%a7%d8%b3%d8%aa-%d8%aa%d8%b1%d8%a7%d9%85%d9%be-%d8%af%d8%b1-%d9%82%d8%a8%d8%a7%d9%84-%d8%b9%d8%b1%d8%a8%d8%b3%d8%aa%d8%a7%d9%86-%d9%88-%da%a9%d8%b1%d9%87-%d8%b4%d9%85%d8%a7%d9%84%db%8c"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T13:21:00+00:00"/>
    <meta property="og:title" content="انتقاد شدید کارزار انتخاباتی بایدن از سیاست ترامپ در قبال عربستان و کره شمالی"/>
    <meta property="og:description" content="کارزار انتخاباتی معاون رئیس جمهور سابق آمریکا حملات و انتقادات جدیدی را علیه سیاست‌های دولت ترامپ در قبال عربستان سعودی و کره شمالی آغاز کرده است."/>
  </head>
  <body>
    <article>
      <h1>انتقاد شدید کارزار انتخاباتی بایدن از سیاست ترامپ در قبال عربستان و کره شمالی</h1>
      <h2>بایدن سیاست خارجه ترامپ را زیرسئوال برد:</h2>
      <address>
        <time datetime="2019-12-09T13:21:00+00:00">09 Dec 2019, 13:21</time>
      </address>
      <p>کارزار انتخاباتی معاون رئیس جمهور سابق آمریکا حملات و انتقادات جدیدی را علیه سیاست‌های دولت ترامپ در قبال عربستان سعودی و کره شمالی آغاز کرده است.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از رویترز، کارزار انتخاباتی جو بایدن معاون رئیس جمهور سابق آمریکا و نامزد پیشتاز حزب دموکرات در انتخابات ریاست جمهوری 2020 روز یکشنبه حملات جدیدی را علیه سیاست‌های دولت ترامپ در قبال عربستان سعودی و کره شمالی به راه انداخته است.</p>
      <p>کارزار انتخاباتی بایدن وعده داده است که در صورت پیروزی در انتخابات، در روابط آمریکا و عربستان سعودی بازنگری خواهد کرد. کارزار انتخاباتی بایدن ضمن اشاره به آزمایش تسلیحاتی کره شمالی، این اقدام را مایه شرمساری رئیس جمهور آمریکا ارزیابی کرده است.</p>
      <p>بیانیه کارزار انتخاباتی بایدن در حالی منتشر شده است که ترامپ با افزایش فشارها برای تغییر رویکرد خود در قبال ریاض روبرو شده است آن هم پس از تیراندازی خلبان سعودی در پایگاه نظامی فلوریدا که به کشته شدن 4 تن و زخمی شدن 8 تن دیگر منجر شد.</p>
      <p>محمد بن‌سلمان ولیعهد این کشور، یکشنبه‌شب با دونالد ترامپ رئیس‌جمهور آمریکا تماس تلفنی برقرار کرده و طی آن، تسلیت صمیمانه خود را به خانواده قربانیان حادثه تاسف‌بار در ایالت فلوریدا اعلام و برای مجروحان شفای عاجل درخواست کرده است.</p>
      <p>بن‌سلمان به ترامپ گفته است که از این جنایت فجیع شوکه‌ شده است.</p>
      <p>ولیعهد سعودی همچنین طی این تماس تلفنی، بر علاقه‌مندی کشورش به همکاری کامل با مقام‌های آمریکایی درخصوص گردآوری اطلاعاتی، که به روند تحقیقات مربوط به عامل تیراندازی و انگیزه‌های او کمک می‌کند، تأکید کرد.</p>
      <p>عملکرد دولت ترامپ در برخورد با جنایت رژیم سعودی در قتل جمال خاشقجی روزنامه نگار منتقد سعودی در کنسولگری این کشور در استانبول ترکیه نیز با انتقادات گسترده داخلی و بین المللی روبرو شده است.</p>
      <p>"تی جی دوکلو" سخنگوی کارزار انتخاباتی بایدن در این باره گفت: دولت ترامپ یک چک سفید امضا برای پادشاهی سعودی نوشته است تا با مصونیت در سراسر جهان به اقدامات خود ادامه دهد.</p>
      <p>وی افزود: بایدن در روابط با عربستان سعودی تجدیدنظر خواهد کرد تا مطمئن شود مقام های ریاض به طور کامل پایبند به ارزش های آمریکایی و اولویت های ما هستند.</p>
      <p>وی در ادامه درباره آزمایش اخیر تسلیحاتی کره شمالی نیز گفت: این اقدام کره شمالی یک شرمساری آشکار برای ترامپ است و نشان می دهد که نشست های ساختگی تلویزیونی با رهبر کره شمالی، دستاورد ناچیزی داشته و کره شمالی به اقدامات خطرناک خود ادامه می دهد.</p>
      <p>مشاور ارشد بایدن افزود: بایدن هرگز نامه های عاشقانه و دوستانه برای رهبر کره شمالی ارسال نخواهد کرد.</p>
      <p>خبرگزاری رسمی کره شمالی یکشنبه اعلام کرد، پیونگ یانگ یک آزمایش بسیار مهم در سایت پرتاب ماهواره سوهائه انجام داده است.</p>
      <p>این سایت موشکی همان مکانی است که مقام های آمریکایی پیش از این گفته بودند که کره شمالی قول داده است آن را تعطیل کند.</p>
      <p>این آزمایش در شرایطی انجام شده است که ضرب الاجل یک ساله کره شمالی برای مذاکره با آمریکا رو به پایان است و پیونگ یانگ هشدار داده است که در صورت به نتیجه نرسیدن این مذاکرات، مسیر جدیدی را در پیش خواهد گرفت.</p>
      <p>خبرگزاری کره شمالی این آزمایش را یک آزمایش بسیار مهم و موفقیت آمیز ارزیابی کرده ولی اشاره ای به جزئیات بیشتری در این خصوص نکرده است.</p>
      <p>انتهای پیام/</p>
    </article>
  </body>
</html>