<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sakshi.com/news/national/one-kg-onions-free-after-buying-smartphone-shop-tamil-nadu-1246574"/>
    <meta property="og:site_name" content="Sakshi"/>
    <meta property="article:published_time" content="2019-12-09T13:00:20+00:00"/>
    <meta property="og:title" content="ఆ షాపులో ఉచితంగా ఉల్లిపాయలు"/>
    <meta property="og:description" content="నాలుకకు రుచి తగలాలంటే ఆ వంటలో ఉల్లిపాయ ఉండాల్సిందే. కానీ ఉల్లిపాయ రేట్లు కొండెక్కి కూర్చోవడంతో వంటల్లో వాటిని బ్యాన్‌ చేశారు. దీంతో ఉల్లి లేని వంటలు తినలేక భోజనప్రియులు బిక్కమొహం వేసుకుంటున్నారు."/>
  </head>
  <body>
    <article>
      <h1>ఆ షాపులో ఉచితంగా ఉల్లిపాయలు</h1>
      <address>
        <time datetime="2019-12-09T13:00:20+00:00">09 Dec 2019, 13:00</time>
      </address>
      <p>నాలుకకు రుచి తగలాలంటే ఆ వంటలో ఉల్లిపాయ ఉండాల్సిందే. కానీ ఉల్లిపాయ రేట్లు కొండెక్కి కూర్చోవడంతో వంటల్లో వాటిని బ్యాన్‌ చేశారు. దీంతో ఉల్లి లేని వంటలు తినలేక భోజనప్రియులు బిక్కమొహం వేసుకుంటున్నారు. ప్రస్తుత పరిస్థితి చూస్తుంటే <b><a href="https://www.sakshi.com/tags/onion">ఉల్లిపాయ</a></b> మ్యూజియంలో వస్తువులా మారిపోయినట్టు కనిపిస్తోంది. ఉల్లిపాయ రేట్లు చూసి సామాన్య జనం కళ్లు తేలేస్తున్నారు. కొనకముందే ఏడ్పించేస్తున్న ఉల్లిపాయలను కొంతమంది బాగానే క్యాష్‌ చేసుకుంటున్నారు.</p>
      <p>అదెలాగంటే.. తమిళనాడులోని పట్టుకొట్టై ప్రాంతంలో ఉన్న ఎస్‌టీఆర్‌ మొబైల్స్‌ దుకాణం వినియోగదారులకు ఉచితంగా కిలో ఉల్లిపాయలు ఇస్తోంది. కానీ ఇక్కడో చిన్న మెలిక ఉంది. మీకు ఉల్లిపాయలు కావాలంటే ముందుగా ఆ దుకాణంలో ఓ స్మార్ట్‌ఫోన్‌ కొనుగోలు చేయాల్సి ఉంటుంది. ఒక్కో స్మార్ట్‌ఫోన్‌కు ఒక కేజీ ఉల్లి ఉచితం. ఈ ఐడియా బాగానే వర్కవుట్‌ అయినట్లు కనిపిస్తోంది. కేజీ ఉల్లిపాయ ఆఫర్‌తో జనాలు మొబైల్‌ షాపు ముందు క్యూ కడుతున్నారని దుకాణ యజమాని శరవనకుమార్‌ చెప్పుకొచ్చాడు.</p>
      <p>ఈ ఆఫర్‌తో షాపుకు వినియోగదారుల తాకిడి పెరిగిందన్నారు. ‘సాధారణ రోజుల్లో రోజుకు మూడు, నాలుగు మాత్రమే ఫోన్లు అమ్మేవాడిని. కానీ ఈ ఆఫర్‌ తర్వాత 10 అంతకు పైనే స్మార్ట్‌ఫోన్లు అమ్ముడవుతున్నాయి’ అని చెప్పాడు. ఇక షాపుకు వచ్చినవాళ్లు స్వయంగా వారే ఉల్లిపాయలను ఏరుకుని మరీ తీసుకెళ్లవచ్చట. కాగా తమిళనాడులో ఓ జంట వివాహానికి హాజరైన అతిథులు బకెట్‌ ఉల్లిపాయలు గిఫ్ట్‌గా ఇచ్చి వార్తల్లో నిలిచిన సంగతి తెలిసిందే. <b>(చదవండి: <a href="https://www.sakshi.com/news/telangana/egyptian-onion-will-arrive-telangana-15th-december-1246173">ఈజిప్టు ఉల్లి..రావే తల్లీ..!</a>)</b></p>
      <related>
        <h4>సంబంధిత వార్తలు</h4>
        <a href="https://www.sakshi.com/news/telangana/telangana-governor-tamilisai-reacts-disha-incident-tamilnadu-1246430"/>
        <a href="https://www.sakshi.com/news/politics/chidambaram-reaction-rajinikanth-political-entry-1246428"/>
        <a href="https://www.sakshi.com/news/tamil-nadu/another-space-station-tamil-nadu-1246161"/>
        <a href="https://www.sakshi.com/news/national/17-dead-tamil-nadu-rains-wall-collapse-1244858"/>
        <a href="https://www.sakshi.com/video/news/tamil-nadu-rains-four-houses-collapse-coimbatore-1244677"/>
      </related>
    </article>
  </body>
</html>