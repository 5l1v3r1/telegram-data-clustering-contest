<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/bih/SDS-pokrenuo-peticiju-da-se-Program-reformi-BiH-dostavi-u-NS-RS/572742?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T13:01:17+00:00"/>
    <meta property="og:title" content="SDS pokrenuo peticiju da se Program reformi BiH dostavi u NS RS"/>
    <meta property="og:description" content="BANJALUKA - Omladina SDS-a je danas pokrenula građansku inicijativu &quot;Imam pravo da znam!&quot; sa ciljem prikupljanja potpisa peticije za podršku inicijativi da se dokument Program reformi BiH, koji je usvojilo Predsjedništvo BiH, odmah objavi i da, prije slanja u sjedište NATO-a, o tom dokumentu svoje mišljenje da Narodna skupština Republike Srpske."/>
  </head>
  <body>
    <article>
      <h1>SDS pokrenuo peticiju da se Program reformi BiH dostavi u NS RS</h1>
      <address><time datetime="2019-12-09T13:01:17+00:00">09 Dec 2019, 13:01</time> by <a rel="author">N.N.</a></address>
      <p>BANJALUKA - Omladina SDS-a je danas pokrenula građansku inicijativu "Imam pravo da znam!" sa ciljem prikupljanja potpisa peticije za podršku inicijativi da se dokument Program reformi BiH, koji je usvojilo Predsjedništvo BiH, odmah objavi i da, prije slanja u sjedište NATO-a, o tom dokumentu svoje mišljenje da Narodna skupština Republike Srpske.</p>
      <p>SDS će ovu peticiju provesti u svim gradovima i opštinama Republike Srpske i trajaće do nedelje. 15 decembra.</p>
      <p>Predsjednik Aktiva mladih SDS Banjaluka Bojan Babić, je rekao da su potpisnici dokumenta Program reformi BiH, sa ovim činom udarili su na institucije Republike Srpske, a pogotovo Narodnu skupštinu.</p>
      <p>"Upravo zbog toga je aktiv Mladih SDS je odlučio da javno kaže stop političkoj magli koju prodaje srpski član Predsjedništva BiH Milorad Dodik i njegovi saradnici. Poslanici Narodne skupštine o ovako važnom pitanju moraju dati svoj stav", kazao je Babić.</p>
      <p>Sandra Janković, član Aktiva  Mladih SDS Čelinac,  je poručila da građani Srpske imaju pravo znati da li će pozicija Republike Srpske biti ugrožena ulaskom u NATO i da li će naši vojnici morati ići da ratuju u drugim zemljama.</p>
      <p>"Da li je ovim činom trajno ukinuta Rezolucija NSRS o zaštiti ustavnog poretka i proglašenja vojne neutralnosti. Ukoliko BiH uđe u NATO-o da li će naši građani i dalje moći prelaziti granicu sa Srbijom sa ličnom kartom, ili će nam za to ubuduće trebati pasoši", upitala je Jovanović.</p>
      <p>Predsjednik Gradskog odbora SDS Banjaluka, Slavko Grbić je poručio da se ovako krupne i suštinske političke odluke ne smiju kriti od naroda.</p>
      <p>"Nije pošteno da šačica ljudi kroji našu sudbinu, a da mi ne znamo ništa o tome. Ovim činom se nepovjerenje u institucije, koje dugi niz godina tjera mlade da odlaze u inostranstvo, dodatno  povećava", naglasio je Grbić.</p>
      <p>Saša Lovrić, član Izvršnog odbora SDS, je rekao da, ukoliko odluka koja se krije od naroda, prođe kao što bi njeni potpisnici željeli, se postavlja pitanje šta je sljedeće što bi u tajnosti, na štetu Republike Srpske, isti ljudi mogli potpisati.</p>
      <p>On je uputio apel građanima Srpske da učešćem u ovoj peticiji "ne dozvole da jedan čovjek na svoju ruku odlučuje o sudbini svih". </p>
      <p> </p>
    </article>
  </body>
</html>