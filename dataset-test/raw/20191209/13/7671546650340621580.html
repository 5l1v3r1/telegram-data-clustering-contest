<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916454"/>
    <meta property="og:site_name" content="Dnevnik"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Policisti med varovanjem meje na Ilirskobistriškem zasegli pištoli in nunčake"/>
    <meta property="og:description" content="Policisti so v soboto pri varovanju državne meje na območju Ilirske Bistrice opravili 23 identifikacijskih postopkov. Po poročanju Primorskih novic so obravnavali pripadnike Štajerske varde. Ob tem so zasegli dve pištoli, teleskopsko palico, električni paralizator v obliki boksarja in nunčake."/>
  </head>
  <body>
    <article>
      <h1>Policisti med varovanjem meje na Ilirskobistriškem zasegli pištoli in nunčake</h1>
      <address><time datetime="2019-12-09T13:49:00+00:00">09 Dec 2019, 13:49</time> by <a rel="author">STA</a></address>
      <p>
        <b>Policisti so v soboto pri varovanju državne meje na območju Ilirske Bistrice opravili 23 identifikacijskih postopkov. Po poročanju Primorskih novic so obravnavali pripadnike Štajerske varde. Ob tem so zasegli dve pištoli, teleskopsko palico, električni paralizator v obliki boksarja in nunčake.</b>
      </p>
      <p>Policisti so izdali tudi dva plačilna naloga zaradi kršitve cestnoprometnega predpisa in zakona o osebni izkaznici, zaseženi pištoli pa bodo poslali na analizo.</p>
      <p>Na koprski policijski upravi ob tem poudarjajo, da je policija edina, ki lahko nadzira državno mejo. Prepričani so, da svoje naloge opravlja strokovno in zakonito ob upoštevanju načela sorazmernosti. »Z zadovoljstvom ugotavljamo, da nam ljudje zaupajo in iz dneva v dan se trudimo izpolniti njihova pričakovanja. Prav domačini so namreč tisti, ki najbolje in prvi opazijo neznane osebe, vozila, ki v njihovo okolje ne sodijo ali sumljive okoliščine, in nas o tem dosledno obveščajo, za kar se jim zahvaljujemo,« so zapisali v sporočilu za javnost.</p>
      <p>Policisti veliko tujcev, ki nezakonito prestopijo državno mejo, izsledijo na podlagi lastnih zaznav, nemudoma pa se odzovejo tudi na vsak klic občanov in preverijo vse okoliščine. Koristnih podatkov od posameznikov iz samooklicanih skupin na policiji ne prejemajo, navajajo. »Pri varovanju državne meje smo v partnerskem sodelovanju z domačini uspešni in učinkoviti in kakršno koli organiziranje ljudi ocenjujemo kot povsem neprimerno in nepotrebno,« so še zapisali na PU Koper.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042913825/kronika/foto-v-koprskem-pristaniscu-oktobra-najvecji-zaseg-heroina-v-zgodovini-samostojne-slovenije"/>
      </related>
    </article>
  </body>
</html>