<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/delegacija-skupstine-na-skupu-o-borbi-protiv-korupcije/"/>
    <meta property="og:site_name" content="Krstarica"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Delegacija Skupštine na skupu o borbi protiv korupcije"/>
    <meta property="og:description" content="DOHA - Delegacija Narodne skupštine učestvuje na 7. Globalnoj konferenciji parlamentaraca protiv korupcije u Dohi, koja se održava 9. i 10. decembra, a"/>
  </head>
  <body>
    <article>
      <h1>Delegacija Skupštine na skupu o borbi protiv korupcije</h1>
      <address><time datetime="2019-12-09T13:49:00+00:00">09 Dec 2019, 13:49</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>DOHA – Delegacija Narodne skupštine učestvuje na 7. Globalnoj konferenciji parlamentaraca protiv korupcije u Dohi, koja se održava 9. i 10. decembra, a narodna poslanica Jelena Žarić Kovačević govorila je na panelu posvećenom integritetu institucija u borbi protiv korupcije, i istakla da je borba protiv korupcije strateški prioritet Skupštine i Vlade Srbije.</p>
      <p>ZOna je naglasila da su intistucije u Srbiji upravo donošenjem dobrih zakona pokazale odlučnost u borbi protiv korupcije, kao i da su utvrđene brojne mere kako bi se delovalo i preventivno i represivno.</p>
      <p>Napomenula da je Skupština Srbije još 2013. godine osnovala Nacionalni ogranak GOPAK-a u uverenju da bi parlament trebalo da bude na prvoj liniji borbe protiv korupcije donoseći zakone i razvijajući programe koji ispunjavaju potrebe građana.</p>
      <p>Narodna poslanica je navela da je Skupština Srbija donela Zakon o lobiranju, čija primena je počela u septembru ove godine, kojim su ispunjeni relevantni evropski standardi u sprečavanju korupcije i dodala da će sledeće godine početi primena Zakona o sprečavanju korupcije, kojim su proširena ovlašćenja Agencije za borbu protiv korupcije, kao i obim podataka koje će javni funkcioneri morati da prijave.</p>
      <p>Zakonom o zaštiti uzbunjivača, kako je rekla, pored uspostavljanja normativnog okvira, predviđen je niz mera za efikasnu primenu propisa u praksi, kao i obuke i mogućnost za uključivanje civilnog sektora.</p>
      <p>Žarić Kovačević je kazala da su u cilju efikasne borbe protiv korupcije i kriminala formirani specijalni timovi sastavljeni od stručnjaka iz različitih državnih organa, čije su aktivnosti dovele do pokretanja vrlo složenih krivičnih postupaka i dodala da je u Srbiji prvi put uspostavljena i služba finansijske forenzike, što je od velikog značaja u suzbijanju finansijskog kriminala. Svakako najveći rezultat GOPAK-a u Srbiji je, kako je navela, uvođenje portala za nadzor nad trošenjem javnih finansija.</p>
      <p>Žarić Kovačević je poručila da je nacionalni ogranak GOPAK-a u Srbiji spreman za dalju borbu protiv korupcije, koja podrazumeva upotrebu antikorupcijskih mehanizama u punom kapacitetu i uključivanje civilnog sektora i građana.</p>
      <p>(Tanjug)</p>
    </article>
  </body>
</html>