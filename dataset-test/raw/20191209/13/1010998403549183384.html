<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/koi-svetovni-parvenstva-mozhe-da-izgubi-rusija.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T13:42:00+00:00"/>
    <meta property="og:title" content="Кои световни първенства може да изгуби Русия?"/>
    <meta property="og:description" content="Всяка година страната трябваше да посреща големи шампионати"/>
  </head>
  <body>
    <article>
      <h1>Кои световни първенства може да изгуби Русия?</h1>
      <h2>Всяка година страната трябваше да посреща големи шампионати</h2>
      <address>
        <time datetime="2019-12-09T13:42:00+00:00">09 Dec 2019, 13:42</time>
      </address>
      <p>Забраната руски атлети да участват на големи спортни състезания през следващите 4 години, а страната да не бъде домакин на световни първенства, ще доведе до големи размествания в спортните календари. Ако местните органи не обжалват или тази тяхна крачка не бъде официално уважена, то част от спортните форуми, в който трябва да се определят първенците на планетата, ще трябва да си търсят нов дом. </p>
      <p>През 2020 г. в Русия трябва да се проведе <b>световното първенство по спускане с шейни</b>. Най-добрите в този спорт най-вероятно ще трябва да си сменят билетите и да не пътуват за Сочи през февруари.</p>
      <p>През 2021 г. страната е избрана за домакин на <b>световното първенство по плажен футбол</b>. То трябва да се проведе в Москва през юли, а Русия пребори Чили и Ел Салвадор за тази чест. </p>
      <figure>
        <img src="https://img.bg.sof.cmestatic.com/media/images/640x/Dec2019/2112044649.jpg"/>
        <figcaption>Снимка: Getty Images</figcaption>
      </figure>
      <p><b>Най-добрите катерачи в света</b> също трябваше да мерят сили в Москва през 2021 г., но за сега не бързат с визите.</p>
      <p>И ако тези две първенства не ви се струват достатъчно важни, то Русия може да съжалява за загубата на домакинство на три от световните шампионати в може би едни от най-популярните спортове в страната - волейбола и хокея на лед.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044647.jpg"/>
        <figcaption>Снимка: Getty Images</figcaption>
      </figure>
      <p>През 2022 г., освен световно първенство по футбол, на което в момента "Сборная" не може да участва като отбор, трябва да се проведе и <b>шампионат на планетата по волейбол при мъжете</b>. След като националният отбор на страната завърши на незавидното за своята класа 6-о място преди година, предимството на домакина можеше да се превърне в плюс в евентуален реванш пред феновете. </p>
      <p>Дори бяха избрани 10-е градове, които да са домакини на мачовете - Москва, Санкт Петербург, Калининград, Казан, Уфа, Ярославъл, Екатеринбург, Новосибирск, Кемерово и Красноярск. Само че за момента волейболните фенове в тях ще трябва да почакат, преди да си правят планове кои мачове ще посетят.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044646.jpg"/>
        <figcaption>Снимка: Getty Images</figcaption>
      </figure>
      <p><b>Световното първенство по борба</b> трябваше също да се проведе в страната от през септември 2022 г., но за сега никой не бърза да слагат тепиха. </p>
      <p>Русия спечели бронзовите медали на последното <b>световно първенство по хокей на лед</b> през 2019 г.. Както и домакинството на същото за 2023 г. 24 отбора трябваше да си дадат среща в Санкт Петербург и да мерят сили в две от залите в града. Само че сега отборите ще трябва да почакат преди да си направят планове за предстоящите квалификации.</p>
      <figure>
        <img src="https://img.bg.sof.cmestatic.com/media/images/640x/Dec2019/2112044645.jpg"/>
        <figcaption>Снимка: Getty Images</figcaption>
      </figure>
      <p>Под въпрос остава провеждането на световното първенство по водни спортове, което е насрочено за 2025 г. и трябва да се проведе в руския град Казан, но след изтичането на въпросното наказание.</p>
    </article>
  </body>
</html>