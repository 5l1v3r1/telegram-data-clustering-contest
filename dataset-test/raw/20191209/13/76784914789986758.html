<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/belfold/2019/12/09/buszsofor_veres_orrnyereg_homlok_javitointezet_buncselekmeny_nyiregyhaza/"/>
    <meta property="og:site_name" content="Index.hu"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="Letartóztatták a 17 évest, aki megverte a buszsofőrt Nyíregyházán"/>
    <meta property="og:description" content="A fiú épp a javítóintézetből volt eltávon, amikor rátámadt a buszsofőrre. Orrnyergen és homlokon rúgta, miután a sofőr letolta őt a buszról."/>
  </head>
  <body>
    <article>
      <h1>Letartóztatták a 17 évest, aki megverte a buszsofőrt Nyíregyházán</h1>
      <address><time datetime="2019-12-09T13:19:00+00:00">09 Dec 2019, 13:19</time> by <a rel="author" href="https://index.hu/szerzo/nagy_szilvia" target="_blank">insz</a></address>
      <p>Közfeladatot ellátó személy elleni erőszak és testi sértés miatt egy hónapra elrendelte a Nyíregyházi Járásbíróság nyomozási bírája egy 17 éves fiú letartóztatását, miután M.P. december hatodikán este, a busz végállomásán <a href="https://index.hu/belfold/2019/12/08/busz_megutottek_sofort/">bántalmazta a buszsofőrt</a>. A javítóintézetbe küldött 17 éves rokonaival utazott egy Nyíregyházára tartó buszon családtagjaival italozott,  zenét hallgatott, ezért a buszsofőr rájuk szólt, írja közleményében a <a href="https://birosag.hu/aktualis-kozlemenyek/nyiregyhazi-torvenyszek-bantalmazta-buszsofort-17-eves-gyanusitott">Nyíregyházi Törvényszék</a>. </p>
      <related>
        <h4>Kapcsolódó</h4>
        <a href="https://index.hu/belfold/2019/12/08/busz_megutottek_sofort/"/>
      </related>
      <p>A végállomáson a 17 éves fiú agresszívan a buszsofőr felé indult, aki ezt észlelve kiszállt a vezető ülésből és pulóverénél fogva letolta őt a buszról az első ajtón keresztül. Ekkor M.P. ökölbe szorított kézzel egyszer a férfi felé ütött, akinek sikerült az ütés elől elhajolni, de védekezésként visszaütött a fiú felé. Ezután M.P. megragadta a férfi pulóverét, a földre rántotta, majd egy esetben nagy erővel orrnyergen, illetve homlokon rúgta. Amikor a gyanúsított ismét a rúgni akart, a sértettnek sikerült elkapnia a lábát, így ő is a földre került. Ekkor a helyszínen lévők felszólították a fiút, hogy álljon le, majd értesítették a rendőrséget. A buszsofőr 8 napon belül gyógyuló sérüléseket szenvedett, ám a járásbíróság szerint ez csak a véletlenen múlt. </p>
      <p>A fiú nem először kerül szembe a törvénnyel: a Nyíregyházi Járásbíróság 2018-ban csoportosan elkövetett rablás bűntette miatt 3 év javítóintézeti nevelést rendelt el vele szemben és jelenleg is több eljárás van folyamatban ellen különböző bűncselekmények miatt. A buszsofőr elleni támadáskor a fiú ideiglenes eltávozáson volt a javítóintézetből.</p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
      <related>
        <h4>Kapcsolódók (2)</h4>
        <a href="https://index.hu/belfold/2019/11/21/giroszos_nemi_eroszak_targyalas/"/>
        <a href="https://index.hu/belfold/2017/02/22/eszmeletrenre_verte_egy_utas_6-os_villamos_vezetojet/"/>
      </related>
    </article>
  </body>
</html>