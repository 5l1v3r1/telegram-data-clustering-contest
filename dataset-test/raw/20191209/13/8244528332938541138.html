<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/cpu/10-nanometri-modem-e-mercato-il-ceo-di-intel-spiega-presente-e-futuro-dell-azienda_85934.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T13:01:01+00:00"/>
    <meta property="og:title" content="10 nanometri, modem e mercato: il CEO di Intel spiega presente e futuro dell'azienda"/>
    <meta property="og:description" content="Bob Swan, CEO dell'azienda, spiega le cause dei problemi di produzione insufficiente che hanno caratterizzato l'attività di Intel nel corso degli ultimi 12 mesi. Cambio di prospettiva per il futuro: non solo processori ma componenti di silicio"/>
  </head>
  <body>
    <article>
      <h1>10 nanometri, modem e mercato: il CEO di Intel spiega presente e futuro dell'azienda</h1>
      <address><time datetime="2019-12-09T13:01:01+00:00">09 Dec 2019, 13:01</time> by <a rel="author">Paolo Corsini</a></address>
      <p>
        <b>Bob Swan, CEO dell'azienda, spiega le cause dei problemi di produzione insufficiente che hanno caratterizzato l'attività di Intel nel corso degli ultimi 12 mesi. Cambio di prospettiva per il futuro: non solo processori ma componenti di silicio</b>
      </p>
      <p>Durante una presentazione tenuta all'annuale technology conference del credit Suisse, il <b>CEO di Intel Bob Swan</b> ha fornito un interessante riepilogo di quelle che sono le dinamiche che hanno caratterizzato l'attività operativa dell'azienda nel corso dell'ultimo periodo.</p>
      <p>La nota più interessante riguarda <b>il cambio di mentalità che vuole introdurre all'interno dell'azienda</b>: Intel non si deve vedere più come l'azienda capace di ottenere una quota di mercato del 90% nel settore dei processori, ma quella che <b>aspira alla quota del 30% nel mercato dei componenti di silicio nel suo complesso</b>.</p>
      <p>Si tratta di un settore che al momento attuale vanta un TAM (total addressable market) cioè un mercato totale di circa 230 miliardi di dollari quale controvalore. <b>Nel corso dei prossimi 4 anni tale dato aumenterà sino a circa 300 miliardi di dollar</b>i ed è verso questo che Intel deve puntare la propria attenzione.</p>
      <p>Secondo Swan questo cambio di mentalità <b>permetterà ad Intel di evirare il rischio di perdere dei trend tecnologici così come avvenuto nel corso degli ultimi anni</b>. Basti pensare al mondo dei SoC per dispositivi mobile, settore nel quale Intel è giunta in ritardo rispetto ai concorrenti e non è stata capace di guadagnare quote di mercato significative sino a decidere alla fine di uscirne del tutto.</p>
      <p><b>Permangono le difficoltà nella produzione a 10 nanometri ben note</b>: questo processo è utilizzato al momento per alcuni dei processor notebook dell'azienda americana, relegando la maggior parte delle altre CPU in vendita alla tecnologia produttiva a 14 nanometri. La conseguenza diretta è l'incapacità attuale di Intel di poter adattare la produzione in modo flessibile rta i vari nodi produttivi, con la conseguenza dei ben noti shortage di CPU che hanno caratterizzato il mercato degli ultimi 12 mesi.</p>
      <p>Lo shortage dei processori viene giustificato da 3 distinti fenomeni verificatisi assieme: una <b>domanda di mercato superiore alle prevision</b>i, con una stima iniziale del +10% che si è invece concretizzata in un +21%; le <b>difficoltà produttive a 10 nanometri</b> e la <b>scelta di produrre all'interno i modem per smartphone</b> con un impatto sulla capacità produttiva complessiva.</p>
      <p>Swan ha inoltre confermato come il <b>primo processore Intel costruito con tecnologia produttiva a 7 nanometri debutterà nel corso del quarto trimestre del 2021</b>. Tale tecnologia sarà seguita da quella a <b>5 nanometri, per la quale il debutto è posizionato indicativamente nella seconda metà del 2024</b>. Ricordiamo come la tecnologia produttiva di Intel a 7 nanometri corrisponda indicativamente a quella a 5 nanometri della taiwanese TSMC; allo stesso modo il processo a 5nm di Intel corrisponde a quello a 3nm di TSMC.</p>
    </article>
  </body>
</html>