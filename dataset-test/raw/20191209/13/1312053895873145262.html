<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/12/09/catania-agenti-aggrediti/"/>
    <meta property="og:site_name" content="NewNotizie"/>
    <meta property="article:published_time" content="2019-12-09T13:27:30+00:00"/>
    <meta property="og:title" content="Catania, fermano una moto senza targa. Agenti aggrediti da 40 persone"/>
    <meta property="og:description" content="Due agenti di polizia sono stati aggrediti da una quarantina di persone dopo aver rincorso e fermato un giovane motociclista che viaggiava senza targa."/>
  </head>
  <body>
    <article>
      <h1>Catania, fermano una moto senza targa. Agenti aggrediti da 40 persone</h1>
      <address><time datetime="2019-12-09T13:27:30+00:00">09 Dec 2019, 13:27</time> by <a rel="author">roberto.naccarella</a></address>
      <figure>
        <img src="https://www.newnotizie.it/wp-content/uploads/2019/12/catania-senza-targa-1.jpg"/>
      </figure>
      <h3>Due agenti di polizia sono stati aggrediti a Catania.</h3>
      <p>A denunciarlo è il sindacato italiano appartenenti polizia (Siap), che spiega come i due poliziotti abbiano subito una <b>violenta aggressione</b> nel quartiere di Librino, uno dei più difficili dell’intera città etnea.</p>
      <p>Solo una settimana fa, sempre a<a href="https://www.newnotizie.it/2019/09/16/catania-spazi-pubblici-saldo-boschetto-playa-vendita/"> Catania</a>, erano stati aggrediti altri agenti. In quel caso la violenza si era consumata a San Cristoforo, un quartiere della zona sudoccidentale della città siciliana.</p>
      <p>Nella nota, il Siap parla di un vero e proprio “bollettino di guerra”, specificando che i responsabili “non esitano con le loro azioni a <b>travolgere e mandare all’ospedale</b> gli operatori che non possono reagire”.</p>
      <p>I due agenti volevano bloccare <b>una moto senza targa</b> che circolava liberamente ieri pomeriggio nel quartiere di Librino. Erano all’incirca le 16, come riportato dal quotidiano online “La Sicilia”.</p>
      <h3>Nella concitazione un agente è rimasto lievemente ferito</h3>
      <p>Il giovane a bordo della moto di grossa cilindrata in un primo momento si è accostato, per poi ripartire a tutta velocità. Raggiunto dalle forze dell’ordine in Viale Moncada, il centauro ha opposto fermamente <b>resistenza</b> agli agenti, coadiuvato da molte persone, compresi familiari e amici.</p>
      <p>A “proteggere” il giovane erano in tutto una <b>quarantina</b> di persone: nella concitazione uno degli agenti ha riportato una lieve contusione. Il conducente del mezzo è stato identificato nel 18enne <b>Michael Aurora</b>: per il giovane sono scattate le manette per resistenza a pubblico ufficiale, oltraggio, lesioni e danneggiamento di beni dello Stato.</p>
    </article>
  </body>
</html>