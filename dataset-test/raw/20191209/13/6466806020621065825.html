<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/12/09/nepes-kuldottseggel-erkezett-az-ukran-elnok-a-normandiai-csucsra"/>
    <meta property="og:site_name" content="hirado.hu"/>
    <meta property="article:published_time" content="2019-12-09T13:36:00+00:00"/>
    <meta property="og:title" content="Népes küldöttséggel érkezett az ukrán elnök a normandiai csúcsra"/>
    <meta property="og:description" content="Volodimir Zelenszkij ukrán elnök népes küldöttséggel érkezett a Donyec-medencei válság rendezését célzó hétfő délutáni „normandiai” csúcstalálkozóra..."/>
  </head>
  <body>
    <article>
      <h1>Népes küldöttséggel érkezett az ukrán elnök a normandiai csúcsra</h1>
      <address><time datetime="2019-12-09T13:36:00+00:00">09 Dec 2019, 13:36</time> by <a rel="author">MTI</a></address>
      <p>Volodimir Zelenszkij ukrán elnök népes küldöttséggel érkezett a Donyec-medencei válság rendezését célzó hétfő délutáni „<i>normandiai</i>” csúcstalálkozóra Párizsba – közölte újságírókkal Kirill Timosenko, az ukrán elnöki hivatal helyettes vezetője.</p>
      <p>Elmondta, hogy a megbeszéléseken az államfő tanácsadójaként jelen lesz többek mellett Ivan Bakanov, az Ukrán Biztonsági Szolgálat (SZBU) főnöke, Arszen Avakov belügyminiszter és Ruszlan Homcsak vezérkari főnök. Hozzátette, hogy a találkozón felvetődő témáktól függően változni fog, ki lesz még jelen az ukrán küldöttségből a tanácskozáson az elnök mellett.</p>
      <p>Szintén tagja az ukrán delegációnak Olekszij Orzsel energetikai miniszter és Jurij Vitrenko, a Naftohaz ukrán állami gázvállalat igazgatója, akik szükség esetén szintén bekapcsolódnak a tárgyalásokba, ha földgázszállítással, illetve -vásárlással kapcsolatos kérdések kerülnek szóba.</p>
      <p>Az ukrán elnöki hivatal közlése szerint Ukrajna, Oroszország, Németország és Franciaország vezetőinek találkozóján Zelenszkij elsősorban három kérdést kíván felvetni: újabb ukrán foglyok szabadon engedését Oroszországból, valamint a szakadár területekről, valódi tűzszünet életbe léptetését a Donyec-medencei frontvonal mentén és az orosz fegyveres alakulatok kivonását Ukrajna keleti részéből.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>