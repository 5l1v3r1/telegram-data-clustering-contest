<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministryne-Schillerova-Sazka-na-interni-pravni-tym-byla-nejlepsim-rozhodnutim-606366"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Ministryně Schillerová: Sázka na interní právní tým byla nejlepším rozhodnutím"/>
    <meta property="og:description" content="Právní zástupci Úřadu pro zastupování státu ve věcech majetkových uhájili státu u Obvodního soudu pro Prahu 1 ve sporu se společností CASINO KARTÁČ Group, a.s. částku téměř 6,9 miliardy korun s příslušenstvím."/>
  </head>
  <body>
    <article>
      <h1>Ministryně Schillerová: Sázka na interní právní tým byla nejlepším rozhodnutím</h1>
      <address>
        <time datetime="2019-12-09T13:49:00+00:00">09 Dec 2019, 13:49</time>
      </address>
      <p>
        <b>Právní zástupci Úřadu pro zastupování státu ve věcech majetkových uhájili státu u Obvodního soudu pro Prahu 1 ve sporu se společností CASINO KARTÁČ Group, a.s. částku téměř 6,9 miliardy korun s příslušenstvím.</b>
      </p>
      <p>Tu společnost požadovala s odůvodněním, že jí ušel zisk, neboť jí Ministerstvo financí neudělilo povolení k provozování rulety prostřednictvím internetu. Ministerstvo financí, které o žádosti společnosti podané v roce 2006 rozhodovalo, v tomto sporu zastupoval Úřad pro zatupování státu ve věcech majetkových (ÚZSVM).</p>
      <p>„Přestože se jedná o vleklý spor trvající již déle než 5 let, soudy dávají opakovaně za pravdu Ministerstvu financí. To je důkazem, že naše právní pozice je pevná a že sázka na interní právní tým byla tím nejlepším rozhodnutím. Doby, kdy Česká republika byla v soudních sporech lacinou kořistí, jsou definitivně pryč,“ uvedla ministryně financí Alena Schillerová.</p>
      <p>„Jsem ráda, že naši právní zástupci účinně brání zájmy státu v těchto sporech, aniž bychom museli najímat nákladné externí právní kanceláře. Úspěšnost máme dlouhodobě přes 90 %,“ dodala generální ředitelka ÚZSVM Kateřina Arajmu.</p>
      <p>Již v roce 2015 Obvodní soud pro Prahu 1 zamítl žalobu s odůvodněním, že nárokovaná suma je pouze hypotetickým příjmem. Společnost neuspěla ani u Městského soudu v Praze, který poukázal zejména na to, že společnost sama svou žádost o vydání povolení k provozování online rulety v průběhu správního řízení vzala zpět. Avšak Nejvyšší soud ČR rozhodnutí nižších soudů zrušil a věc vrátil k novému projednání s tím, že je třeba zkoumat, zda společnosti nevznikl na vydání povolení právní nárok.</p>
      <p>Proto se musel obvodní soud opět zabývat tím, zda se ministerstvo nedopustilo nesprávného úředního postupu a zda tím společnosti nevznikla škoda. Soud se po podrobném zkoumání věci přiklonil k právnímu názoru zástupců ÚZSVM, tedy že Ministerstvo financí v roce 2006 postupovalo v souladu se zákonem, a žalobu zamítl.</p>
      <p>CASINO KARTÁČ Group, a.s. vedlo se státem v minulosti i další spory, ve kterých byl stát rovněž úspěšně zastupován právními zástupci ÚZSVM. Jednalo se například o nastavení limitů u interaktivních videoloterijních terminálů, či o údajně nepřiměřenou délku řízení o povolení reklamy.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministryne-Schillerova-Novinarska-etika-je-stale-vzacnejsi-zbozi-606145"/>
        <a href="https://www.parlamentnilisty.cz/politika/politici-volicum/Ministryne-Schillerova-Nepocitame-se-zvysenim-schodku-a-rustem-zadluzeni-605885"/>
        <a href="https://www.parlamentnilisty.cz/politika/politici-volicum/Ministryne-Schillerova-U-alkoholu-dosahuji-celospolecenske-naklady-59-miliard-korun-rocne-605765"/>
        <a href="https://www.parlamentnilisty.cz/politika/politici-volicum/Ministryne-Schillerova-Evidence-trzeb-plni-to-co-jsme-si-predsevzali-605234"/>
      </related>
    </article>
  </body>
</html>