<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813631/%D9%85%D8%B3%D8%AC%D8%AF%D8%AC%D8%A7%D9%85%D8%B9%DB%8C-%D8%A7%DB%8C%D8%B3%D9%86%D8%A7-%D9%86%D9%82%D8%B7%D9%87-%D8%B4%D8%B1%D9%88%D8%B9-%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D8%A7%D8%AA%D9%81%D8%A7%D9%82%D8%A7%D8%AA-%D8%AE%D9%88%D8%A8-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:54:00+00:00"/>
    <meta property="og:title" content="مسجدجامعی: ایسنا نقطه شروع بسیاری از اتفاقات خوب بوده است"/>
    <meta property="og:description" content="مسجد جامعی با تاکید بر اینکه ایسنا نقطه شروع بسیاری از اتفاقات خوب بوده است، اظهارکرد: فروتنی و تواضع ایسنا نباید موجب شود که تجربیات ملی این خبرگزاری مغفول بماند."/>
  </head>
  <body>
    <article>
      <h1>مسجدجامعی: ایسنا نقطه شروع بسیاری از اتفاقات خوب بوده است</h1>
      <address><time datetime="2019-12-09T13:54:00+00:00">09 Dec 2019, 13:54</time> by <a rel="author">مژگان انصاری</a></address>
      <p>مسجد جامعی با تاکید بر اینکه ایسنا نقطه شروع بسیاری از اتفاقات خوب بوده است، اظهارکرد: فروتنی و تواضع ایسنا نباید موجب شود که تجربیات ملی این خبرگزاری مغفول بماند.</p>
      <p><b>به گزارش ایسنا،</b> احمد مسجد جامعی عصر امروز برای عرض تبریک بیست‌سالگی ایسنا با یک سبد که حاوی 20 انار بود و یک قاب عکس به این خبرگزاری آمد.</p>
      <p>مسجد جامعی در تحریریه خبری با خبرنگاران به گفت‌وگو و خاطره‌گویی پرداخت و در دیدار با مدیرعامل ایسنا نیز در سخنانی با بیان این که زمانی که ایسنا «یک میلیونمین» خبر خود را منتشر کرد مقاله‌ای نوشتم تحت این عنوان که «ایسنا آبروی ما است»، گفت: ایسنا مبدع بسیاری از اتفاقاتی است که حالا در رسانه‌ها و به‌خصوص خبرگزاری‌ها مرسوم شده است به گونه‌ای که در آن زمانی که ایسنا فعالیت خود را آغاز کرد، ما گروه‌های خبری تخصصی تحت عنوان سرویس میراث فرهنگی، مجلس و غیره نداشتیم و این موضوع اولین بار در خبرگزاری ایسنا باب شد و حالا به یک امر طبیعی در سایر رسانه‌ها تبدیل شده است.</p>
      <p>مسجد جامعی با تاکید بر این که ایسنا نقطه شروع بسیاری از اتفاقات خوب بوده است، اظهارکرد: این فروتنی و تواضع ایسنا نباید موجب شود که تجربیات ملی این خبرگزاری مغفول بماند.</p>
      <p>وی افزود: دانشجویان بی‌تجربه‌ای که فعالیت رسانه‌ای نیز نداشتند نقطه عطفی به نام ایسنا ایجاد کردند و باید بگویم ایسنا در قسمت عکاسی و خبر تجربیات خوبی دارد و جزو معتبرترین خبرگزاری‌ها است.</p>
      <p>این عضو شورای شهر تهران با بیان این که من برای جایزه تهران فعالیت تمامی رسانه‌ها را در خصوص موضوع پلاسکو بررسی کردم و دیدیم که ایسنا در موضوع پلاسکو بیشترین عکس، خبر ، تحلیل  و غیره را داشته و این در حالیست که ایسنا در تهیه خبر در آن بخش مشکل نیز داشت، گفت: این گونه فعالیت رسانه‌ها سبب می‌شود که جامعه آگاه شود و احساس بی پناهی در حوادث نکند.</p>
      <p>وی پیشنهاد داد که پایان‌نامه‌هایی در مورد خبرگزاری ایسنا نوشته شود و از پایان‌نامه‌هایی که در مورد ایسنا بوده نیز استفاده شود و با توجه به نقش ایسنا، در دو دهه اخیر نشست‌هایی برای تحلیل عملکرد و نقش ایسنا برگزار شود.</p>
      <p>مسجدجامعی همچنین با اشاره به نقش تاثیر گذار ایسنا در اتفاقات مهم گفت: لازم است که تاریخ شفاهی خبرگزاری ایسنا نیز ثبت شود.</p>
      <p>به گزارش ایسنا، مسجد جامعی در پشت قاب عکس اهدایی نوشته بود: «دو دهه از تاسیس خبرگزاری دانشجویان ایران گذشته و خبرگزاری که در زمان تاسیس، اتصال آن به دانشجویان با دیده شک و تردید نگریسته می‌شد، حالا پس از دو دهه از ارزشمندترین و پر مراجعه ترین‌ها است و این مهم ما را وا می دارد که همت یاران قدیم و جدید را تحسین کنیم.<br/><br/>طلوع یک خبرگزاری بناست یلدای شام جهل و صبح آگاهی باشد.</p>
      <figure>
        <img src="https://cdn.isna.ir/d/2019/12/09/3/61507121.jpg"/>
      </figure>
      <figure>
        <img src="https://cdn.isna.ir/d/2019/12/09/3/61507129.jpg?ts=1575898318263"/>
      </figure>
      <figure>
        <img src="https://cdn.isna.ir/d/2019/12/09/3/61507122.jpg"/>
      </figure>
      <p>انتهای پیام</p>
    </article>
  </body>
</html>