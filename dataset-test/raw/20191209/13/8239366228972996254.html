<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenskyy_zustrinetsya_z_putinom_tetatet_332703.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T13:24:00+00:00"/>
    <meta property="og:title" content="Зеленський зустрінеться з Путіном тет-а-тет"/>
    <meta property="og:description" content="Президент України Володимир Зеленський 9 грудня проведе двосторонню зустріч з Президентом Російської Федерації Володимиром Путіним після переговорів лідерів країн ʺНормандської четвіркиʺ, заявив учасник української делегації у Парижі, заступник керівника Офісу Президента Кирило Тимошенко, - інформують у прес-службі Глави держави."/>
  </head>
  <body>
    <article>
      <h1>Зеленський зустрінеться з Путіном тет-а-тет</h1>
      <h2>Президент України Володимир Зеленський 9 грудня проведе двосторонню зустріч з Президентом Російської Федерації Володимиром Путіним після переговорів лідерів країн ʺНормандської четвіркиʺ, заявив учасник української делегації у Парижі, заступник керівника Офісу Президента Кирило Тимошенко, - інформують у прес-службі Глави держави.</h2>
      <address>
        <time datetime="2019-12-09T13:24:00+00:00">09 Dec 2019, 13:24</time>
      </address>
      <p>ʺСпочатку Президент проведе двосторонню зустріч з Президентом Франції Еммануелем Макроном, після цього – з канцлером Німеччини Ангелою Меркель. І далі буде зустріч чотирьох лідерів у Нормандському форматі. Після цього Президент України Володимир Зеленський проведе двосторонню зустріч з Президентом Російської Федерації Володимиром Путінимʺ, – повідомив Кирило Тимошенко представникам ЗМІ в Парижі.</p>
      <p>За його словами, під час перемовин можливе обговорення газового питання.</p>
      <p>ʺУ складі делегації є пан Оржель (міністр енергетики та захисту довкілля України Олексій Оржель. – Ред.) та пан Вітренко (виконавчий директор НАК ʺНафтогаз Україниʺ Юрій Вітренко. – Ред.). За потреби вони братимуть участь в обговоренні газових та інших питань, які їх стосуютьсяʺ, – зазначив заступник керівника Офісу Президента.</p>
      <p>Кирило Тимошенко також уточнив, що наразі тривалість переговорів невідома.</p>
      <p>Нагадаємо, як писало Гал-інфо, сьогодні у Парижі пройде саміт "<a href="https://galinfo.com.ua/news/sogodni_u_paryzhi_proyde_samit_normandskoi_chetvirky_332676.html">нормандської четвірки</a>".</p>
    </article>
  </body>
</html>