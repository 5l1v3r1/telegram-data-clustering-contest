<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/economia/article/18-economia/1708311-ryanair-no-tancara-la-base-de-girona.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T13:17:02+00:00"/>
    <meta property="og:title" content="Ryanair no tancarà la base de Girona"/>
    <meta property="og:description" content="Els treballadors accepten passar a ser fixos discontinus Els empleats hauran d'anar tres mesos l'any a l'atur"/>
  </head>
  <body>
    <article>
      <h1>Ryanair no tancarà la base de Girona</h1>
      <address><time datetime="2019-12-09T13:17:02+00:00">09 Dec 2019, 13:17</time> by <a rel="author">ACN</a></address>
      <ul>
        <li>
          <b>Els treballadors accepten passar a ser fixos discontinus</b>
        </li>
        <li>
          <b>Els empleats hauran d’anar tres mesos l’any a l’atur</b>
        </li>
      </ul>
      <p>L’aerolínia de baix cost Ryanair finalment no tancarà la base a l’Aeroport Girona-Costa Brava després d’un acord arribat amb els treballadors el passat dijous. Entre finals de novembre i principis de desembre va oferir als empleats de Girona una última oferta per evitar el tancament en què havien d’acceptar passar de ser treballadors fixes a ser fixes discontinus i una majoria ho ha acceptat, tal com ha avançat TV3. L’empresa ja ha anunciat que els treballadors hauran d’estar-se tres mesos a l’any a l’atur. De tota manera, la portaveu d’USO Ryanair, Lídia Arasanz, ha alertat que en els nous contractes “hi ha clàusules que no acabem d’entendre” i que estan estudiant a fons. Una d’elles és que no es reconeixerà l’antiguitat dels treballadors.</p>
      <p>La portaveu d’Unió Sindical Obrera (USO) Ryanair ha destacat que “hi ha persones que porten vint anys treballant a l’empresa”, però amb els nous contractes serà “com començar de zero en una altra empresa”. Per això Arasanz creu que els nous contractes “s’han d’agafar amb pinces”.</p>
      <p>Els nous contractes començaran a tenir vigència l’1 de gener de 2020. Des d’aquell moment, els treballadors comptaran amb contractes de nou mesos i tres més que hauran d’anar a l’atur. Arasanz ha alertat que això comportarà problemes en “les cotitzacions” que es modificaran lleugerament pels tres mesos anuals que no constaran.</p>
      <p>Una de les noves clàusules del contracte que han firmat els treballadors gironins de Ryanair és que comptaran amb la categoria laboral d’”agents de servei d’atenció al client” en comptes de tripulants de cabina. Arasanz ha afirmat que és un fet “molt greu” pels riscos de salut que assumeix el personal d’avió i que ara no es reconeixerà enlloc. La portaveu ha avançat que el sindicat estudiarà “fins a quin punt és legal” aquesta regulació de categoria laboral per la feina que fan.</p>
      <p>El sindicat ha detallat que els pilots d’avió també han hagut de signar el canvi de contracte i passaran a ser treballadors fixos discontinus.</p>
      <p>
        <b>Una “bona notícia”</b>
      </p>
      <p>Lídia Arasanz creu que el fet que Ryanair mantingui oberta la base gironina és “una bona notícia” ja que suposa que “hi haurà famílies que no aniran a l’atur. Malgrat tot, ha criticat “les maneres” de com l’empresa ha “coaccionat” als treballadors per mantenir la base oberta. La portaveu sindical creu que l’empresa no va donar suficient temps als treballadors per estudiar amb atenció la resposta que havien de donar.</p>
      <p>De fet, l’empresa els va oferir aquesta opció entre finals de novembre i principis de desembre. De tota manera, els treballadors que hi estiguessin d’acord havien de signar el contracte abans del dijous 5 de desembre de forma individual. Finalment, el divendres la companyia va avisar que “hi havia la majoria suficient” de treballadors que havien acceptat fer el canvi contractual. De tota manera, el sindicat ha demanat a l’aerolínia que especifiqui “quanta gent” equival a la “majoria suficient” però no han donat les dades.</p>
      <related>
        <h4>Notícies relacionades</h4>
        <a href="http://www.elpuntavui.cat/economia/article/18-economia/1696941-ryanair-mante-la-incertesa-sobre-el-seu-futur-a-girona.html"/>
        <a href="http://www.elpuntavui.cat/economia/article/18-economia/1686579-ryanair-ofereix-recol-locacions-a-diversos-paisos-europeus.html"/>
        <a href="http://www.elpuntavui.cat/territori/article/12-infraestructures/1682069-ryanair-vol-acomiadar-100-treballadors-de-la-base-de-girona.html"/>
      </related>
    </article>
  </body>
</html>