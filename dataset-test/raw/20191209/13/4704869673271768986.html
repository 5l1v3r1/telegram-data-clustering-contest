<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/kety-ruszyly-przygotowania-do-swiatowych-dni-mlodziezy-w-lizbonie/"/>
    <meta property="og:site_name" content="eKAI"/>
    <meta property="article:published_time" content="2019-12-09T13:43:00+00:00"/>
    <meta property="og:title" content="Kęty: ruszyły przygotowania do Światowych Dni Młodzieży w Lizbonie"/>
    <meta property="og:description" content="W uroczystość Niepokalanego Poczęcia NMP, 8 grudnia 2019 r., młodzież w Kętach na Podbeskidziu rozpoczęła duchowe przygotowania do Światowych Dni Młodzieży 2022 w Lizbonie. Pierwsze spotkanie młodych,"/>
  </head>
  <body>
    <article>
      <h1>Kęty: ruszyły przygotowania do Światowych Dni Młodzieży w Lizbonie</h1>
      <address><time datetime="2019-12-09T13:43:00+00:00">09 Dec 2019, 13:43</time> by <a rel="author">rk</a></address>
      <p>
        <b>W uroczystość Niepokalanego Poczęcia NMP, 8 grudnia 2019 r., młodzież w Kętach na Podbeskidziu rozpoczęła duchowe przygotowania do Światowych Dni Młodzieży 2022 w Lizbonie. Pierwsze spotkanie młodych, którzy myślą o wspólnej modlitwie z papieżem Franciszkiem w stolicy Portugalii, rozpoczęło się od zaśpiewania „Akatystu ku czci Matki Bożej” oraz poświęcenia kopii figury Matki Bożej Fatimskiej.</b>
      </p>
      <p>Prastaremu nabożeństwu ku czci Bogurodzicy, opartemu na starożytnym hymnie ku czci Matki Bożej, przewodniczył w kościele NSPJ w Kętach dekanalny duszpasterz młodzieży ks. Andrzej Wołpiuk. Sam hymn wykonali młodzi oazowicze.</p>
      <p>Podczas liturgii ks. Wołpiuk poświęcił półmetrową kopię figury Matki Bożej Fatimskiej, która ma towarzyszyć młodym w duchowych przygotowaniach do ŚDM. „Choć droga jeszcze daleka, bo przed nami prawie 3 lata przygotowań, to jednak chcemy te przygotowania podjąć dzisiaj, u stóp Matki Bożej, zawierzając Pani Fatimskiej naszą drogę do Fatimy. Chcemy prosić za młodzież, aby dobrze przygotowała swoje serca na natchnienie Ducha Świętego. I aby, tak jak Maryja, powtarzała jej fiat: oto ja służebnica Pańska, niech mi się stanie według słowa Twego” – powiedział podczas nabożeństwa i zapewnił, że poświęcona w niedzielę figura będzie obecna podczas kolejnych spotkań młodzieży w dekanacie kęckim.</p>
      <p>Zdaniem kapłana, kluczem do sukcesu w przygotowaniach do ŚDM w Lizbonie jest przeświadczenie, że spotkanie z papieżem nie może być jednorazowym wydarzeniem związanym z wyprawą w egzotyczne miejsce, lecz by były to autentyczne przygotowania duchowe – umacniające wiarę i budujące relację z Jezusem.</p>
      <p>Krajowe Biuro Organizacyjne razem z komitetami diecezjalnymi przygotowują na każdy miesiąc program formacyjny „Masz wiadomość”, który będzie służył wspólnotom, parafiom i grupom. Także w Polsce 13. dzień każdego miesiąca będzie dniem modlitwy za ŚDM w połączeniu z nabożeństwem fatimskim.</p>
      <p>ŚDM w Lizbonie będą miały miejsce w wakacje. Dokładny termin spotkania z papieżem nie jest jeszcze znany. Jego hasłem przewodnim będzie fragment z Ewangelii wg św. Łukasza – „Maryja wstała i poszła z pośpiechem” (Łk 1,39).</p>
      <p>„Akatyst ku czci Bogurodzicy” jest jedną z najstarszych form nabożeństw maryjnych. Jest to oficjum wotywne, zaczerpnięte z liturgii bizantyjskiej, szybko zaadaptowane do liturgii obrządku łacińskiego. Powstało prawdopodobnie na przełomie V i VI wieku. Jego autorstwo przypisuje się najczęściej żyjącemu w VI w. mnichowi syryjskiemu diakonowi Romanowi Pieśniarzowi (Romanos Melodos). Utwór składa się z 24 strof zaczynających się od kolejnych liter alfabetu (zarówno w wersji greckiej, jak i w polskim tłumaczeniu). Treść „Akatystu” dotyczy zasadniczo udziału Maryi w życiu Jezusa i Kościoła.</p>
      <footer>Kęty Ⓒ Ⓟ</footer>
    </article>
  </body>
</html>