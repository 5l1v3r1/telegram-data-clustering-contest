<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/kino/2019/12/09/nai-emblematichnite-proizvedeniia-na-jerom-bel-na-edno-miasto.432348"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="Най-емблематичните произведения на Жером Бел - на едно място"/>
    <meta property="og:description" content="Вижте Retrospective гледаме на 11 декември в ДНК | Dnes.bg"/>
  </head>
  <body>
    <article>
      <h1>Най-емблематичните произведения на Жером Бел - на едно място</h1>
      <h2>Вижте Retrospective гледаме на 11 декември в ДНК</h2>
      <address><time datetime="2019-12-09T13:08:00+00:00">09 Dec 2019, 13:08</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Международната програма "Мигриращото тяло" на ДНК приключва ударно през декември с гостуването на последния проект на френския хореограф Жером Бел – Retrospective. След световната му премиера на тазгодишното издание на фестивала "Импулстанц" във Виена, Retrospective ще бъде представен в България, което е първото гостуване на една от водещите фигури на съвременния танц в светa Жером Бел. Идеята на проекта е да събере в една лента откъси от най-емблематичните представления и филми на хореографа: Jérôme Bel, Shirtology, The show must go on, Véronique Doisneau, Disabled Theater, филмите Gala: Moonwalk, представен в рамките на изложбата Michael Jackson: OntheWall - 2018/2019,  Company Company и др.</p>
      <p>Прожекцията е на 11 декември от 19:30 часа в ДНК.</p>
      <p>"За своя двадесети проект, вместо да се опитва да създаде нещо ново, Жером Бел оглежда всичките си досегашни творби, като ги компилира и свързва във формата на заснети изображения. Разравяйки видео архивите си, той избира двадесет епизода от най-значимите си представления и ги организира с идеята да реконструира развитието на мисленето си за танц. Резултатът е 82-минутно видео, прожектирано на екран, без живо присъствие на сцена.</p>
      <p>По този начин Rétrospective прави напречно сечение в корпуса на творчеството на хореографа, като максимално изявява основните концепции, с които той се занимава: тяло, език, култура, власт, уязвимост, като се фокусира върху връзката между танц и политика.</p>
      <p>Във видеото могат да бъдат проследени неговите големи теми като желанието за еманципация, активната сила на групата, деконструкцията на социалните идентичности, както и още много важни нишки в работата му. Хронологичната подредба на тези откъси прави възможно "обрисуването" на цялостен портрет на хореографа, който е колкото чувствителен, толкова и концептуален".</p>
      <p>Билети можете да закупите от Билетен център – НДК и онлайн ТУК.</p>
      <p>Rétrospective е част от програма "Мигриращото тяло" на ДНК – пространство за съвременен танц и пърформанс, която се реализира с финансовата подкрепа на Столична програма "Култура" на Дирекция Култура Столична Община за 2019 г.</p>
    </article>
  </body>
</html>