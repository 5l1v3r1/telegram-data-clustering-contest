<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.facenews.ua/columns/2019/331751/"/>
    <meta property="og:site_name" content="FaceNews"/>
    <meta property="article:published_time" content="2019-12-09T13:10:00+00:00"/>
    <meta property="og:title" content="Уб'ють вас усіх, – Забужко про смерть активіста Мирошниченка та боротьбу за українську мову"/>
    <meta property="og:description" content="Москва воює за те, щоб не стало української. А найнадійніший для цього спосіб – убити носіїв."/>
  </head>
  <body>
    <article>
      <h1>Уб'ють вас усіх, – Забужко про смерть активіста Мирошниченка та боротьбу за українську мову</h1>
      <h2>Москва воює за те, щоб не стало української. А найнадійніший для цього спосіб – убити носіїв.</h2>
      <address><time datetime="2019-12-09T13:10:00+00:00">09 Dec 2019, 13:10</time> by <a rel="author">Оксана Забужко, источник:</a></address>
      <p>От і настав "момент істини" – історичний. Переломовий.</p>
      <p>Коли за українську мову вбивали в ОРДЛО (і, ймовірно, продовжують убивати й далі) – ці жертви ще не мали для нас ні імен, ні облич. Можна було вмістити їх у загальну рубрику "проукраїнські" – і тим затулитись від очевидного факту (якого наш противник, до речі, й не приховує): так, в остаточному підсумку це "війна за мову" – за картину світу. Москва воює за те, щоб не стало української. А найнадійніший для цього спосіб – убити носіїв.</p>
      <p>Важливо! Смерть активіста Мирошниченка через українську мову: що вирішив суд</p>
      <p>(Саме так вони зробили в 1933-му – і число носіїв української мови одразу ж зменшилось на мільйони).</p>
      <p>І після 1933-го ця війна ніколи – Ніколи! – не припинялась. І кожен україномовний бодай раз на віку стикався з цією професійною, "видовою" агресією вбивць – до недобитої жертви.</p>
      <p>Це міг бути несподіваний вибух люті від незнайомця, що з ненавистю тебе перекривляє, або (якщо посуватися на схід од Вінниці) цькування в дитячому колективі, "підзарядженому" від дорослих, чи таврування "селюцькістю" (що родом із того-таки Голодомору: коли втеклих у місто від розкуркулення можна було і в НКВД здати, – і кожен нащадок вижилих, навіть і в 3-му коліні, рефлекторно лякається: ні-ні, я нє з сєла, што ви!..), могли бути – і є! – десятки видів щоденної "непомітної" дискримінації, від адміністративної до культурної, що її ми вже й за аґресію не сприймаємо, звикли... Кожен із нас може сказати про себе: "АРТЕМ МиРОШНИЧЕНКО – ЦЕ Я". Кожного україномовного хоч трошки в житті "били за мову" – в різних формах, з різною мірою дошкульности, хоч і мало кого вже фізично (спасибі Незалежності!)... І ніколи, НІ РАЗУ нікого за те не було покарано. (Навіть того мента з Одеської траси, що кричав на відео водієві "Ты мне тут на своей телячьей мове не говори!", – адже ж не звільнили без дальшого права на проходження державної служби?..)</p>
      <p>Артем Мирошниченко дивиться в очі нам усім. Від цього погляду вже не затулишся, не сховаєшся. І не відмахнешся (хоча спроби, не сумніваюсь, будуть!) – мовляв, "ах, та то просто гопота", і де ваші свідки, що то "за мову"? Ми всі свідки – всі, скільки нас є, мільйони україномовних. (Спробуйте перейти на нашу сторону – і ви вжахнетесь із того, які ми живучі.)</p>
      <p>Ця кров волає до неба (кожна безвинно пролита кров волає до неба). Це обличчя має тепер бути скрізь – на плакатах і значках, футболках і наліпках, впізнаване кожному. Як постійна пригадка нам усім: цей чоловік загинув за те, щоб українці нарешті перестали боятися своєї мови.</p>
      <p>А для цього боятись мають ті, хто готовий за неї нас убивати.</p>
      <p>І тому – так, Українська Держава в цьому процесі зобов'язана, в інтересах власного виживання, показово гупнути кулаком, демонструючи на своїй території Силу Закону, – щоб кожен нащадок вертухаїв, якого трясе на звук недобитої його "дєдамі" мови, сто раз вкусив себе за язика, перш ніж щось проти неї бевкнути. А медіа всіх рівнів мають якнайширше висвітлювати перебіг судового процесу – і соціально-культурний профіль убивць, і їх бекґраунд до 4-го коліна, тато-мама-дід-баба, школа-вчителі, що дивились, яку музику слухали, – громадської уваги тут має бути не менше, ніж до харківського процесу Зайцевої: іншого способу коли-небудь очиститись від задавненої зарази немає, країна мусить ясно бачити, чим вигодовується її смерть.</p>
      <p>Бо інакше завтра-позавтра (в перерахунку на роки, не на десятиліття!) вони уб'ють ВАС УСІХ – із "провідниками толерантности", щирими адептами "какойразніци" та всією своєю аґентурою й виконавцями включно.</p>
      <p>Спробуйте це зрозуміти, поки ще не пізно.</p>
    </article>
  </body>
</html>