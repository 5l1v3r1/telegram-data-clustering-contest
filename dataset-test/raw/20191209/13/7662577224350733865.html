<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/transparency-international-prevedeni-agrofertu-do-sverenskeho-fondu-neni-pro-babise-konec-stretu-zaj.A191209_121730_ln_domov_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="Transparency International: Agrofert ve slepém svěřenském fondu není řešením Babišova střetu zájmů"/>
    <meta property="og:description" content="Převedení Agrofertu do slepého svěřenského fondu není pro premiéra Andreje Babiše (ANO) řešením, jak se při čerpání dotací vyhnout střetu zájmů. Novinářům to v pondělí řekli zástupci organizace Transparency International, podle nichž tato varianta nemá oporu v českém právním řádu. Smyslem slepého svěřeneckého typu fondu je to, že vkladatel nemá informace o tom, co s jeho majetkem děje."/>
  </head>
  <body>
    <article>
      <h1>Transparency International: Agrofert ve slepém svěřenském fondu není řešením Babišova střetu zájmů</h1>
      <address>
        <time datetime="2019-12-09T13:08:00+00:00">09 Dec 2019, 13:08</time>
      </address>
      <p>
        <mark>Praha</mark>
        <b> Převedení Agrofertu do slepého svěřenského fondu není pro premiéra Andreje Babiše (ANO) řešením, jak se při čerpání dotací vyhnout střetu zájmů. Novinářům to v pondělí řekli zástupci organizace Transparency International, podle nichž tato varianta nemá oporu v českém právním řádu. Smyslem slepého svěřeneckého typu fondu je to, že vkladatel nemá informace o tom, co s jeho majetkem děje.</b>
      </p>
      <p>Evropská komise minulý týden poslala do Prahy audit, z něhož vyplývá, že český premiér je ve střetu zájmů, neboť má nadále vliv na Agrofert, přestože ho vložil do svěřenských fondů. Babiš to odmítá a tvrdí, že převedením své firmy do svěřenského fondu splnil všechny zákonné podmínky. Podle EK musí ve lhůtě dvou měsíců po doručení českého překladu tuzemské úřady sdělit, jak provedou doporučení obsažená ve zprávě.</p>
      <figure>
        <img src="https://1gr.cz/fotky/lidovky/19/061/lnorg/ELE7bca1a_060035_7347992.jpg"/>
        <figcaption>Ředitel nevládní organizace Transparency International David Ondráčka.</figcaption>
      </figure>
      <p>O možnosti převedení Agrofertu do slepého svěřenského fondu dnes informovaly Hospodářské noviny. Podle nich by v jeho čele stál správce, který by byl na Babišovi skutečně nezávislý a premiér by jeho činnost nemohl nijak ovlivnit. V minulosti tento typ fondu během plnění veřejných funkcí využil například prezident USA Barack Obama nebo britská premiérka Theresa Mayová.</p>
      <p>Smyslem takového fondu je to, že vkladatel nemá informace o tom, co s jeho majetkem děje. Podle právních expertů TI však tzv. blind trust nemá oporu v české legislativě. Vhodný je navíc pro „uskladnění“ financí, které jsou bez vědomí vkladatele spravovány. To je ale podle TI s ohledem na strukturu Agrofertu vyloučeno. „Babiš vždy bude vědět, že jeho firma podniká například v zemědělství, které ze své pozice může ovlivňovat. Kvůli velkému rozsahu činnosti Agrofertu se také musí dozvědět z médií, co se s jeho firmou děje. V orgánech svěřenského fondu má také svou manželku, nemůže tak být splněna podmínka neinformovanosti,“ uvedl analytik TI Milan Eibl.</p>
      <p>Premiér se slepým fondem není schopen střetu zájmů zbavit také proto, že na konci působení v politice získá zpět svůj zhodnocený majetek. „Vůbec zde není ten prvek slepoty,“ řekl ČTK právník TI Petr Leyer.</p>
      <p>Podnět k EK kvůli podezření z premiérova střetu zájmů podala Transparency loni. Výsledek práce v podobě finální verze auditu byl zaslán českým úřadům před týdnem. Organizace se s premiérem také soudí o dobré jméno kvůli Babišovým opakovaným výrokům, v nichž TI označil za zkorumpovanou.</p>
    </article>
  </body>
</html>