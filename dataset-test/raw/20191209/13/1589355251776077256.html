<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/cina-zaklada-novu-ropnu-spolocnost-bude-riadit-vacsinu-ropovodov-v-krajine-2.html"/>
    <meta property="og:site_name" content="TREND.sk"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="Čína zakladá veľkú národnú spoločnosť. Bude riadiť ropovody v krajine"/>
    <meta property="og:description" content="Čína chce posilniť konkurenciu na trhu s ropou a plynom"/>
  </head>
  <body>
    <article>
      <h1>Čína zakladá veľkú národnú spoločnosť. Bude riadiť ropovody v krajine</h1>
      <address><time datetime="2019-12-09T13:08:00+00:00">09 Dec 2019, 13:08</time> by <a rel="author">TASR</a></address>
      <p>
        <b>Čína v pondelok oznámila, že založí novú národnú spoločnosť na prevádzku ropovodov a plynovodov. Cieľom tohto kroku je zvýšiť konkurenciu na trhu.</b>
      </p>
      <p>Dlhoočakávaná štátna spoločnosť má poskytnúť ostatným investorom na trhu spravodlivý prístup k infraštruktúre, ktorú kontrolujú najmä tri čínske štátne ropné firmy, ako uviedla agentúra Sinchua.</p>
      <p>„Nová spoločnosť oddelí prepravu ropy a plynu od produkcie a predaja a otvorí transport tretím stranám, čo bude prínosom pre hospodársku súťaž na trhu,“ uviedla Sinchua s odvolaním sa na neidentifikovaný zdroj z priemyslu.</p>
      <related>
        <a href="https://www.etrend.sk/ekonomika/spinava-ropa-bude-mat-dohru-dodavatel-odskodni-aj-prevadzky-na-slovensku.html"/>
      </related>
      <p>Očakáva sa, že nový subjekt bude riadiť väčšinu ropovodov v krajine, ktoré kontrolujú energetické giganty China National Petroleum (CNPC), Sinopec a CNOOC, a tiež niektoré podzemné zásobníky zemného plynu, ako aj niekoľko terminálov na skvapalnený zemný plyn.</p>
      <p>Na konci roka 2018 vlastnila CNPC podiel vo výške 63 percent v hlavných čínskych ropovodoch a plynovodoch, zatiaľ čo Sinopec mal pod kontrolou 31 percent a CNOOC 6 percent.</p>
      <p>V samostatnej správe Sinchua v pondelok informovala o tom, že na nový subjekt bude dohliadať Štátna komisia pre dohľad a správu aktív, ktorá v ňom bude mať 40 percentný podiel.</p>
      <p>Podľa agentúry, ktorá sa odvoláva na nemenovaný zdroj z priemyslu, tri štátne energetické giganty si rozdelia zostávajúci podiel v novej firme, pričom CNPC bude mať 30 percent, Sinopec 20 percent a CNOOC 10 percent.</p>
    </article>
  </body>
</html>