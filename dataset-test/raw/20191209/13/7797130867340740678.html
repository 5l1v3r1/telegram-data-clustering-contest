<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550830/Od-pocetka-protesta-u-Hongkongu-uhapseno-vise-od-6.000-ljudi.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T13:03:00+00:00"/>
    <meta property="og:title" content="Od početka protesta u Hongkongu uhapšeno više od 6.000 ljudi"/>
    <meta property="og:description" content="Policija Hongkonga je saopštila da je izvršila 6.022 hapšenja i bacila suzavac oko 16.000 puta tokom šestomesečnih..."/>
  </head>
  <body>
    <article>
      <h1>Od početka protesta u Hongkongu uhapšeno više od 6.000 ljudi</h1>
      <address>
        <time datetime="2019-12-09T13:03:00+00:00">09 Dec 2019, 13:03</time>
      </address>
      <p>Policija Hongkonga je saopštila da je izvršila 6.022 hapšenja i bacila suzavac oko 16.000 puta tokom šestomesečnih antivladinih protesta u toj autonomnoj kineskoj teritoriji.</p>
      <p>U broj hapšenja uključeno je privođenje 11 osoba u racijama tokom vikenda, kada je otkriveno oružje za koje policija sumnja da bi bilo upotrebljeno na <b><a href="http://rs.n1info.com/Svet/a550640/Stotine-hiljada-ljudi-ponovo-na-ulicama-Hongkonga.html">mirnim demonstracijama u nedelju, na kojima su učestvovale stotine hiljada ljudi</a></b>.</p>
      <p>Policija je u ponedeljak uhapsila još 12 osoba, osumnjičenih za pripremanje molotovljevih koktela. Od početka antivladinih protesta u junu povređena su 493 policajca, navodi se u saopštenju.</p>
      <p>Protesti su izbili početkom juna zbog predloga zakona o ekstradiciji koji je predviđao izručenje osumnjičenih Pekingu i u početku su bili mirni. Demonstracije na kojima je vremenom sve češće dolazilo do sukoba s policijom, izrodile su protestni pokret protiv vlade Hongkonga i Pekinga i prerasle su u borbu za demokratska prava i očuvanje građanskih sloboda koje su Hongkongu garantovane 1997. kada je Velika Britanija vratila tu teritoriju Kini.</p>
    </article>
  </body>
</html>