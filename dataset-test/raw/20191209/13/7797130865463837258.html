<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Showbiz/a550848/Egzit-na-prvom-mestu-liste-najvecih-festivala-prema-enciklopediji-Svetski-atlas.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="Egzit na prvom mestu liste najvećih festivala prema enciklopediji Svetski atlas"/>
    <meta property="og:description" content="Enciklopedija Svetski atlas (World Atlas) postavila je Egzit (EXIT) na prvo mesto svoje nedavno objavljenje liste..."/>
  </head>
  <body>
    <article>
      <h1>Egzit na prvom mestu liste najvećih festivala prema enciklopediji Svetski atlas</h1>
      <address>
        <time datetime="2019-12-09T13:50:00+00:00">09 Dec 2019, 13:50</time>
      </address>
      <p>Enciklopedija Svetski atlas (World Atlas) postavila je Egzit (EXIT) na prvo mesto svoje nedavno objavljenje liste najvećih muzičkih festivala na svetu, saopštili su organizatori tog festivala.</p>
      <p>Uredništvo Atlasa opisuje Egzit kao "višestruko nagradjivani letnji festival čija posećenost broji preko 200.000 ljudi iz najrazličitijih zemalja sveta".</p>
      <p>"Budući da je Egzit iza sebe ostavio i nekoliko dogadjaja sa još većom posetom i dužom istorijom, pa i višestruko većim budžetima, kao što su britanski gigant Glastonberi (Glastonbury) ili brazilski "Rock in Rio", može se zaključiti da je lista najvećih festivala odredjena po njihovom značaju i zbiru svih faktora, što novo priznanje za Egzit čini još važnijim", navode organizatori festivala.</p>
      <p>Kako je istaknuto u saopštenju, Svetski atlas navodi i da internacionalni muzički festivali nude platformu lokalnim i svetskim talentima da svoje nastupe predstave široj publici, a takodje dozvoljavaju i veliku kulturološku razmenu i doprinose turističkom razvoju zemalja u kojima se održavaju.</p>
      <p>"Osim toga, veliki muzički festivali privlače ogroman broj ljudi, što veoma pozitivno utiče na lokalnu ekonomiju. Upravo ovu tvrdnju dokazuje i činjenica da je Egzit festival samo ove godine ostvario rekordan doprinos domaćoj privredi, sa čak 16.4 miliona evra, dok je od osnivanja festivala do danas, domaća privreda ostvarila preko 180 miliona evra ekonomske koristi od Exita, i to ne računajući višestruko veću procenjenu vrednost medjunarodne promocije Novog Sada i cele Srbije", istakli su organizatori.</p>
      <p>U svom tekstu o muzičkoj festivalskoj industriji, World Atlas navodi i da baš festivalska industrija na globalnom planu trenutno vredi tri milijarde američkih dolara i da je brzorastuća u celom svetu, što potvrdjuje i Svetska turistička organizacija Ujedinjenih nacija (UNWTO) koja navodi procenu da će već u narednoj deceniji gotovo 370 miliona mladih putnika činiti ukupnu potrošnju od preko 400 milijardi dolara.</p>
      <p>Organizatori festivala navode da Egzit festival godinama unazad dobija priznanja svetski cenjenih medija poput britanskog javnog servisa BBC, Forbsa (Forbes), Tajmsa (Times), Gardijana (The Guardian).</p>
      <p>Egzit festival 2020. biće održan od 9. do 12. jula, a nakon što su najpovoljnije ulaznice za naredno izdanje festivala rasprodate za svega 53 minuta, trenutno su u prodaji kompleti po promotivnoj ceni od 6.490 dinara, što predstavlja visokih 55 odsto uštede u odnosu na finalnu cenu.</p>
    </article>
  </body>
</html>