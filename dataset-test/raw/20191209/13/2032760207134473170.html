<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91728"/>
    <meta property="og:site_name" content="Denník politika"/>
    <meta property="article:published_time" content="2019-12-09T13:35:00+00:00"/>
    <meta property="og:title" content="Kotlebovci chceli organizovať stretnutie s občanmi, ale Petržalka im odmietla prenajať priestory"/>
    <meta property="og:description" content="9.12.2019 (Webnoviny.sk) – Kotlebovci chceli v utorok 10. decembra o 17:00 zorganizovať stretnutie s občanmi v Dome kultúry (DK) Lúky v bratislavskej mestskej časti Petržalka. Mestská časť stretnutie zatrhla zrušením prenájmu priestorov pre stretnutie kotlebovcov s občanmi. Pre agentúru SITA to uviedla hovorkyňa Petržalky Mária Halašková."/>
  </head>
  <body>
    <article>
      <h1>Kotlebovci chceli organizovať stretnutie s občanmi, ale Petržalka im odmietla prenajať priestory</h1>
      <address><time datetime="2019-12-09T13:35:00+00:00">09 Dec 2019, 13:35</time> by <a rel="author">Webnoviny</a></address>
      <p>9.12.2019 (Webnoviny.sk) – Kotlebovci chceli v utorok 10. decembra o 17:00 zorganizovať stretnutie s občanmi v Dome kultúry (DK) Lúky v bratislavskej mestskej časti Petržalka. Mestská časť stretnutie zatrhla zrušením prenájmu priestorov pre stretnutie kotlebovcov s občanmi. Pre agentúru SITA to uviedla hovorkyňa Petržalky Mária Halašková.</p>
      <p>Ako ďalej informovala, Petržalka má informácie, že sa charakter stretnutia po zrušení nájmu má zmeniť. Mestská časť preto požiadala o pomoc mestskú políciu. Tá bude v utorok 10. decembra v čase od 16:00 do 18:00 na Vígľašskej ulici dohliadať na verejný poriadok.</p>
      <h3>Zmluvu uzavreli s fyzickou osobou</h3>
      <p>„<i>O tom, že sa v DK Lúky bude konať táto akcia sa Petržalka dozvedela až z propagačných materiálov a informácií uvedených na stránkach ĽS Naše Slovensko</i>,“ vysvetlila Halašková.</p>
      <p>Zmluvu o prenájme priestorov DK Lúky uzavreli s fyzickou osobou, ktorá neuviedla, že ide o prenájom „<i>na propagáciu extrémistickej a fašizmus propagujúcej politickej strany</i>,“ uviedla Halašková s tým, že akcie propagujúce fašizmus a extrémizmus mestská časť Petržalka kategoricky odmieta.</p>
      <h3>Mal prísť aj Mazurek</h3>
      <p>Na stretnutí mal byť podľa petržalských okresných predsedov za Progresívne Slovensko a SPOLU Petra Koupila a Pavla Škápika prítomný aj bývalý poslanec Národnej rady SR Milan Mazurek.</p>
      <p>Podľa nich je neprijateľné, aby sa takéto stretnutie konalo v priestoroch, kde sa neraz organizovali podujatia pripomínajúce hrôzy fašizmu z obdobia druhej svetovej vojny.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/kotlebovci-chceli-organizovat-stretnutie-s-obcanmi-ale-petrzalka-im-odmietla-prenajat-priestory/"><u>Kotlebovci chceli organizovať stretnutie s občanmi, ale Petržalka im odmietla prenajať priestory</u></a> © SITA Všetky práva vyhradené.</p>
    </article>
  </body>
</html>