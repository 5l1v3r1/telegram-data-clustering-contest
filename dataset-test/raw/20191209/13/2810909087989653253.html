<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361417"/>
    <meta property="og:site_name" content="РЕПУБЛИКА СРПСКА - РТРС"/>
    <meta property="article:published_time" content="2019-12-09T13:48:00+00:00"/>
    <meta property="og:title" content="Ковачевић: Понашање опозиције је посљедњи плес губитника"/>
    <meta property="og:description" content="Програм реформи БиХ је документ који је усклађен са резолуцијом Народне скупштине Републике Српске о проглашењу војне неутралности, не води у НАТО, нити је АНП, што су директно потврдили и амбасадор Русије у БиХ Петер Иванцов, као и изасланик америчког државног секретара Метју Палмер, изјавио је Срни порптарол СНСД-а Радован Ковачевић."/>
  </head>
  <body>
    <article>
      <h1>Ковачевић: Понашање опозиције је посљедњи плес губитника</h1>
      <address>
        <time datetime="2019-12-09T13:48:00+00:00">09 Dec 2019, 13:48</time>
      </address>
      <p>
        <i>Програм реформи БиХ је документ који је усклађен са резолуцијом Народне скупштине Републике Српске о проглашењу војне неутралности, не води у НАТО, нити је АНП, што су директно потврдили и амбасадор Русије у БиХ Петер Иванцов, као и изасланик америчког државног секретара Метју Палмер, изјавио је Срни порптарол СНСД-а Радован Ковачевић.</i>
      </p>
      <p>Ковачевић је нагласио да све ово говори да је ријеч о једном добро избалансираном документу који је производ компромиса у БиХ и у којем је, што је за СНСД најбитније, уважен став Републике Српске.</p>
      <p>Он је истакао да је Милорад Додик успио да у преговарачком процесу добије сагласност свих, и домаћих и међународних фактора, да у једном званичном документу усвојеном на нивоу БиХ по први пут стоји да се чланство у НАТО не прејудицира, односно да се чланство у НАТО-у тренутно уопште не разматра.</p>
      <p>- У свим другим документима, почевши од одлуке Предсједништва БиХ из 2005. године у којем је био Борислав Паравац из СДС-а, чланство у НАТО је био званичан циљ БиХ. То је Милорад Додик успио промијенити и то уз сагласност друга два конститутивна народа у БиХ - појаснио је Ковачевић.</p>
      <p>Констатовао је да све ово критикују само људи из СДС-а и ПДП-а и то из само једног разлога, што ће коначно бити спроведена изборна воља грађана Републике Српске и што ће они, у складу са том вољом, коначно завршити у опозицији.</p>
      <p>Ковачевић је рекао да због јавности мора да подсјети да су СДС и ПДП гласали за све документе, стратегије и законе како на нивоу Републике Српске, тако и на нивоу БиХ, у којима је било наведено да БиХ треба постати члан НАТО-а.</p>
      <p>- Једини документ за који они нису гласали је Резолуција о заштити уставног поретка и проглашењу војне неутралности Републике Српске, а осим тога, њихов Младен Иванић је послије усвајања ове резолуције, потпуно је игноришући, у Предсједништву БиХ усвојио Преглед одбране БиХ, који је био један од главних услова НАТО-а за МАП, као и Стратегију спољне политике БиХ у којој су МАП и НАТО наведени као главни приоритет БиХ - нагласио је Ковачевић.</p>
      <p>Притом, каже он, ријеч је о документима и стратегијама које је Небојша Радмановић за осам година у Предсједништву БиХ одбијао да буду стављени и на дневни ред.</p>
      <p>- Дакле, све ово што опозиција тренутно ради може се окарактерисати само као крајње лицемјерје и као посљедњи плес губитника. Ми за те њихове игре немамо времена. Они нека наставе само да критикују и кукају, а ми ћемо наставити да радимо. И у Савјету министара и у Влади Српске. За Српску - поручио је портпарол СНСД-а.</p>
    </article>
  </body>
</html>