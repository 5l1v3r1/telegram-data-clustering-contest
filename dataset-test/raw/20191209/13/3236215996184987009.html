<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www2.hkej.com/instantnews/stock/article/2325048"/>
    <meta property="og:site_name" content="信報即時新聞"/>
    <meta property="article:published_time" content="2019-12-09T13:09:00+00:00"/>
    <meta property="og:title" content="【盤房來料】本地銀行獲大行調低評級及目標價"/>
    <meta property="og:description" content="美股上周五做好，除咗因為中美貿易談判發展正面之外，當晚公布就業數據理想，帶動美股三大指數上升，而港股今日亦隨之連升兩日，今早一度收復10日及20日線，可惜中午收市，兩條移動平均線皆..."/>
  </head>
  <body>
    <article>
      <h1>【盤房來料】本地銀行獲大行調低評級及目標價</h1>
      <address>
        <time datetime="2019-12-09T13:09:00+00:00">09 Dec 2019, 13:09</time>
      </address>
      <table>
        <tr>
          <td/>
        </tr>
      </table>
      <p>美股上周五做好，除咗因為中美貿易談判發展正面之外，當晚公布就業數據理想，帶動美股三大指數上升，而港股今日亦隨之連升兩日，今早一度收復10日及20日線，可惜中午收市，兩條移動平均線皆得而復失。恒指高開15點後，一度倒跌66點，見過26432點半日低位，喺26400點見支持，其後重上10日線(26522點)及一度上試20日線(26611點)，見過半日高位26618點，最多升119點。其後升勢回順，升幅大大收窄，中午恒指報收26504點，升6點；國指則報收10413點，同樣升6點。<br/>中美貿易談判似乎傾得幾好，即使侵侵已簽署香港法案，一度令中國不悅，又話要反制乜乜物物，但身體最誠實，拖咗超過一年嘅貿易戰，實在對中國經濟帶嚟打擊，把口再硬都唔可以死撐，始終都要盡快達成首階段協議，並繼續解決貿易戰，令中美雙方貿易關係正常化，最終目的梗係希望對方撤銷關稅。既然中美雙方目標一致，就係要盡快達成首階段協議，其他嘢都擺埋一邊先，以貿易談判為首要任務。既然首階段協議有望達成，人民幣匯價亦穩定落嚟，貿戰及人仔敏感股當然繼續有炒作。<br/>一對手設股龍頭孖寶升勢持續，唔單止係貿戰現曙光，多間大行調高蘋果明年手機出貨量，相關設備股當然受惠。呢個板塊最近強勢，升得有板有眼，除非談判忽然反枱，暫時呢個板塊仍有缸邊友留戀。不過其他科網股則個別發展，除咗騰訊(<a href="http://stock360.hkej.com/quotePlus/00700">00700</a>)要撐住個市，仍然錄得升幅外，其他巨無霸科網股要抖抖。<br/>人仔企穩內房股發力，加上有地方省市放鬆限購措施，內房股近日有追捧，唔少內房股已升抵年內高位，甚至有發力向上破頂之勢，破頂唔估頂，有貨不妨坐定定，但貿意已逼近阻力位嘅內房股，一見唔對路要識得落車。<br/>雖然今早見瑞銀發表本地銀行評級報告，大部份本地銀行均被下調評級或目標價，但相關股份跌勢溫和，大笨象(<a href="http://stock360.hkej.com/quotePlus/00005">00005</a>)半日更升0.7%。香港整體經濟環境轉差，銀行內百業之母，肯定本地銀行亦難捱，咪見反彈手多追貨，否則買完又要侷坐。<br/>麥狄文<br/>(徐狄怡‧證監會持牌人)</p>
    </article>
  </body>
</html>