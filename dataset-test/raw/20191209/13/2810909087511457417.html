<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361412"/>
    <meta property="og:site_name" content="КУЛТУРА - РТРС"/>
    <meta property="article:published_time" content="2019-12-09T13:22:00+00:00"/>
    <meta property="og:title" content="Егзит на врху листе највећих музичких фестивала"/>
    <meta property="og:description" content="Енциклопедија World Atlas поставила је Егзит на прво мјесто своје недавно објављење листе највећих музичких фестивала на свијету, саопштили су из Егзита."/>
  </head>
  <body>
    <article>
      <h1>Егзит на врху листе највећих музичких фестивала</h1>
      <address>
        <time datetime="2019-12-09T13:22:00+00:00">09 Dec 2019, 13:22</time>
      </address>
      <p>
        <i>Енциклопедија World Atlas поставила је Егзит на прво мјесто своје недавно објављење листе највећих музичких фестивала на свијету, саопштили су из Егзита.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0810/081097.jpg"/>
        <figcaption>Егзит<br/>Фото: B92</figcaption>
      </figure>
      <p>Уредништво Атласа описује Егзит као вишеструко награђивани љетни фестивал чија посjeћеност броји преко 200.000 људи из најразличитијих земаља свијета.</p>
      <p>Будући да је Егзит иза себе оставио и неколико догађаја са још већом посјетом и дужом историјом, па и вишеструко већим буџетима, као што су британски гигант "Glastonbury" или бразилски "Rock in Rio", може се закључити да је листа највећих фестивала одређена по њиховом значају и збиру свих фактора, што ново признање за Егзит чини још важнијим.<br/><br/>Атлас наводи и да интернационални музички фестивали нуде платформу локалним и свјетским талентима да своје наступе представе широј публици, а такође дозвољавају и велику културолошку размјену и доприносе туристичком развоју земаља у којима се одржавају.</p>
      <p>Осим тога, велики музички фестивали привлаче огроман број људи, што веома позитивно утиче на локалну економију.</p>
      <p>Управо ову тврдњу доказује и чињеница да је Егзит фестивал само ове године остварио рекордан допринос привреди Србије, са чак 16.4 милиона евра. Од оснивања фестивала до данас, привреда Србије остварила је преко 180 милиона евра економске користи од Егзита, и то не рачунајући вишеструко већу процијењену вриједност међународне промоције Новог Сада и цијеле Србије.</p>
      <p>У свом тексту о музичкој фестивалској индустрији, Атлас наводи и да баш фестивалска индустрија на глобалном плану тренутно вриједи три милијарде америчких долара и да је брзорастућа у целом свијету. То потврђује и Свјетска туристичка организација Уједињених нација која наводи процјену да ће већ у наредној деценији готово 370 милиона младих путника чинити укупну потрошњу од преко 400 милијарди долара.<br/><br/>Егзит фестивал годинама уназад добија признања свјетски угледних медија.</p>
      <p>Тако га је британски јавни сервис Би-Би-Си уврстио на најужи списак највећих фестивала свијета, описујући га као фестивал који "његује свој револуционарни дух", док је Форбс као главни адут Егзита означио управо програм фестивала.</p>
      <p>Тајмс је у опширном чланку о Србији Егзиту додијелио епитет "Glastonbury на Дунаву", док је Гардијан у свом глобалном календару најбољих свјетских догађаја за јул издвојио баш Егзит, иако је тај мјесец традиционално крцат фестивалима широм свијета.<br/><br/>Егзит фестивал 2020. године биће одржан од 9. до 12. јула.</p>
    </article>
  </body>
</html>