<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/362068-bijusais-nba-basketbolists-tiek-sodits-par-neskatisanos-uz-kinas-karogu-himnas-atskanosanas-laika"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T13:09:00+00:00"/>
    <meta property="og:title" content="Bijušais NBA basketbolists tiek sodīts par neskatīšanos uz Ķīnas karogu himnas atskaņošanas laikā"/>
    <meta property="og:description" content="Bijušais Nacionālās basketbola asociācijas (NBA) spēlētājs no Francijas Geršons Jabusele, saņēmis naudas sodu no Ķīnas Basketbola asociācijas (CBA) par to, ka pirms gaidāmā mača viņš nav skatījies uz griestos iekārto valsts karogu."/>
  </head>
  <body>
    <article>
      <h1>Bijušais NBA basketbolists tiek sodīts par neskatīšanos uz Ķīnas karogu himnas atskaņošanas laikā</h1>
      <address><time datetime="2019-12-09T13:09:00+00:00">09 Dec 2019, 13:09</time> by <a rel="author">Jauns.lv / LETA</a></address>
      <p>
        <b>Bijušais Nacionālās basketbola asociācijas (NBA) spēlētājs no Francijas Geršons Jabusele, saņēmis naudas sodu no Ķīnas Basketbola asociācijas (CBA) par to, ka pirms gaidāmā mača viņš nav skatījies uz griestos iekārto valsts karogu.</b>
      </p>
      <p>Kā paredz CBA noteikumi, ikvienam basketbolistam Ķīnas čempionātā pirms spēļu sākuma, kad tiek atskaņota himna, savs skatiens ir jāvērš augšup uz lielvalsts karogu.</p>
      <p>Francūzis pārstāv Naņdzjinas "Monkey King" komandu.</p>
      <p>Aizvadītajā nedēļas nogalē pirms gaidāmās spēles Jabusele tika parādīts televīzijā ar nokārtu galvu, kā rezultātā viņam būs jāšķiras no 1400 ASV dolāriem (1264 eiro).</p>
      <p>CBA paziņoja, ka basketbolistam izteikts strikts aizrādījums. Pats spēlētājs šo incidentu nav komentējis.</p>
      <p>Pirms došanās uz Ķīnu, Jabusele divas sezonas pavadīja NBA komandā Bostonas "Celtics".</p>
      <p>Ķīna 2017.gadā pēc prezidenta Sji Dzjiņpina iniciatīvas apstiprināja izmaiņas likumā, kas tagad paredz, ka ikviens, kurš neciena nacionālo himnu, var tikt sodīts ar līdz pat trīs gadu cietumsodu. Tikmēr sociālajos tīklos ķīniešu viedoklis par notikušo dalās.</p>
      <p>"Viņš ir priecīgs pelnīt Ķīnas naudu, bet neciena to," sociālajā vietnē "Weibo", kas Ķīnā ir ļoti populāra, ierakstu publicēja kāds atbalstītājs.</p>
      <p>Tomēr vairums fanu pauda pārliecību, ka piešķirtais sods ir pārlieku bargs. "Tas nav loģiski. Sākotnēji jau būtu jāsaprot, ka viņš nav ķīnietis. Tāpat viņš bija piecēlies kājās un nedemonstrēja žestus, kas būtu necienīgi," rakstīja fans, kurš neatbalstīja piešķirto sodu. "Viņam bija nokārta galva. Nu un? Kurā ērā dzīvo CBA? Šķiet, ka 50 gadus atpakaļ."</p>
      <p>Jabusele gan nav pirmais ārzemju spēlētājs, kurš Ķīnā pārkāpis patriotiskus noteikumus. Pērn futbola komandas Šaņdunas "Luneng" pussargs Djegu Tardeli saņēma vienas spēles diskvalifikāciju, jo Ķīnas himnas laikā ar rokās paberzēja seju.</p>
    </article>
  </body>
</html>