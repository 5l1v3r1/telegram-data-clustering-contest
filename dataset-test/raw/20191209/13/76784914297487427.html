<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/techtud/2019/12/09/komposztalas_halal_kornyezetvedelem/"/>
    <meta property="og:site_name" content="Index.hu"/>
    <meta property="article:published_time" content="2019-12-09T13:54:00+00:00"/>
    <meta property="og:title" content="Hamarosan megnyílik az első emberi holttestekkel működő komposztáló Amerikában"/>
    <meta property="og:description" content="Ezer tonna szén-dioxidot spórol meg holttestenként, ezzel jót tesz a természetnek."/>
  </head>
  <body>
    <article>
      <h1>Hamarosan megnyílik az első emberi holttestekkel működő komposztáló Amerikában</h1>
      <address><time datetime="2019-12-09T13:54:00+00:00">09 Dec 2019, 13:54</time> by <a rel="author" href="https://index.hu/szerzo/juhasz_edina" target="_blank">Juhász Edina</a></address>
      <p>2021-ben Seattle-ben nyílik meg az első olyan temetkezési vállalkozás, ami emberi holttesteket komposztál. A Recompose nevű cég nagyjából 30 nap alatt végez egy holttest komposztálásával. A cég szerint ezzel a módszerrel ezer tonnányi szén-dioxid-kibocsájtást lehet spórolni a hagyományos temetkezési szokásokhoz képest, arról nem is beszélve, hogy a krematóriumok működtetése mennyi energiát használ el, és hogy a balzsamozási eljárások és a vegyi anyagok szennyezhetik a talajt. </p>
      <p>Seattle-ben 75 holttest komposztálására lesz lehetőség egyszerre, és már a városvezetés, valamint a hatóságok is engedélyezték ezt a fajta temetkezést. Sőt, 2020 májusától törvényben engedélyezik a temetkezéseknek, hogy elvégezzék az emberi maradványok termőtalajjá alakítását. </p>
      <aside>A városvezetés szerint a törvény lehetővé teszi a környezetkímélő temetkezések elterjedését, és megoldja azt a problémát is, hogy a folyamatosan növekvő városiasodás miatt egyre több temetkezési helyre lenne szükség. </aside>
      <p>Ráadásul össze is cseng azzal, hogy az emberek egyre tudatosabban szeretnék csökkenteni az ökológiai lábnyomukat. </p>
      <p>A természet tökéletesítette az élet-halál ciklust, arra voltunk kíváncsiak, hogyan tudjuk ebbe beépíteni az emberek halálát - mondta az <a href="https://www.independent.co.uk/news/science/funeral-green-burial-climate-change-environment-soil-composting-recompose-seattle-a9238896.html">Independentnek</a> a Katrina Spade, a cég vezetője, aki szerint ezzel a módszerrel visszaadunk valamennyit a bolygónak, és részei leszünk a természet körforgásának. </p>
      <p>A zöld temetkezés egy minden elemében új kezdeményezés, de eddig leginkább erdős területeken temettek el embereket. Az új temetkezési helyen  azonban újrafelhasználható tálcán egy hatszögletű csőbe helyezik a testet lucernával, faforgáccsal, lucernával, a holttest hőmérsékletét szabályozzák, míg a környezetét levegőztetik, így a természetesen megjelenő baktériumok 4-7 hét alatt lebontják a testet.  A nagyjából egy tonnányi komposzt ezután a hozzátartozókhoz kerül, akik akár eljótékonykodhatják olyan szervezetnek, akik arról gondoskodnak, hogy a környékbeli erdők táptalaja megfelelő legyen, ami a cég vezetői szerint rengeteget jelent a természetnek, és sokkal jobb megoldás lehet, mint például a hamvak szétszórása. </p>
      <figure>
        <iframe data-src="https://twitter.com/recomposelife/status/1197976110375391233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>