<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/airbnb-fovoi-gia-tsounami-agogon-meta-ti-dikastiki-apofasi-vomva/2932684/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T13:31:35+00:00"/>
    <meta property="og:title" content="Airbnb: Φόβοι για “τσουνάμι” αγωγών μετά τη δικαστική απόφαση “βόμβα”"/>
    <meta property="og:description" content="Στον &quot;αέρα&quot; κινδυνεύουν να τιναχτούν τουριστικές επενδύσεις μετά την απόφαση - &quot;βόμβα&quot; του Μονομελούς Πρωτοδικείου Ναυπλίου για μισθώσεις Airbnb! Λόγω της δικαστικής απόφασης που βάζει φρένο, εκφράζονται φόβοι ότι το επόμενο διάστημα θα ξεσπάσει &quot;τσουνάμι&quot; αγωγών. Ήδη &quot;σπάνε&quot; τα τηλέφωνα από διαχειριστές πολυκατοικιών που ζητούν σχετικές πληροφορίες. Το νέο σκηνικό απειλεί να φέρει τα πάνω κάτω στην ελληνική κτηματαγορά και την οικονομία."/>
  </head>
  <body>
    <article>
      <h1>Airbnb: Φόβοι για “τσουνάμι” αγωγών μετά τη δικαστική απόφαση “βόμβα”</h1>
      <h2>Στον "αέρα" κινδυνεύουν να τιναχτούν τουριστικές επενδύσεις μετά την απόφαση - "βόμβα" του Μονομελούς Πρωτοδικείου Ναυπλίου για μισθώσεις Airbnb! Λόγω της δικαστικής απόφασης που βάζει φρένο, εκφράζονται φόβοι ότι το επόμενο διάστημα θα ξεσπάσει "τσουνάμι" αγωγών. Ήδη "σπάνε" τα τηλέφωνα από διαχειριστές πολυκατοικιών που ζητούν σχετικές πληροφορίες. Το νέο σκηνικό απειλεί να φέρει τα πάνω κάτω στην ελληνική κτηματαγορά και την οικονομία.</h2>
      <address><time datetime="2019-12-09T13:31:35+00:00">09 Dec 2019, 13:31</time> by <a rel="author">Μαίρη Ι. Παπακωνσταντίνου</a></address>
      <p>Επενδύσεις αρκετών εκατομμυρίων ευρώ στον τουρισμό κινδυνεύουν να τιναχτούν στον αέρα μετά την απόφαση του Μονομελούς Πρωτοδικείου Ναυπλίου, που απαγορεύει στην ιδιοκτήτρια να μισθώνει το σπίτι της με <b>Airbnb.</b></p>
      <p>“Τσουνάμι” αγωγών εκτιμούν ότι θα ακολουθήσει το προσεχές διάστημα απειλώντας το 1,4 δισ. δολάρια όφελος του airbnb για την ελληνική οικονομία το 2019.</p>
      <p>Αυτό τουλάχιστον εκτιμούν παράγοντες της κτηματαγοράς, ενώ εκπρόσωποι του δικηγορικού συλλόγου το επιβεβαιώνουν, λέγοντας ότι τελευταία πυκνώνουν τα τηλεφωνήματα από διαχειριστές πολυκατοικιών που θέλουν να μάθουν πώς θα ανακόψουν την επαγγελματική δραστηριότητα σε συνιδιοκτήτη τους.</p>
      <p>Κι όλα αυτά όταν οι βραχυχρόνιες μισθώσεις στα χρόνια της οικονομικής κρίσης, στήριξαν εκατοντάδες ιδιοκτήτες, που λόγω της βαριάς φορολογίας κινδύνεψαν ακόμα και με απώλεια της περιουσίας τους.</p>
      <p>Αυτή τη στιγμή περισσότεροι από 128.000 ιδιοκτήτες νοικιάζουν το σπίτι τους με airbnb, όταν το 2010, που πρωτοεμφανίστηκε ο θεσμός, τα διαθέσιμα για βραχυχρόνιες μισθώσεις σπίτια, ανέρχονταν σε μόλις 54 κι αυτά στην Αττική.</p>
      <p>Από τότε δημιουργήθηκε μια ολόκληρη οικονομία γύρω από το airbnb. Οικοδομικές εργασίες για την ανακατασκευή κι ανακαίνιση σπιτιών, αλλά και αγορές διαμερισμάτων με σκοπό την εμπορική τους εκμετάλλευση, ήταν οι λόγοι που κράτησαν ζωντανό το Real estate, όπως αναφέρουν παράγοντες της κτηματαγοράς.</p>
      <p>Τα τελευταία χρόνια επικράτησε επενδυτική φρενίτιδα, καθώς από ιδιώτες μέχρι funds του εξωτερικού επένδυσαν για τη δημιουργία καταλυμάτων που προορίζονται για βραχυχρόνιες μισθώσεις.</p>
      <p>Όμως τώρα, που ο επίσημος φορέας του Airbnb κάνει λόγο για όφελος 1,4 δισ. δολάρια στην ελληνική οικονομία, οι ειδικοί του Real estate αναφέρουν ότι η θετική απόφαση του Μονομελούς Πρωτοδικείου ανοίγει το δρόμο για πολλές ακόμα αγωγές, τάση που επιβεβαιώνουν και οι δικηγόροι.</p>
      <p>Όπως εκτιμούν οι εμπλεκόμενοι φορείς: Οι ανατροπές στο airbnb τώρα αρχίζουν!</p>
      <h3>Airbnb: Τέλος οι ενοικιάσεις σε πολυκατοικίες! Δικαστική απόφαση “βόμβα”!</h3>
      <p>Υπενθυμίζεται ότι η απόφαση σταθμός που φέρνει τα πάνω κάτω στις μισθώσεις Airbnb ελήφθη από το Μονομελές Πρωτοδικείο Ναυπλίου. Ανοίγει το δρόμο για μαζικές αγωγές, καθώς απαγόρευσε τη βραχυχρόνια μίσθωση διαμερίσματος σε πολυκατοικία της αργολικής πρωτεύουσας.</p>
      <p>Το δικαστήριο δέχτηκε την αίτηση ασφαλιστικών μέτρων που έκαναν οι υπόλοιποι ένοικοι πολυκατοικίας στο Ναύπλιο και υποχρεώνει την ιδιοκτήτρια που νοίκιαζε το σπίτι της με Airbnb, να “μην επαναλάβει στο μέλλον την επαγγελματική χρήση, ως τουριστικού καταλύματος και να περιοριστεί στη χρήση αυτής ως κατοικίας”.</p>
      <p>Όπως μάλιστα αναφέρει σε δημοσίευμά της η εφημερίδα Τα Νέα, η δικαστική απόφαση προβλέπει πως αν η ιδιοκτήτρια δεν συμμορφωθεί, απειλείται “με προσωπική κράτηση ενός μηνός και χρηματική ποινή 1.000 ευρώ για κάθε παράβαση”.</p>
      <p>Αυτή είναι η πρώτη δικαστική απόφαση που κάνει δεκτά τα ασφαλιστικά μέτρα και εκτιμάται ότι θα προκαλέσει “τσουνάμι” προσφυγών απ’ όσους ιδιοκτήτες διαμερισμάτων σε πολυκατοικίες αντιδρούν στη χρήση Airbnb.</p>
      <p>Οι υπόλοιποι ιδιοκτήτες της πολυκατοικίας στο Ναύπλιο, στράφηκαν δικαστικά κατά της ιδιοκτήτριας που νοίκιαζε το 103 τ.μ. διαμέρισμά της μέσω Airbnb, γιατί ενοχλήθηκαν τόσο από την οχλαγωγία που δημιουργούσαν οι ένοικοι του διαμερίσματος όσο και από το γεγονός πως, σύμφωνα με όσα υποστήριξαν, οι ένοικοι είτε έκαναν “κατάληψη” στην πισίνα της πολυκατοικίας, είτε τους έπαιρναν τις θέσεις πάρκινγκ, ενώ η ιδιοκτήτρια φέρεται να τους έδινε τους κωδικούς ασφαλείας για τις δυο εξώπορτες, δημιουργώντας τους ανασφάλεια.</p>
      <p>Η δικαστική απόφαση βασίστηκε στη χρήση του κανονισμού της πολυκατοικίας. Το δικαστήριο έκρινε πως παραβιάστηκε, καθώς η ιδιοκτήτρια “χρησιμοποίησε το διαμέρισμά της για σκοπό διαφορετικό από αυτόν της κατοικίας, συγκεκριμένα ως τουριστικό κατάλυμα, που προσιδιάζει στην έννοια του ξενοδοχείου, αφού φιλοξενεί σε αυτόν άγνωστο αριθμό ατόμων που εναλλάσσονται σε τακτικά χρονικά διαστήματα ολίγων”.</p>
    </article>
  </body>
</html>