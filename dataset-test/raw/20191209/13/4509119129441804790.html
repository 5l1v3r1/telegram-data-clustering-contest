<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kathimerini.gr/1055412/article/epikairothta/kosmos/tzonson-meta-to-brexit-o-erwtas-8an8isei-se-olh-th-xwra"/>
    <meta property="og:site_name" content="www.kathimerini.gr"/>
    <meta property="article:published_time" content="2019-12-09T13:34:55+00:00"/>
    <meta property="og:title" content="Τζόνσον: Μετά το Brexit ο έρωτας θ΄ανθίσει σε όλη τη χώρα"/>
    <meta property="og:description" content="Ο Βρετανός πρωθυπουργός Μπόρις Τζόνσον προέβλεψε μια αύξηση των γεννήσεων (&quot;baby boom&quot;) στο Ηνωμένο Βασίλειο μετά το Brexit, επικαλούμενος ως παράδειγμα εκείνο που συνέβη «μετά τους Ολυμπιακούς Αγώνες» του Λονδίνου το 2012, που όμως ποτέ δεν συνέβη στην πραγματικότητα."/>
  </head>
  <body>
    <article>
      <h1>Τζόνσον: Μετά το Brexit ο έρωτας θ΄ανθίσει σε όλη τη χώρα</h1>
      <address>
        <time datetime="2019-12-09T13:34:55+00:00">09 Dec 2019, 13:34</time>
      </address>
      <p>Ο Βρετανός πρωθυπουργός Μπόρις Τζόνσον προέβλεψε μια αύξηση των γεννήσεων ("baby boom") στο Ηνωμένο Βασίλειο μετά το Brexit, επικαλούμενος ως παράδειγμα εκείνο που συνέβη «μετά τους Ολυμπιακούς Αγώνες» του Λονδίνου το 2012, που όμως ποτέ δεν συνέβη στην πραγματικότητα.</p>
      <p>«Τα βέλη του [θεού] Έρωτα θα πετάξουν γι΄άλλη μια φορά μετά το Brexit. Ο έρωτας θ' ανθίσει σε όλη τη χώρα», δήλωσε ο Τζόνσον στους Sunday Times.</p>
      <p>«Υπήρξε μια αύξηση των γεννήσεων μετά τους Ολυμπιακούς Αγώνες όπως είχα προβλέψει το 2012. Ήταν ένα μεγάλο baby boom» πρόσθεσε ο πρωθυπουργός.</p>
      <p>Ωστόσο πολλά βρετανικά ΜΜΕ -μεταξύ των οποίων ο ιστότοπος επαλήθευσης Full Fact- υπογράμμισαν πως το Ηνωμένο Βασίλειο δεν κατέγραψε καμία αύξηση της γεννητικότητας έπειτα από τους Ολυμπιακούς Αγώνες του Λονδίνου.</p>
      <p>Ακριβώς το αντίθετο: ο αριθμός των γεννήσεων υποχώρησε κατά 4,3% στην Αγγλία και στην Ουαλία το 2013 σε σχέση με το 2012, σύμφωνα με τα στοιχεία του Εθνικού Γραφείου Στατιστικής (ONS), ενώ η γεννητικότητα δεν είχε σταματήσει να αυξάνεται από το 2001, με εξαίρεση το 2009 (1).</p>
      <p>Το 2012 ήταν εξαιρετικό από την άποψη της γεννητικότητας, με σχεδόν 730.000 γεννήσεις. Αλλά αυτό δεν μπορεί σε καμία περίπτωση να αποδοθεί σε ένα μετα-ολυμπιακό baby boom: με τους Ολυμπιακούς Αγώνες να διεξάγονται από τις 27 Ιουλίου έως τις 12 Αυγούστου 2012, κανένα μωρό που είχε συλληφθεί στη διάρκεια των Αγώνων ή μετά δεν θα μπορούσε να έχει γεννηθεί εκείνη τη χρονιά.</p>
      <p>Πηγή: ΑΠΕ - ΜΠΕ</p>
    </article>
  </body>
</html>