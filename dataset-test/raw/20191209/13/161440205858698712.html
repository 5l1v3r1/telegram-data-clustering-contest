<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/gallura/2019/12/09/le-sardine-arrivano-a-olbia-sabato-il-flash-mob-136-962698.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T13:21:02+00:00"/>
    <meta property="og:title" content="Le Sardine arrivano a Olbia, sabato il flash mob"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il movimento</h6>
      <h1>Le Sardine arrivano a Olbia, sabato il flash mob</h1>
      <h2>Appuntamento in piazzetta Panedda</h2>
      <address>
        <time datetime="2019-12-09T13:21:02+00:00">09 Dec 2019, 13:21</time>
      </address>
      <p>Dopo L<a href="https://www.unionesarda.it/video/video/cronaca-sardegna/2019/11/30/la-maddalena-400-sardine-in-piazza-contro-il-sovranismo-52-959157.html">a Maddalena</a> e <a href="https://www.unionesarda.it/articolo/news-sardegna/cagliari/2019/12/07/cagliari-sa-die-de-sa-sardina-la-manifestazione-in-piazza-video-136-962049.html">Cagliari</a>, le Sardine sbarcano a Olbia.</p>
      <p>L'appuntamento per il flash mob del movimento anti-Lega e anti-sovranismo è previsto per sabato 14 dicembre, alle ore 17.30.</p>
      <p>Location scelta: Piazzetta Dionigi Panedda</p>
      <p>"Siamo 'Isolani non Isolati' connessi e in sintonia con lo straordinario moto di popolo che attraversa le piazze delle città italiane e sarde. Per questo il nostro flash mob sarà propositivo, aperto, allegro, colorato.</p>
      <p>Proponiamo, chiediamo, pretendiamo una sensibilità nuova, democratica, diffusa, pacata, concreta", si legge nel comunicato stampa diffuso dagli organizzatori.</p>
      <p>"Condividiamo l'antifascismo, perché percepiamo lo strisciante riproporsi e il pernicioso diffondersi della pulsione a spadroneggiare, alla demagogia, alla retorica populista xenofoba e razzista, all'odio per le culture, allo spregio per la libertà e la giustizia, all'oppressione dei deboli, al servilismo verso i forti, ad indicare negli 'altri' le cause dell'impotenza o delle sconfitte, al qualunquismo. Percepiamo il pericolo dell'isolamento internazionale, in Europa e nel Mediterraneo", continua la nota.</p>
      <p>"Siamo contro un modo di fare politica che è odioso e odiante; egoista, prefascista, sguaiato. La Lega è stata al governo per anni e da essa i sardi hanno ricevuto sempre e solo insulti. Addirittura qualche anno fa la Lega propose di 'vendere' l'isola per risanare il debito pubblico. La Lega vorrebbe asimmetrie tra Nord e Sud nei diritti primari dei cittadini: Libertà, Democrazia, Istruzione, Lavoro e Impresa, Sanità, Previdenza. Noi vogliamo invece estenderli e consolidarli. Il nostro è un esercizio e una pratica di Libertà, per prevenire derive autoritarie", conclude il comunicato.</p>
      <p>(Unioneonline/F)</p>
    </article>
  </body>
</html>