<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/izbori-byuletini-radev-1619891.html"/>
    <meta property="og:site_name" content="Cross"/>
    <meta property="article:published_time" content="2019-12-09T13:46:00+00:00"/>
    <meta property="og:title" content="Радев: Спасението от недействителните бюлетини е в машинното гласуване"/>
    <meta property="og:description" content="/КРОСС/ Специално за недействителните бюлетини и проф. Михаил Константинов обясни много пъти, че проблем има в отбелязването на преференциите. Спасението тук е машинният вот. Това каза президентът Румен Радев по време на свикана от него среща с представители на ЦИК, отговорните институции и анализатори на изборния процес във връзка с провеждането и организацията на местните избори тази година."/>
  </head>
  <body>
    <article>
      <h1>Радев: Спасението от недействителните бюлетини е в машинното гласуване</h1>
      <address>
        <time datetime="2019-12-09T13:46:00+00:00">09 Dec 2019, 13:46</time>
      </address>
      <p>/КРОСС/ Специално за недействителните бюлетини и проф. Михаил Константинов обясни много пъти, че проблем има в отбелязването на преференциите. Спасението тук е машинният вот. Това каза президентът Румен Радев по време на свикана от него среща с представители на ЦИК, отговорните институции и анализатори на изборния процес във връзка с провеждането и организацията на местните избори тази година.</p>
      <p>„Така, както банкоматът не те пуска да получиш исканата сума, без да минеш целия цикъл, така и машината предоставя логически механизъм, който не те пуска да отбележиш преференция, без да си отбелязал другото квадратче. От огромен интерес е какво означава недействителна бюлетина и от какво се поражда: невежество, незнание, погрешно задраскване или манипулация от страна на СИК. Защото в „Ютюб“ се въртят клипове, където се дават инструкции как да се произвеждат недействителни бюлетини там, където кандидатът или партията са неудобни“, отбеляза държавният глава.</p>
      <p>По думите му след провелите се местни избори трябва да се извлекат сериозни поуки и да се предприемат енергични действия, тъй като парламентарните избори съвсем не са далеч във времето.</p>
      <p>„Времето до следващите избори не е далеч предвид огромния обем от работа, която трябва да бъде свършена“, обясни той.<br/>Президентът определи броя на недействителни бюлетини за общински съветници като неприемлив.<br/>„Това не може да бъде процент за една нормална европейска държава“, добави Румен Радев.</p>
    </article>
  </body>
</html>