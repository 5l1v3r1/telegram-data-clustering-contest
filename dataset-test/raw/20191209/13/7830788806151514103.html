<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/kultura/literatura/knizni-novinky-tydne-cz-teorie-vrazdy-nebo-slepa-mapa_536313.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T13:23:00+00:00"/>
    <meta property="og:title" content="Knižní novinky TÝDNE.CZ: Teorie vraždy nebo Slepá mapa"/>
    <meta property="og:description" content="Vánoce se kvapem blíží, a proto je již nejvyšší čas se poohlížet po vánočním dárku, který dokáže potěšit příbuzné i blízké kamarády. Kniha je potravou duše a..."/>
  </head>
  <body>
    <article>
      <h1>Knižní novinky TÝDNE.CZ: Teorie vraždy nebo Slepá mapa</h1>
      <address><time datetime="2019-12-09T13:23:00+00:00">09 Dec 2019, 13:23</time> by <a rel="author">-nat-</a></address>
      <p><b>Vánoce se kvapem blíží, a proto je již nejvyšší čas se poohlížet po vánočním dárku, který dokáže potěšit příbuzné i blízké kamarády. Kniha je potravou duše a většina lidí ji proto velmi ocení. Jestli se tedy rozhodnete pro koupi knížky s naším výběrem nemůžete šlápnout vedle.</b> <b>Pro milovníky thrillerů a kriminálních příběhů jsme vybrali <i>Teorii vraždy</i>. Cestovatelé a milovníci faktů ocení knihu o londýnském Tower <i>Pán krkavců</i>. A pokud dáváte přednost poslechu před psaným slovem, rozhodně se vyplatí zauvažovat o audioknize <i>Slepé mapy</i> od známé české autorky.</b></p>
      <figure>
        <img src="https://www.tyden.cz/obrazek/201912/5dee049c8507f/a4709240ddd764536553c89a71e775da38a765de-5dee09c617968_200x312.jpg"/>
      </figure>
      <p>
        <b>Teorie vraždy</b>
      </p>
      <p>Příběh, který autor Andrew Mayne rozvíjí v knize <i>Teorie vraždy</i> zaujme všechny milovníky napětí a kriminálních příběhů. Čtenáři se mohli s Maynovou tvorbou již seznámit prostřednictví velmi oblíbených a známých titulů, jako jsou <i>Šelma</i> nebo <i>Hračkář</i>. Lovec sériových vrahů Theo Cray se díky FBI dostane k vyšetřování vražd, které se postupem času ukáží osobnějšího rázu, než by se na začátku mohlo zdát. Na místě, kde již odhalený zabiják pohřbíval své oběti se stanou další dvě vraždy. Podezřelým je forenzní technik, avšak nic není tak, jak se na první pohled jevilo. Technik nikdy neměl násilné sklony a na nic si nevzpomíná. Šok pro vyšetřovatele přichází, když na skenu jeho mozku objeví něco zvláštního. Kniha od známého autora bestsellerů vychází v nakladatelství Kalibr.</p>
      <figure>
        <img src="https://www.tyden.cz/obrazek/201912/5dee049c8507f/5ecf00606a5069719973799ae3fac6dafa543a91-5dee09d8c79c5_180x285.jpg"/>
      </figure>
      <p>
        <b>Vítěz</b>
      </p>
      <p>Česká spisovatelka a psycholožka Klára Janečková tento rok vydala svou již jedenáctou knihu, která nese název <i>Vítěz</i>. Autorka díky studiu psychologie dokáže ve svým příbězích velmi atraktivně a přesvědčivě vykreslit různé postavy i osudy. Takovým příkladem je i <i>Vítěz</i>, kde popisuje osudy dvou neznámých osob. On je automobilový závodník, který zná jen vítězství. Ona je dcera z dobře situované rodiny. Ani jeden neznají prohru. Mají vše a zároveň si ničeho neváží, ale štěstí netrvá věčně a oba dva si čase sáhnou na samotné dno. A když se konečně setkají, je to láska na první pohled, ale opravdu se na ně konečně usmálo štěstí, nečeká je další životní katastrofa? Společenský román s psychologickými prvky vychází v nakladatelství Ikar.</p>
      <figure>
        <img src="https://www.tyden.cz/obrazek/201912/5dee049c8507f/2346c79b1ca0d3a97339596c53db38d359489e31-5dee09ed56fbe_180x281.jpg"/>
      </figure>
      <p>
        <b>Nejsem živá</b>
      </p>
      <p>Další příběh vyšetřovatelky Jude Fontainové se nazývá <i>Nejsem živá</i>. Osud Jude je velmi traumatický. Tři roky byla vězněna v temné podzemní cele, kde se naučila číst ve svém sadistickém vězniteli a podařilo se ji uprchnout. Nový thriller americké spisovatelky Anne Frasierové představuje novou kapitolu z temného osudu hlavní hrdinky. Jude se velmi specificky vyrovnává se zjištěním, kdo vlastně byl její věznitel. Jediný  způsob je vrátit se na místo, kde to všechno začalo, tedy do útrob zchátralého domu, kde po tři roky zažívala peklo. Tam teď paradoxně nachází útočiště, jelikož ve společnosti vyvolává velký neklid série krutých vražd. Jude i její kolega si s vraždami neví rady, protože zpočátku nic nedává smysl. Thriller vychází v nakladatelství Ikar.</p>
      <figure>
        <img src="https://www.tyden.cz/obrazek/201912/5dee049c8507f/4c9324fefb05b7b44c9bb7dab62b70d50e0dde88-5dee09fb00182_180x285.jpg"/>
      </figure>
      <p>
        <b>Pán krkavců</b>
      </p>
      <p>Zajímavosti a příběhy londýnského Toweru zpracovává v knize <i>Pán krkavců</i> sám správce této londýnské historické památky Christopher Skaife. České čtenáře určitě zaujme poutavé vyprávění, které se na oficiálních prohlídkách žádný návštěvník rozhodně nedozví. Sám správce se čtenářům v knize snažil ukázat jak historické podrobnosti, tak vtipné postřehy z každodenního chodu londýnského Toweru. Jedna z povinností, kterou má správce na starost a o které se v knize rozepisuje, je právě chov krkavců. Legenda vypráví, že pokud budou v Toweru krkavci, britská monarchie nezanikne. Autor nejenže v knize uvádí stručný životopis všech sedmi krkavců, kteří v Toweru aktuálně žijí, ale též zodpoví dotazy, na které se turisté nejčastěji ptají. Tato populárně naučná kniha o londýnské památce vychází v nakladatelství Universum.</p>
      <figure>
        <img src="https://www.tyden.cz/obrazek/201912/5dee049c8507f/slepa-mapa-3d-5dee0966a7c11_275x226.jpg"/>
      </figure>
      <p>
        <b>Slepá mapa</b>
      </p>
      <p>Spisovatelský debut známé české autorky Aleny Mornštajnové <i>Slepá mapa</i> konečně vychází jako audio kniha. Autorka si české publikum získala romány jako je <i>Hana</i> nebo <i>Hotýlek,</i> proto je velmi zajímavé se podívat na její úplně první román, který získal nominaci na cenu Česká kniha. Autorka na pozadí historických událostí líčí osudy tří českých žen, Anny, Alžběty a Anežky. Příběh začíná během první světové války a postupně se autorka ve své knize dostává až do dob komunistického Československa. Tragické osudy tří žen ukáží, jaká tajemství mohou být v jedné rodině a jak odlišné osudy i traumata mohou zažívat tři generace. Pokud tedy spíše fandíte mluvenému slovu, je toto dílo právě to pravé. Knihu načetla herečka Veronika Gajerová. Audioverzi společenského románu vydalo nakladatelství OneHotBook.</p>
    </article>
  </body>
</html>