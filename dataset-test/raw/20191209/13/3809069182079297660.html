<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1423248/minysi-gia-alloiosi-apotelesmatos-kanena-zitima-gia-paok-kai-xanthi"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T13:52:00+00:00"/>
    <meta property="og:title" content="«Μήνυση για αλλοίωση αποτελέσματος, κανένα ζήτημα για ΠΑΟΚ και Ξάνθη»"/>
    <meta property="og:description" content="Ο Αχιλλέας Μπέος, επανέλαβε την πρόθεσή του για κατάθεση μήνυσης για τη διαιτησία στο ματς του Βόλου με τον Παναθηναϊκό, κάνοντας λόγο για αλλοίωση αποτελέσματος με δόλο και παράνομο στοιχηματισμό. Ανέφερε την κουβέντα που φέρεται να είπε ο ρέφερι, Μανούχος στους παίκτες της ομάδας της Θεσσαλίας για το πέναλτι των «πράσινων» και τόνισε: «Μπήκε στο στόχαστρο η ομάδα της πόλης μου, ας τα ψάξει η δικαιοσύνη»."/>
  </head>
  <body>
    <article>
      <h1>«Μήνυση για αλλοίωση αποτελέσματος, κανένα ζήτημα για ΠΑΟΚ και Ξάνθη»</h1>
      <h2>Ο Αχιλλέας Μπέος, επανέλαβε την πρόθεσή του για κατάθεση μήνυσης για τη διαιτησία στο ματς του Βόλου με τον Παναθηναϊκό, κάνοντας λόγο για αλλοίωση αποτελέσματος με δόλο και παράνομο στοιχηματισμό. Ανέφερε την κουβέντα που φέρεται να είπε ο ρέφερι, Μανούχος στους παίκτες της ομάδας της Θεσσαλίας για το πέναλτι των «πράσινων» και τόνισε: «Μπήκε στο στόχαστρο η ομάδα της πόλης μου, ας τα ψάξει η δικαιοσύνη».</h2>
      <address><time datetime="2019-12-09T13:52:00+00:00">09 Dec 2019, 13:52</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>
        <b>Αναλυτικά όσα είπε:</b>
      </p>
      <p><b>Για τη διαιτησία στο Βόλος-Παναθηναϊκός, τον Σιδηρόπουλο και τη μήνυση που σκοπεύει να καταθέσει:</b> «Με αυτά και με αυτά κι εγώ που είμαι λάτρης του ποδοσφαίρου μου φαίνεται θα σταματήσω να παρακολουθώ. Την περασμένη Κυριακή είχαμε τον Βάτσιο. Δεν είναι τυχαία όλα αυτά. Προφανώς μπήκε στο στόχαστρο η ομάδα της πόλης μου ή υπάρχει δόλος και στοιχηματισμός. Ας τα ψάξει η δικαιοσύνη να τα βρει. Εγώ θα υποβάλλω αύριο μήνυση για αλλοίωση αποτελέσματος με δόλο και παράνομο στοιχηματισμό. Και θα ζητήσω να συσχετιστεί αυτή η δικογραφία με την εν εξελίξει υπόθεση των στημένων αγώνων. Έλεγαν οι παίκτες του Βόλου πως ο διαιτητής παραδέχθηκε το λάθος. Από τη στιγμή που ο Σιδηρόπουλος από το VAR δεν μου είπε τίποτα, τι να έκανα;”, μου είπαν ότι τους είπε. Δεν είναι δυνατό διεθνής διαιτητής στο VAR να μη δει κάτι που το είδε όλη η Ελλάδα. Αν δεν είναι σκοπιμότητα αυτό, τι είναι; Μέχρι και ο Σαραβάκος παραδέχθηκε ότι δεν υπάρχει πέναλτι. Για δεύτερη συνεχόμενη Κυριακή, αρχικά ο Βάτσιος και μετά ο Σιδηρόπουλος με τον Μανούχο στέρησαν από τον Βόλο μια επιτυχία. Μια ομάδα που προσπαθεί να παίξει καλό ποδόσφαιρο και διεκδικεί αυτό που μπορεί μέσα στο γήπεδο».</p>
      <p><b>Για την επίθεση που δέχεται από τα μέσα ενημέρωσης που πρόσκεινται στον Ολυμπιακό: </b>«Συνηθισμένα τα βουνά από τα χιόνια. Δεν απαντώ, όλοι κρινόμαστε. Και αυτοί. Να ασχοληθώ με οπαδικά μέσα που παίρνουν το μισθό τους ανάλογα με το τι θα γράψουν; Αυτά τους λέει το αφεντικό, αυτά γράφουν».</p>
      <p><b>Για την προσφυγή που κατέθεσε στα πολιτικά δικαστήρια για την ποινή απαγόρευσης στους αγωνιστικούς χώρους:</b> «Έμαθα να κρίνομαι από τον φυσικό μου δικαστή και να σέβομαι την ετυμηγορία του. Το να έρθει όμως μια επιτροπή πλήρως αναρμόδια και να μου επιβάλλει μια απαγόρευση, με ποιο δικαίωμα το κάνει αυτό; Δεν είμαι παράγοντας, πώς με τιμωρεί; Έστω κι έτσι, όμως, θα τη δεχόμουν αν έγραφε ο παρατηρητής ότι μπήκα στο διάδρομο και δημιούργησα επεισόδια. Όταν όμως πάει ένας πατέρας να παραλάβει τον γιο του 20 λεπτά μετά τη λήξη του και να πει ένα γεια και σε καλούν γι’ αυτό το πράγμα, γίνεσαι έξαλλος. Γι’ αυτό προσέφυγα κι εγώ στην πραγματική δικαιοσύνη, όχι τη γιαλαντζί όπως είναι η πειθαρχική επιτροπή της Super League, και το διοικητικό εφετείο ακύρωσε αυτήν την απόφαση-έκτρωμα».</p>
      <p><b>Για τις καταγγελίες του Ολυμπιακού για σχέσεις του ΠΑΟΚ με την Ξάνθη:</b> «Νομικά δεν υπάρχει το παραμικρό πρόβλημα. Ούτε μία στο εκατομμύριο. Μίλησα και με τον κ. Πανόπουλο και μου είπε ότι το 95% ανήκει ονομαστικά σε αυτόν και τον κ. Συγγελίδη. Φαίνεται και στο ΓΕΜΗ αυτό. Όποιος θέλει μπαίνει και βλέπει το μετοχολόγιο όχι μόνο της Ξάνθης, όλων των ΠΑΕ».</p>
      <p>Πηγή: Metropolis FM</p>
    </article>
  </body>
</html>