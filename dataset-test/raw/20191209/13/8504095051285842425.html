<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.themarker.com/technation/.premium-1.8233879"/>
    <meta property="og:site_name" content="Themarker"/>
    <meta property="article:published_time" content="2019-12-09T13:46:32+00:00"/>
    <meta property="og:title" content="גיוס ענק לווקמי הישראלית – מתקרבת לשווי של שני מיליארד דולר"/>
    <meta property="og:description" content="הסטארט-אפ ווקמי (WalkMe), המפתח כלים להתמצאות דיגיטלית, השלים השבוע גיוס של 90 מיליון דולר בהובלת קרן הצמיחה האירופית ויטרוביאן פרטנרס (Vitruvian Partners) ובהשתתפות קרן אינסייט, שכבר השקיעה בחברה בעבר - כך נודע ל-TheMarker. לפי מקורות, הגיוס נעשה לפי שווי של 1.8 מיליארד דולר (לפני הכסף). מאז הקמתה בסוף 2011, החברה גייסה 307.5 מיליון דולר. "/>
  </head>
  <body>
    <article>
      <h1>גיוס ענק לווקמי הישראלית – מתקרבת לשווי של שני מיליארד דולר</h1>
      <h2>ווקמי (WalkMe) מייצרת כלים להתמצאות דיגיטלית, עם קצב הכנסות גבוה מ-100 מיליון דולר, ו-2,000 לקוחות; את הסבב החדש הובילה קרן הצמיחה האירופית ויטרוביאן, שזו לה ההשקעה הראשונה בחברה ישראלית</h2>
      <address><time datetime="2019-12-09T13:46:32+00:00">09 Dec 2019, 13:46</time> by <a rel="author">רותי לוי</a></address>
      <p>הסטארט-אפ ווקמי (WalkMe), המפתח כלים להתמצאות דיגיטלית, השלים השבוע גיוס של 90 מיליון דולר בהובלת קרן הצמיחה האירופית ויטרוביאן פרטנרס (Vitruvian Partners) ובהשתתפות קרן אינסייט, שכבר השקיעה בחברה בעבר - כך נודע ל-TheMarker. לפי מקורות, הגיוס נעשה לפי שווי של 1.8 מיליארד דולר (לפני הכסף). מאז הקמתה בסוף 2011, החברה גייסה 307.5 מיליון דולר. </p>
      <p>ברבעון השני של 2019, ווקמי הגיעה לקצב הכנסות (ARR) של 100 מיליון דולר, וברבעון השלישי של השנה מספר הלקוחות החדשים שלה היה גבוה פי שניים ממספרם ברבעון המקביל אשתקד. ההון החדש ישמש את ווקמי להתרחבות בשווקים חדשים - אמריקה הלטינית, והמשך פיתוח המוצר שלה אותו היא מכנה 'פלטפורמה להסתגלות דיגיטלית' (Digital Adoption Platform). </p>
      <figure>
        <img src="https://images.haarets.co.il/image/fetch/w_625,h_361,q_auto,c_fill,f_auto/fl_any_format.preserve_transparency.progressive:none/https://www.haaretz.co.il/polopoly_fs/1.8233897.1575851018!/image/17075643.png"/>
        <figcaption>רפאל סווירי (מימין) ודן עדיקא, מייסדי WalkMe<br/>Walkme</figcaption>
      </figure>
      <p>מדובר במוצר הנמכר לארגונים ומסייע לעובדיהם להשתמש בכלל הכלים הדיגיטליים הקיימים בארגון בקלות באמצעות שיחה עם צ'אטבוט (יישות דיגיטלית) פנים ארגוני. הצ'אטבוט יודע לקבל מהעובד פקודות - למשל, הזמנת חדר ישיבות, דיווח ימי חופש, דיווח הוצאות או אפילו פרסום משרה חדשה - ולהפעיל עצמאית את התוכנות המתאימות בארגון כך שיבצעו אותן מבלי שהעובד יצטרך ללמוד את התוכנה בעצמו.</p>
      <p>המערכת של ווקמי מאפשרת לארגונים להגדיר בצורה נוחה, וללא ידע בתכנות, תסריטי פעולה של כלל הפקודות השכיחות בארגון וכך לחסוך מהעובדים את תקופת ההסתגלות לטכנולוגיות חדשות ולסייע להם להתגבר על העומס הדיגיטלי. המערכת יודעת גם למדוד את השימוש של העובדים במערכות השונות כדי לסייע למנהלים לקבל החלטות בנוגע להמשך תשלום עבור התוכנות. </p>
      <p>המוצר הנוכחי הוא גלגול של המקורי של ווקמי, שממשיך להימכר, ומאפשר לצוותים שאינם מפתחים – כמו צוותי שיווק – להוסיף לאתרי אינטרנט ותוכנות שהם פיתחו הדרכות המלוות את המשתמשים על המסך. הטכנולוגיה שלה מנטרת את פעילות המשתמשים באתר או בתוכנה, מזהה עיכובים והיסוסים מצדם ומציעה להם סיוע בזמן אמת על גבי מסך המחשב או הטלפון, עד להשלמת הפעולה שאותה הם מעוניינים לבצע, מבלי שיצטרכו לעבור בין מסכים. </p>
      <figure>
        <img src="https://images.haarets.co.il/image/fetch/w_625,h_361,q_auto,c_fill,f_auto/fl_any_format.preserve_transparency.progressive:none/https://www.haaretz.co.il/polopoly_fs/1.8244490.1575897455!/image/70914036.JPG"/>
        <figcaption>דאשבורד (לוח מחוונים) במערכת של WalkMe המציג למנהלים את השימושיות של העובדים שלהם בתוכנות הארגוניות</figcaption>
      </figure>
      <p>המודל העסקי של ווקמי התבסס בעבר על גביית מנוי חודשי לפי מספר האפליקציות המחוברות, וב-2018 החברה עברה לגביית דמי מנוי לפי מספר המשתמשים בארגון. לחברה יש כיום 2,000 לקוחות ובהם חברות כמו אמזון, מיקרוסופט, HP, דלתא, אקספידיה, קומקאסט, אדובי, איביי, אמריקן אקספרס, ויזה ומאסטרקארד.</p>
      <p>ווקמי מעסיקה כיום 825 עובדים, ב-10 משרדים בעולם, כ-400 מהם בישראל. לווקמי שלושה מייסדים - דן עדיקא, המנכ"ל, רפי סווירי, נשיא החברה ואייל כהן שעזב את החברה ב-2015 והקים את דאטה ריילס. בין המשקיעים הקודמים בחברה – מנגרוב, ג'מני, גיזה, סקייל ונצ'ר פרטנרס, גרינספרינג.</p>
      <p>ויטרוביאן, מהקרנות הגדולות באירופה, מנהלת נכסים של 5.5 מיליארד דולר בשלוש קרנות, וזוהי ההשקעה הראשונה שלה בישראל, בפורטפוליו של הקרן החברות SkyScanner, FarFetch ,Just Eat, Unifaun ו-Pindrop. </p>
    </article>
  </body>
</html>