<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/champions-league/790126/olybiakos-h-simadiaki-vradia-gia-ton-avraam-ke-allagi-planou-tou-pedro-martins/"/>
    <meta property="og:site_name" content="to10.gr"/>
    <meta property="article:published_time" content="2019-12-09T13:53:45+00:00"/>
    <meta property="og:title" content="Ολυμπιακός: H σημαδιακή βραδιά για τον Αβραάμ και η «αλλαγή πλάνου» του Πέδρο Μαρτίνς"/>
    <meta property="og:description" content="Ο αρχηγός επιστρέφει σε τροχιά Τσάμπιονς Λιγκ έπειτα από οκτώ ολόκληρα χρόνια! Και η τελευταία του φορά είχε… πρωταγωνιστή τον Ματιέ Βαλμπουενά"/>
  </head>
  <body>
    <article>
      <h1>Ολυμπιακός: H σημαδιακή βραδιά για τον Αβραάμ και η «αλλαγή πλάνου» του Πέδρο Μαρτίνς</h1>
      <h2>Ο αρχηγός επιστρέφει σε τροχιά Τσάμπιονς Λιγκ έπειτα από οκτώ ολόκληρα χρόνια! Και η τελευταία του φορά είχε… πρωταγωνιστή τον Ματιέ Βαλμπουενά</h2>
      <address><time datetime="2019-12-09T13:53:45+00:00">09 Dec 2019, 13:53</time> by <a rel="author">Γιώργος Πανταζόγλου</a></address>
      <p>Οκτώ χρόνια και κάτι από εκείνο το βράδυ της 6ης Δεκεμβρίου 2011. Μιας νύχτας σημαδιακής που με έναν τρόπο «ξυπνά» οκτώ χρόνια μετά, για τον Ολυμπιακό αλλά και για τους πρωταγωνιστές της.</p>
      <p>Η τελευταία αγωνιστική της φάσης των ομίλων του Τσάμπιονς Λιγκ. Όπως και τώρα. Η τελευταία συμμετοχή του Αβραάμ Παπαδόπουλου στην διοργάνωση. Η ήττα από την Άρσεναλ στο Καραϊσκάκη (0-3) και κυρίως ο αποκλεισμός από καραμπόλα για τον Ολυμπιακό του Ερνέστο Βαλβέρδε. Από το «διπλό» της Μαρσέιγ στη Ντόρτμουντ (2-3).</p>
      <p>
        <a href="https://www.to10.gr/podosfero/champions-league/790051/olybiakos-kala-nea-gia-avraam/">
          <i>Καλά νέα για Αβραάμ, τι γίνεται με Βαλμπουενά για Ερυθρό Αστέρα</i>
        </a>
      </p>
      <p>Στη Βεστφαλία ο Ματιέ Βαλμπουενά εμφανίστηκε από τον πάγκο στο 67΄για τους Φωκαείς με το σκορ στο 2-1. Η δική του απόδοση ήταν που έφερε τα πάνω-κάτω. Και το δικό του νικητήριο γκολ στο 87’ έστειλε την Μαρσέιγ στους «16» και τους Ερυθρόλευκους στους «32» του Γιουρόπα Λιγκ.</p>
      <p>Οκτώ χρόνια μετά λοιπόν σε μια… μικρή συνομωσία του σύμπαντός τα «κοινά» στοιχεία είναι πολλά. Πάρα πολλά. Ο Αβραάμ Παπαδόπουλος αν και όχι στο 100% μοιάζει έτοιμος να ξαναβρεθεί κάτω από τα άστρα του Τσάμπιονς Λιγκ, τελευταία αγωνιστική των ομίλων στο Ολυμπιακός-Ερυθρός Αστέρας. Εάν και εφόσον: Η πρώτη του συμμετοχή από τότε!</p>
      <p>Με τους Ερυθρόλευκους να διεκδικούν και πάλι μια πρόκριση (στους «32» του Γιουρόπα Λιγκ συνεχίζουν με νίκη).<a href="https://www.to10.gr/podosfero/champions-league/789807/olybiakos-krisimi-ora-gia-valbouena-ke-avraam/"> Και να στερούνται οριστικά τις υπηρεσίες του Ματιέ Βαλμπουενά</a>. Ο πολύπειρος μέσο-επιθετικός ταξίδεψε στην πατρίδα του για να δει έναν φίλο του γιατρό και δεν επέστρεψε σήμερα στον Ρέντη ώστε να δοκιμάσει να ακολουθήσει το πρόγραμμα της ομάδας. Συνεχίζει εκεί την αποθεραπεία του. Και κάπως έτσι είναι και επίσημα «νοκ άουτ» από τη μεθαυριανή αναμέτρηση.</p>
      <p>Μια απώλεια που αλλάζει και τους συσχετισμούς σε ότι αφορά στον σχηματισμό που αναμένεται να επιλέξει ο Πέδρο Μαρτίνς. Δύο τα σενάρια: Το κλασικό 4-3-3 με Μπουχαλάκη, Γκιγιέρμε και Καμαρά στον άξονα σε μια διάταξη που ο Ολυμπιακός την επέλεξε και κόντρα στην ΑΕΚ στο ντέρμπι του Φαλήρου (2-0). Και μια παραλλαγή του 4-4-2 με τον Γιώργο Μασούρα σε ρόλο δεύτερου επιθετικού, όπως συνέβη στο Αγρίνιο. Σε μια τέτοια περίπτωση ανοίγει μια «θέση» στο αριστερό άκρο της μεσαίας γραμμής με τον Ραντζέλοβιτς να γίνεται φαβορί να την κάνει δική του, και τον Λοβέρα «αουτσάιντερ». Τον Αργεντινό που η αλήθεια είναι πως μετά την παρουσία του στην εντεκάδα με τον Πανιώνιο και την αντικατάσταση του στην ανάπαυλα είναι «εκτροχιασμένος» από τις επιλογές του Πέδρο Μαρτίνς. Δεν μπαίνει ούτε στην 18άδα…</p>
      <figure>
        <iframe src="https://www.youtube.com/embed/LJT4u9h8D9o" width="640" height="360" data-service="Youtube" scrolling="no"/>
      </figure>
      <p>
        <b>
          <a href="https://www.to10.gr/podosfero/champions-league/790126/olybiakos-h-simadiaki-vradia-gia-ton-avraam-ke-allagi-planou-tou-pedro-martins/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>