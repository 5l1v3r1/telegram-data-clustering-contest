<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/wielkopolska-stawia-na-wodor,138342.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-12-09T13:55:00+00:00"/>
    <meta property="og:title" content="Wielkopolska stawia na wodór"/>
    <meta property="og:description" content="Chcemy być w awangardzie zielonego ładu - stwierdził Marek Woźniak, marszałek województwa wielkopolskiego. Wodór ma być podstawą działań regionu w walce z niską emisją. Szczegółowe rozwiązania ma zaproponować powołana właśnie Wielkopolska Platforma Wodorowa. W jej skład weszli m.in. przedstawiciele samorządów."/>
  </head>
  <body>
    <article>
      <h1>Wielkopolska stawia na wodór</h1>
      <address><time datetime="2019-12-09T13:55:00+00:00">09 Dec 2019, 13:55</time> by <a rel="author">Tomasz Klyta  </a></address>
      <h4>Chcemy być w awangardzie zielonego ładu - stwierdził Marek Woźniak, marszałek województwa wielkopolskiego. Wodór ma być podstawą działań regionu w walce z niską emisją. Szczegółowe rozwiązania ma zaproponować powołana właśnie Wielkopolska Platforma Wodorowa. W jej skład weszli m.in. przedstawiciele samorządów.</h4>
      <hr/>
      <ul>
        <li>
          <b>W Poznaniu ogłoszono powstanie Wielkopolskiej Platformy Wodorowej. Jej członkowie mają przedstawić strategię walki z niską emisją, w której główną rolę będzie odgrywał wodór.</b>
        </li>
        <li>
          <b>Do zespołu zaproszono przedstawicieli nauki, biznesu i samorządów.</b>
        </li>
        <li>
          <b>Inne regiony także chcą inwestować w wodór. Są już pomysły, aby wykorzystać to paliwo w transporcie kołowym, szynowym i morskim.</b>
        </li>
      </ul>
      <p>- Wodór jest bardzo obiecujący, dlatego, że jest bez wątpienia zielonym źródłem energii, a ogniwa wodorowe są stosunkowo prostymi urządzeniami. To technologia jutra, rozwijana już dziś przez wiodące gospodarki na świecie. Dlatego przyglądamy się uważnie temu procesowi, gdyż będzie to bardzo ważny sektor produkcji i przechowywania energii - podkreślał Marek Woźniak.</p>
      <p>Dodał, że Wielkopolska jako region, stara się dostrzegać, analizować i planować w działaniach odnawialne źródła energii, jako element krajobrazu w najbliższej przyszłości. Jako przykłady pozytywnych zmian podawał stopniowe zastępowanie pojazdów transportu zbiorowego tymi o napędzie hybrydowym i coraz częściej elektrycznym.</p>
      <p>Podczas inauguracji Wielkopolskiej Platformy Wodorowej, wręczono akty powołania do nowej organizacji. W jej składzie znajduje się - na razie - 32 członków. Wśród nich m.in. Jacek Jaśkowiak, prezydent Poznania, Piotr Korytkowski, prezydent Konina, Piotr Głowski, prezydent Piły, Adam Lewandowski, burmistrz Śremu czy Maciej Sytek, prezes Agencji Rozwoju Regionalnego w Pile.</p>
      <p>"Zarząd Województwa podjął decyzję o utworzeniu wielopłaszczyznowej platformy współpracy międzyśrodowiskowej biznesu, nauki, samorządów lokalnych oraz organizacji pozarządowych pod nazwą Wielkopolska Platforma Wodorowa. W założeniu ma ona sprzyjać efektywnemu połączeniu i wykorzystaniu potencjału zrzeszonych w jego ramach podmiotów na rzecz nisko i zeroemisyjnej gospodarki" - czytamy w komunikacie Wielkopolskiego Urzędu Marszałkowskiego.</p>
      <p>Wielkopolska nie jest pierwszym regionem, który chce ograniczać niską emisję poprzez szerokie zastosowanie wodoru.</p>
      <p><a href="https://www.portalsamorzadowy.pl/gospodarka-komunalna/pomorze-stawia-na-pojazdy-wodorowe-gdynia-liderem,132822.html">W październiku 2019 r. ruszył program "Pomorska Dolina Wodorowa".</a> Jego głównym cele jest stworzenie warunków do wdrożenia na Pomorzu transportu zbiorowego opartego o wodór. Zaznaczono przy tym, że musi to być "zielony wodór", czyli taki, który będzie pozyskiwany z odnawialnych źródeł energii. Pierwszym sprecyzowanym pomysłem jest uruchomienie transportu zbiorowego pomiędzy Gdynią a Helem. Planuje się, aby wodór wykorzystywano w kolei i żegludze.</p>
      <p><a href="https://www.portalsamorzadowy.pl/gospodarka-komunalna/metropolia-bedzie-wspolpracowac-z-orlenem-kupi-autobusy-na-wodor,133015.html">O wykorzystaniu wodoru w transporcie zbiorowym myśli także województwo śląskie.</a> Również w październiku 2019 r. zarząd Górnośląsko-Zagłębiowskiej Metropolii podpisał list intencyjny z PKN Orlen. Koncern zamierza zbudować na terenie Metropolii pilotażowe stacje tankowania pojazdów wodorem. Zdaniem władz GZM taka infrastruktura może okazać się dobrą alternatywą wobec stacji ładowania pojazdów bateryjnych.</p>
    </article>
  </body>
</html>