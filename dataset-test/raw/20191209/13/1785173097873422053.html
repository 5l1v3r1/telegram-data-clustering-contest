<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/ciolacu-despre-descinderile-dna-la-sediul-psd-arad-am-vazut-iarasi-un-inceput-de-telejustitie-psd-nu-va-face-zid-impotriva-justitiei-1922404509382019121319193685"/>
    <meta property="og:site_name" content="News.ro"/>
    <meta property="article:published_time" content="2019-12-09T13:45:38+00:00"/>
    <meta property="og:title" content="Ciolacu, despre descinderile DNA la sediul PSD Arad: Am văzut iarăşi un început de telejustiţie/ PSD nu va face zid împotriva justiţiei"/>
    <meta property="og:description" content="Preşedintele interimar al PSD, Marcel Ciolacu, spune că înregistrările văzute la televizor cu acţiunea procurorilor DNA la sediul PSD Arad i-au reamintit de imaginile cu telejustiţia şi crede că justiţia trebuie făcută la procuratură şi în instanţe. El a mai afirmat că PSD nu va face zid împotriva justiţiei."/>
  </head>
  <body>
    <article>
      <h1>Ciolacu, despre descinderile DNA la sediul PSD Arad: Am văzut iarăşi un început de telejustiţie/ PSD nu va face zid împotriva justiţiei</h1>
      <address><time datetime="2019-12-09T13:45:38+00:00">09 Dec 2019, 13:45</time> by <a rel="author">News.ro</a></address>
      <p>
        <b>Preşedintele interimar al PSD, Marcel Ciolacu, spune că înregistrările văzute la televizor cu acţiunea procurorilor DNA la sediul PSD Arad i-au reamintit de imaginile cu telejustiţia şi crede că justiţia trebuie făcută la procuratură şi în instanţe. El a mai afirmat că PSD nu va face zid împotriva justiţiei.</b>
      </p>
      <p>Ciolacu a declarat, luni, într-o conferinţă de presă, că a vorbit cu Dorel Căprar, preşedintele PSD Arad, despre acţiunea DNA de la sediul partidului şi i-a spus să respecte legea.</p>
      <p>“Azi de dimineaţă am vorbit cu domnul Căprar şi m-a anunţat că există DNA-ul la sediul PSD. I-am zis să respecte legea şi să meargă să vadă despre ce este vorba acolo. Am văzut şi eu la televizor ce a urmat. PSD-ul nu va face vreun zid împotriva justiţiei de niciun fel. Dar, mi-aş dori, totuşi, puţinele imagini pe care le-am văzut după Biroul Permanent Naţional, cu domnul senator Chisăliţă în căruţ, pe holurile DNA-ului sau nu ştiu pe ce holuri, beciuri, garaje, totuşi justiţia să o lăsăm să se facă la procuratură, în tribunaluri, nu la….Reapar imaginile cu telejustiţia. Dar este o părere personală”, a afirmat Ciolacu.</p>
      <p>Întrebat dacă consideră acţiunea DNA ca fiind una incorectă, liderul PSD a răspuns: “Nu comentez acţiunile DNA-ului. M-am uitat la fel ca dumneavoastră la televizor şi am văzut iarăşi un început de telejustiţie. Cred că justiţia trebuie să se facă discret”.</p>
      <p>Procurorii DNA Timişoara şi ofiţerii DGA au făcut, luni, percheziţii într-un amplu dosar de corupţie.</p>
      <p>Vizaţi sunt trei parlamentari PSD din Arad şi Caraş - Severin, dar şi Direcţia Regională de Drumuri şi Poduri Tmişoara care este condusă de arădeanul Cristian Ispravnic.</p>
      <p>Potrivit anchetatorilor, dosarul are legătură cu şpăgile încasate de DRDP la cântarul pentru camioane la punctul de trecere a frontierei Nădlac 2 din Arad.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>