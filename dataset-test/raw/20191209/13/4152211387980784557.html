<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/598331/%E0%A6%AE%E0%A6%A7%E0%A7%81%E0%A6%AE%E0%A6%A4%E0%A6%BF-%E0%A6%A8%E0%A6%A6%E0%A7%80%E0%A6%A4%E0%A7%87-%E0%A6%AC%E0%A6%BE%E0%A6%81%E0%A6%B6%E0%A7%87%E0%A6%B0-%E0%A6%AC%E0%A7%87%E0%A7%9C%E0%A6%BE"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T13:20:00+00:00"/>
    <meta property="og:title" content="মধুমতি নদীতে বাঁশের বেড়া!"/>
    <meta property="og:description" content="নড়াইলের মধুমতি নদীতে কারেন্ট জালের সাহায্যে জাটকা নিধনের জন্য বাঁশের বেড়া দেওয়া হয়েছে। এখন যে কোনও সময় জাল ফেলা হবে। অবৈধভাবে নদীর পাড় দখল করে বাঁশের বেড়া দেওয়ায় চাচই এলাকার এই স্থান দিয়ে বড় কোনও নৌযানও চলাচল করতে পারছে না। অন্যদিকে দেশি মাছের উৎপাদনও মারাত্মকভাবে হুমকির মুখে পড়বে।..."/>
  </head>
  <body>
    <article>
      <h1>মধুমতি নদীতে বাঁশের বেড়া!</h1>
      <address><time datetime="2019-12-09T13:20:00+00:00">09 Dec 2019, 13:20</time> by <a rel="author">নড়াইল প্রতিনিধি</a></address>
      <figure>
        <img src="https://cdn.banglatribune.com/contents/cache/images/700%20x0x1/uploads/media/2019/12/09/c901d9e94914349b8862c32f3fcce9fa-5dee4b1feb465.jpg"/>
      </figure>
      <p>নড়াইলের মধুমতি নদীতে কারেন্ট জালের সাহায্যে জাটকা নিধনের জন্য বাঁশের বেড়া দেওয়া হয়েছে। এখন যে কোনও সময় জাল ফেলা হবে। অবৈধভাবে নদীর পাড় দখল করে বাঁশের বেড়া দেওয়ায় চাচই এলাকার এই স্থান দিয়ে বড় কোনও নৌযানও চলাচল করতে পারছে না। অন্যদিকে দেশি মাছের উৎপাদনও মারাত্মকভাবে হুমকির মুখে পড়বে।</p>
      <p>জানা গেছে, লোহাগড়া উপজেলার জয়পুর ও শালনগর ইউনিয়নের বিভিন্ন এলাকায় মধুমতি নদীতে প্রতি বছর একটি প্রভাবশালী মহল নদীর পাড় দখল করে বাঁশের বেড়া দিয়ে অবৈধভাবে জাটকা মাছ নিধন করে। বিভিন্ন সময় মৎস্য অফিস এবং প্রশাসন এসব বেড়া ভেঙে দিলেও আবার চক্রটি এই পদ্ধতিতে মাছ ধরার চেষ্টা করে।</p>
      <p>রবিবার (৮ ডিসেম্বর) সরেজমিনে গিয়ে দেখা গেছে, জয়পুর ইউনিয়নের চাচই এলাকায় মাছ ধরার জন্য মধুমতি নদীর এপারে-ওপারে ব্লক করে বেড়া দেওয়া হয়েছে।</p>
      <p>জয়পুর ইউনিয়নের চেয়ারম্যান আক্তার হোসেন জানান, তিনি বিষয়টি জানেন না।</p>
      <p>স্থানীয় চাচই গ্রামের বাসিন্দা ও লোহাগড়া উপজেলা পরিষদের ভাইস-চেয়ারম্যান কামাল হোসেন জানান, বিষয়টি তিনিও জানেন না। জেনে ব্যবস্থা নেবেন।</p>
      <p>লোহাগড়া উপজেলা মৎস্য কর্মকর্তা দ্বীন ইসলাম বলেন, ‘এ বিষয়টি জানার পর মৎস্য অফিসের প্রতিনিধি ঘটনাস্থলে পরিদর্শন করে বেড়া সরিয়ে নেওয়ার জন্য নির্দেশ দিয়ে এসেছেন। এরপরও যদি তারা বেড়া সরিয়ে না নেন, তাহলে মোবাইল কোর্ট বসিয়ে অবৈধভাবে মাছ শিকারিদের বিরুদ্ধে ব্যবস্থা নেওয়া হবে। মাছ শিকারিরা এখনও জাল দিয়ে মাছ ধরা শুরু করেনি।’</p>
      <p> </p>
      <p> </p>
      <footer>/এএইচ/</footer>
    </article>
  </body>
</html>