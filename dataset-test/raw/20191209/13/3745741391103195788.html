<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webtekno.com/aile-bakanligi-copcatanlik-sitesine-yesil-isik-h81382.html"/>
    <meta property="og:site_name" content="Webtekno"/>
    <meta property="article:published_time" content="2019-12-09T13:09:53+00:00"/>
    <meta property="og:title" content="Devlet Gözetiminde Çöpçatanlığa Bakanlıktan Yeşil Işık"/>
    <meta property="og:description" content="Aile Bakanlığı, devlet gözetiminde çöpçatanlık sitesi kurulmasını isteyen bir vatandaşa, önerinin akademik olarak tartışılabileceği yanıtını verdi."/>
  </head>
  <body>
    <article>
      <h1>Devlet Gözetiminde Çöpçatanlığa Bakanlıktan Yeşil Işık</h1>
      <h2>Aile ve Sosyal Politikalar Bakanlığı, devlet gözetiminde çöpçatanlık sitesi kurulmasını isteyen bir vatandaşa, önerinin akademik olarak tartışılabileceği yanıtını verdi.</h2>
      <address><time datetime="2019-12-09T13:09:53+00:00">09 Dec 2019, 13:09</time> by <a rel="author" href="https://www.webtekno.com/yazar/ozanbaki" target="_blank">Ozan Baki</a></address>
      <p>Cumhurbaşkanlığı İletişim Merkezi'ne (CİMER) başvuran bir vatandaş, şehirleşmeyle birlikte evlilik kurumunun zayıfladığını, izdivaç programları ve çöpçatan sitelerinin de suistimale açık, güvenli olmayan iletişim kanalları olduğunu belirterek, devlet gözetiminde <b>"çöpçatanlık sitesi"</b> kurulmasını istedi.</p>
      <p>Kişilerin paylaştığı bilgilerin doğruluğunun kesin olduğu, kullanıcılara elektronik ortamda güvenli içinde tanışma imkanı sağlayan bir web sitesi oluşturulmasını talep eden vatandaşa, Aile ve Sosyal Politikalar Bakanlığı'ndan cevap geldi. Önerinin <b>akademik olarak tartışılabileceği</b> yanıtını veren Bakanlık, 'görücü usulü' gibi geleneksel yöntemlerin canlandırılabileceğini belirtti.</p>
      <figure>
        <img src="https://www.webtekno.com/images/editor/default/0002/33/0d4e5ad1884972c13b62470fb2efa61b30b66929.jpeg"/>
      </figure>
      <p>Evlenecek çiftlere yönelik "Evlilik Öncesi Eğitim Programı", "Aile Eğitim Programı", boşanma aşamasında ve sonrasında da "Aile ve Boşanma Süreci Danışmanlığı" programları yürüttüklerini açıklayan <b>Aile ve Sosyal Politikalar Bakanlığı,</b> vatandaşın talebine şu yanıtı verdi:</p>
      <p>
        <i>"Toplumumuzda evlilik ve aile kurumu; temelinde sevgi, saygı, sorumluluk, mahremiyet ve bağlanmanın olduğu yapı olarak algılanmakta. Eş seçimi ve aileyi ilgilendiren konularda rehberlik etmek, konu uzmanları tarafından bireylere yol göstermek sağlıklı bir aile temelleri için oldukça önemlidir. Ancak danışmanlık kurumları tarafından objektif olarak doğrulanması güç olan veya yanlı olması muhtemel bazı kıstaslar gözetilerek bireysel bir hak olan eş seçim davranışını mekanik bir süreç haline getirilmesinin bireylerin evlilik ile ilgili beklentilerini ve toplumda aile algısını olumsuz etkileyeceği düşünülmektedir."</i>
      </p>
      <h3>'Pilot çalışmalar yapılması da söz konusu olabilir'</h3>
      <p>İzdivaç programlarının toplumda oluşturduğu etki üzerine benzer modellerin dile getirildiğini belirten bakanlık, açıklamasına şöyle devam etti:</p>
      <p>
        <i>"Televizyonlardaki izdivaç programlarının toplumda oluşturduğu negatif hava üzerine, önerinize benzer çok sayıda evlilik kurmaya destek modelleri dile getirilmektedir. Böyle bir uygulamaya geçmeden önce konunun akademik ve sosyal taraflarca çeşitli platformlarda tartışılması, konuşulması gerekmektedir. Çıkan öneriler doğrultusunda pilot çalışmalar yapılması da söz konusu olabilir. Aynı şekilde geleneksel destek sistemlerimizin de gözden geçirilmesi ve gerekirse tedbirlerle canlandırılması seçenekleri de tartışılmalıdır."</i>
      </p>
      <figure>
        <img src="https://www.webtekno.com/images/editor/default/0002/33/1050ebefe81114e4a51bcc9afb7a158b2c8cf89f.jpeg"/>
      </figure>
      <p><b>İLGİLİ HABER</b>:</p>
      <p>
        <a href="https://www.webtekno.com/tinder-zaman-kaybi-h80796.html">Tinder, Araştırmalara Göre Birçok İnsan İçin 'Zaman Kaybı'</a>
      </p>
      <h3>'Aile kurumu parçalanıyor'</h3>
      <p>Bilim ve teknoloji alanında yaşanan hızlı gelişmelerin toplumsal yaşamın birçok alanında değişimi zorunlu kıldığına dikkat çeken Aile ve Sosyal Politikalar Bakanlığı, şu tespitlerde bulundu:</p>
      <p>
        <i>"Aile kurumu da bu değişimler karşısında yapısal birçok değişikliğe uğramakta, yer yer zayıflama eğilimi göstermekte hatta bazı koşullarda da parçalanma süreci yaşamakta. Bu etkiler karşısında aile yapısının güçlendirilmesi ve aile bütünlüğünün korunması, evlilik müessesinin güçlendirilmesi zorunlu hale gelmekte. Ailenin varlığını 'güçlü ve sağlıklı' bir şekilde sürdürmesi için toplumsal değerleri içselleştiren, insan merkezli ve koruyucu, önleyici bir yaklaşımın esas alındığı politikalar uygulamaya geçirilmekte."</i>
      </p>
      <p><b>Kaynak : </b>https://t24.com.tr/haber/bir-vatandasin-devlet-gozetiminde-copcatanlik-sitesi-talebine-aile-bakanligi-ndan-yesil-isik,851396</p>
    </article>
  </body>
</html>