<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/afrika/20191209-mutane-miliyan-9-na-fuskantar-tsananin-yunwa-afrika-rahoto"/>
    <meta property="og:site_name" content="RFI"/>
    <meta property="article:published_time" content="2019-12-09T13:44:59+00:00"/>
    <meta property="og:title" content="Mutane miliyan 9 na fuskantar tsananin yunwa a Afrika -Rahoto"/>
    <meta property="og:description" content="Wani rahoton masana kan kamfar abincin da nahiyar Afrika ke fuskanta ya nuna cewa, kimanin mutane miliyan 9 da dubu dari 4 na tsananin bukatar agajin abinci a kasashen nahiyar musamman na yankin Sahel."/>
  </head>
  <body>
    <article>
      <h1>Mutane miliyan 9 na fuskantar tsananin yunwa a Afrika -Rahoto</h1>
      <address><time datetime="2019-12-09T13:44:59+00:00">09 Dec 2019, 13:44</time> by <a rel="author">Azima Bashir Aminu</a></address>
      <p>
        <b>Wani rahoton masana kan kamfar abincin da nahiyar Afrika ke fuskanta ya nuna cewa, kimanin mutane miliyan 9 da dubu dari 4 na tsananin bukatar agajin abinci a kasashen nahiyar musamman na yankin Sahel.</b>
      </p>
      <p>Cikin rahoton na masana da wata kungiya mai rajin tabbatar da wadatuwar abinci ta duniya tare da hadin gwiwar Majalisar Dinkin Duniya suka fitar a yau litinin, ya bayyana cewa kasashen Najeriya Nijar da kuma Burkina Faso su ne kan gaba wajen shiga halin tsaka mai wuya sanadiyyar yunwar.</p>
      <p>Rahoton kungiyar mai zaman kanta ya bayyana cewa binciken da suka gudanar tsakankanin watan Oktoba zuwa Disamban da muke ciki, akwai mutane miliyan 9 da dubu dari 4 wadanda ke halin tsaka mau wuya kuma su ke tsananin bukatar agajin abinci.</p>
      <p>Cikin adadin na fiye da miliyan 9 rahoton kungiyar ya nuna adadin mutane miliyan hudu da ke tsananin bukatar agajin abinci na Najeriya, yayinda Jamhuriyar Nijar ke da adadin mutane miliyan 1 da dubu dari 5 kana Burkina Faso da adadin mutum miliyan 1 da dubu dari 2.</p>
      <p>Cikin rahoton kungiyar wadda ta fitar a yau Litinin yayin babban taronta na shekara-shekara a Faransa ta ce matukar ba a dauki matakan da suka kamata ba, akwai yiwuwar adadin mutanen da za su bukaci agajin abinci daga watan Yuni zuwa Agustan shekarar 2020 ya kai miliyan 14 da dubu dari 4 a nahiyar ta Afrika.</p>
      <p>Rahoton kungiyar ya alakanta matsalar kamfar abincin da rikicin da yak i ci yaki cinyewa a nahiyar, baya ga sauyin yanayi da kuma gazawar shugabannin kasashen.</p>
    </article>
  </body>
</html>