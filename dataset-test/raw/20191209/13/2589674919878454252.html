<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.dziennik.pl/news/artykuly/615039,szef-rusada-rosja-nie-ma-zadnych-szans-wygrac-apelacje.html"/>
    <meta property="og:site_name" content="sport.dziennik.pl"/>
    <meta property="article:published_time" content="2019-12-09T13:22:00+00:00"/>
    <meta property="og:title" content="Rosja nie ma żadnych szans wygrać apelację"/>
    <meta property="og:description" content="Rosja, wykluczona z letnich igrzysk olimpijskich w Tokio w 2020 i zimowych w Pekinie w 2022 roku w związku z aferą dopingową w tym kraju, nie ma żadnych szans wygrać apelację - ocenił szef Rosyjskiej Agencji Antydopingowej Jurij Ganus."/>
  </head>
  <body>
    <article>
      <h1>Rosja nie ma żadnych szans wygrać apelację</h1>
      <h2>Rosja, wykluczona z letnich igrzysk olimpijskich w Tokio w 2020 i zimowych w Pekinie w 2022 roku w związku z aferą dopingową w tym kraju, nie ma żadnych szans wygrać apelację - ocenił szef Rosyjskiej Agencji Antydopingowej Jurij Ganus.</h2>
      <address>
        <time datetime="2019-12-09T13:22:00+00:00">09 Dec 2019, 13:22</time>
      </address>
      <figure>
        <img src="https://s1.dziennik.pl/pliki/12798000/12798106-rosja-wykluczona-z-igrzysk-900-582.jpg"/>
        <figcaption>Rosja wykluczona z igrzysk / PAP/EPA / YURI KOCHETKOV</figcaption>
      </figure>
      <p>Redakcja Dziennik.pl</p>
      <p>"Nie ma żadnych szans na zwycięstwo przed trybunałem" - powiedział Ganus francuskiej agencji prasowej AFP.</p>
      <p>W poniedziałek Światowa Agencja Antydopingowa (WADA) wykluczyła Rosję ze wszystkich wielkich imprez sportowych do 2023 roku, w tym z igrzysk w Tokio i w Pekinie. W ciągu 21 dni Rosjanie mogą odwołać się od tej decyzji do Trybunału Arbitrażowego ds. Sportu (CAS). Złożenie apelacji skutkowałoby zawieszeniem sankcji aż do czasu potwierdzenia decyzji przez CAS.</p>
      <p>Sankcje wobec Rosji rekomondował dwa tygodnie temu panel WADA. Ostateczną decyzję podjął w poniedziałek obradujący w Lozannie Komitet Wykonawczy WADA.</p>
      <p>"Cała lista rekomendacji została poparta jednogłośnie przez dwunastu członków Komitetu Wykonawczego" - oświadczył rzecznik WADA James Fitzgerald.</p>
      <p>Oznacza to, że rosyjscy sportowcy nie będą mogli startować w Tokio i w Pekinie w swoich barwach, ale możliwy jest ich występ pod neutralną flagą, podobnie jak w ubiegłym roku na zimowej olimpiadzie w Pjongczangu, i podobnie jak w 2016 roku w Rio de Janeiro, gdzie to zastrzeżenie dotyczyło części zawodników.</p>
      <p>Sankcje mają obowiązywać do 2023 roku i obejmują również inne wielkie imprezy międzynarodowe, w tym <a href="https://www.dziennik.pl/tagi/mistrzostwa-swiata">mistrzostwa świata</a>. W ciągu czterech najbliższych lat Rosja nie będzie mogła również organizować najważniejszych imprez.</p>
      <p>"Rosyjscy sportowcy, jeśli chcą wziąć udział w igrzyskach olimpijskich lub paraolimpijskich lub w innych ważnych wydarzeniach sportowych wymienionych w rekomendacjach, będą musieli wykazać, że nie byli zamieszani w programy dopingowe opisane w raportach McLarena (prokuratora WADA Richarda McLarena, zajmującego się dopingiem w Rosji - PAP) lub że ich próbki nie zostały sfałszowane" - sprecyzował Fitzgerald.</p>
      <p>Już wcześniej WADA potwierdziła, że sankcje nie będą miały wpływu na plany rozegrania w Rosji meczów przyszłorocznych piłkarskich mistrzostw Europy. Cztery spotkania, w tym jedno ćwierćfinałowe, mają się odbyć w Sankt Petersburgu. W tym mieście ma zostać rozegrany także finał piłkarskiej Ligi Mistrzów w 2021 roku.</p>
      <p>Kryzys w rosyjskim sporcie trwa już prawie pięć lat, a jego ostatnia odsłona dotyczy podejrzenia o manipulacje danymi, jakie WADA otrzymała z moskiewskiego laboratorium antydopingowego. Pracujący na zlecenie WADA eksperci informatyczni stwierdzili, że z tych danych usunięto setki podejrzanych wyników.</p>
      <p>1 stycznia stanowisko przewodniczącego WADA obejmie Witold Bańka.</p>
    </article>
  </body>
</html>