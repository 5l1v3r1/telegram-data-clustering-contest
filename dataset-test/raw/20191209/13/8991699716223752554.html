<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motoryzacja.interia.pl/raporty/raport-polskie-drogi/wiadomosci/news-celowo-potracil-rowerzyste-zarzut-usilowania-zabojstwa,nId,3378852"/>
    <meta property="og:site_name" content="motoryzacja.interia.pl"/>
    <meta property="article:published_time" content="2019-12-09T13:43:10+00:00"/>
    <meta property="og:title" content="Celowo potrącił rowerzystę. Zarzut usiłowania zabójstwa!"/>
    <meta property="og:description" content="Wrocławska prokuratura skierowała do sądu akt oskarżenia przeciwko taksówkarzowi Arturowi Ch. Został on oskarżony o usiłowanie zabójstwa rowerzysty. Według prokuratury miał go celowo przejechać samochodem. 37-letniemu mężczyźnie grozi dożywocie."/>
  </head>
  <body>
    <article>
      <h1>Celowo potrącił rowerzystę. Zarzut usiłowania zabójstwa!</h1>
      <address><time datetime="2019-12-09T13:43:10+00:00">09 Dec 2019, 13:43</time> by <a rel="author">INTERIA.PL</a></address>
      <p>
        <b>Wrocławska prokuratura skierowała do sądu akt oskarżenia przeciwko taksówkarzowi Arturowi Ch. Został on oskarżony o usiłowanie zabójstwa rowerzysty. Według prokuratury miał go celowo przejechać samochodem. 37-letniemu mężczyźnie grozi dożywocie.</b>
      </p>
      <figure>
        <img src="https://i.iplsc.com/taksowkarz-scigal-rowerzyste-w-koncu-po-nim-przejechal/0007EE763WANJOT5-C102.jpg"/>
      </figure>
      <aside>
        <a href="https://motoryzacja.interia.pl/raporty/raport-polskie-drogi/wiadomosci/news-taksowkarz-scigal-rowerzyste-w-koncu-po-nim-przejechal,nId,2963690">Taksówkarz ścigał rowerzystę. W końcu po nim przejechał!</a>
      </aside>
      <p>Podstawą do skierowania aktu oskarżenia przeciwko Arturowi Ch. był zebrany w sprawie materiał dowodowy, przede wszystkim w postaci zeznań pokrzywdzonego, świadków będących na miejscu zdarzenia, opinii sądowo-lekarskiej, a przede wszystkim oględzin nagrania zarejestrowanego na kamerze zamontowanej w pojeździe Artura Ch.</p>
      <p>Jak wynika z dokonanych ustaleń, w dniu 27 kwietnia 2019r., w godzinach porannych, na jednej z wrocławskich ulic, Artur Ch. kierując samochodem osobowym, w pewnym momencie zderzył się z jadącym rowerzystą - Yurii. H. Po zdarzeniu rowerzysta zatrzymał się, mężczyźni wymienili między sobą kilka zdań, po czym pokrzywdzony odjechał w kierunku pobliskiego parku.</p>
      <p>Artur Ch. udał się swoim samochodem w pościg za ww. rowerzystą. Gdy obaj mężczyźni dojechali do parku, Artur Ch. uderzył swoim pojazdem w jadącego na rowerze pokrzywdzonego, a następnie po nim przejechał.</p>
      <p>Pierwszej pomocy udzieliły pokrzywdzonemu osoby postronne, które były świadkami zdarzenia. Następnie na miejsce zdarzenia został wezwany zespół Pogotowia Ratunkowego, który zabrał pokrzywdzonego do szpitala. O zdarzeniu powiadomiono policję, która zatrzymała 37- latka.</p>
      <p>W wyniku przejechania przez samochód Yurii H. doznał obrażeń ciała w postaci zmiażdżenia klatki piersiowej z następczą odmą opłucnową obustronną oraz złamaniem żeber, co doprowadziło u pokrzywdzonego do ostrej niewydolności oddechowej. Takie obrażenia realnie zagrażały życiu.</p>
      <p>Przesłuchany w charakterze podejrzanego Artur Ch. nie przyznał się do popełnienia zarzuconych mu czynów i złożył wyjaśnienia, w których podał, że chciał jedynie zatrzymać uciekającego przed nim mężczyznę aby uzyskać jego dane osobowe i domagać się odszkodowania.</p>
      <p>Grozi mu kara dożywotniego pozbawienia wolności.</p>
    </article>
  </body>
</html>