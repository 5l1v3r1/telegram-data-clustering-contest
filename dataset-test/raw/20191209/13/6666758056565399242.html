<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gaming.hwupgrade.it/news/videogames/gamerankings-chiude-verra-reindirizzato-a-metacritic_85931.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-12-09T13:41:01+00:00"/>
    <meta property="og:title" content="Gamerankings chiude: verrà reindirizzato a Metacritic"/>
    <meta property="og:description" content="Il sito aggregatore dei voti delle recensioni ai videogiochi, considerato un punto di riferimento del settore, chiude i battenti e viene reindirizzato a Metacritic, sito appartenente allo stesso editore"/>
  </head>
  <body>
    <article>
      <h1>Gamerankings chiude: verrà reindirizzato a Metacritic</h1>
      <address><time datetime="2019-12-09T13:41:01+00:00">09 Dec 2019, 13:41</time> by <a rel="author">Rosario Grasso</a></address>
      <p>
        <b>Il sito aggregatore dei voti delle recensioni ai videogiochi, considerato un punto di riferimento del settore, chiude i battenti e viene reindirizzato a Metacritic, sito appartenente allo stesso editore</b>
      </p>
      <p>Si chiude un'epoca per le <b>recensioni di videogiochi</b>: <b><a href="https://www.gamerankings.com/">Gamerankings</a></b>, storico sito di aggregazione di recensioni, chiude i battenti a partire dalla giornata di oggi. Viene annunciato sul sito stesso: <i>"I giocatori continueranno a trovare su Metacritic moltissime informazioni su come i giochi vengono recepiti. L'intero team di GameRankings.com continuerà la sua missione di creare contenuti informativi sulle recensioni dei giochi e porterà le recensioni di grandi giochi classici su Metacritic"</i>.</p>
      <figure>
        <img src="https://gaming.hwupgrade.it/immagini/gamerankings_720.jpg"/>
      </figure>
      <p>Gamerankings aggrega le recensioni di videogiochi pubblicate sui siti più autorevoli del settore e realizza una media dei voti ottenuti in queste recensioni. Come Metacritic, appartiene all'editore editore <b>CBS Interactive</b> che, tra gli altri, controlla anche il famoso sito di recensioni di videogiochi <b>Gamespot</b>. <i>"Gamerankings è stato uno dei primi siti online sui videogiochi. Vi ringraziamo per il supporto che ci avete dato negli ultimi 20 anni e non vediamo l'ora di conseguire altri traguardi negli anni a venire"</i>.</p>
      <p>Il messaggio è firmato da <b>Allen Tyner</b>, responsabile di GameFAQs e GameRankings, e da <b>Marc Doyle</b>, co-fondatore di Metacritic. Fondato nel 1999, Gamerankings è stato un punto di riferimento per tutto il settore, permettendo di realizzare ricerche approfondite per anno, piattaforma e tipologia di gioco, tra le altre cose. Allo stesso tempo la notizia non è completamente sorprendente, visto che altri aggregatori, come lo stesso Metacritic, offrono ormai strumenti più moderni e al passo con i tempi rispetto alle recenti novità del web.</p>
    </article>
  </body>
</html>