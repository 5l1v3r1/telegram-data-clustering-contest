<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/psifos-apodimon-me-eyrytati-stirixi-oloklirothike-i-epexergasia-toy-nomoschedioy/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-12-09T13:06:20+00:00"/>
    <meta property="og:title" content="Ψήφος αποδήμων: Με ευρύτατη στήριξη ολοκληρώθηκε η επεξεργασία του νομοσχεδίου"/>
    <meta property="og:description" content="Ολοκληρώθηκε και σε β' ανάγνωση στις επιτροπές η επεξεργασία του νομοσχεδίου του υπουργείου Εσωτερικών για την ψήφο των αποδήμων."/>
  </head>
  <body>
    <article>
      <h1>Ψήφος αποδήμων: Με ευρύτατη στήριξη ολοκληρώθηκε η επεξεργασία του νομοσχεδίου</h1>
      <address>
        <time datetime="2019-12-09T13:06:20+00:00">09 Dec 2019, 13:06</time>
      </address>
      <p>Ολοκληρώθηκε και σε β’ ανάγνωση στις <b>επιτροπές Δημόσιας Διοίκησης, Δημόσιας Τάξης και Δικαιοσύνης και Ειδικής Επιτροπής Ελληνισμού της Διασποράς της <a href="https://neaselida.gr/tag/vouli/">Βουλής</a>,</b> η επεξεργασία του νομοσχεδίου του <b>υπουργείου Εσωτερικών </b>για την <b><a href="https://neaselida.gr/tag/psifos-apodimon/">ψήφο των αποδήμων</a>.</b></p>
      <p>Το νομοσχέδιο έγινε δεκτό από τις αρμόδιες Επιτροπές της Βουλής, <b>κατά πλειοψηφία επί της αρχής,</b> των άρθρων και στο σύνολο του, ενώ την ερχόμενη Τετάρτη 11 Δεκεμβρίου η Ολομέλεια θα σφραγίσει τη ψήφιση του.</p>
      <p>Σημειώνεται ότι σύμφωνα με τη συνταγματική πρόβλεψη το νομοσχέδιο <b>θα πρέπει να υπερψηφιστεί από 200 βουλευτές.</b></p>
      <p><b>Υπέρ </b>της αρχής του νομοσχεδίου έχει ταχθεί η συντριπτική πλειοψηφία των κομμάτων με <b><a href="https://neaselida.gr/tag/nd/">ΝΔ</a>, <a href="https://neaselida.gr/tag/kinal/">ΚΙΝΑΛ</a>, <a href="https://neaselida.gr/tag/kke/">ΚΚΕ</a> και <a href="https://neaselida.gr/tag/elliniki-lysi/">Ελληνική Λύση</a></b> να ξεκαθαρίζουν ότι το υπερψηφίζουν, <b>ο <a href="https://neaselida.gr/tag/syriza/">ΣΥΡΙΖΑ</a> επιφυλάχθηκε για την Ολομέλεια</b> -ωστόσο έχει αποσαφηνίσει ότι είναι πιο κοντά στην υπερψήφιση του μετά τις θετικές νομοτεχνικές βελτιώσεις στις οποίες προχώρησε το υπουργείο Εσωτερικών- ενώ <b>το <a href="https://neaselida.gr/tag/mera25/">ΜεΡΑ25</a> δηλώνει ότι είναι θετικό μόνο για ορισμένα άρθρα του.</b></p>
      <p>Στη σημερινή συνεδρίαση είχαν κληθεί να καταθέσουν τις απόψεις τους και οι υπόλοιποι εκπρόσωποι ελληνικών κοινοτήτων, ομοσπονδιών και οργανώσεων των Ελλήνων του εξωτερικού που δεν είχαν προλάβει, λόγω αποστάσεων να έρθουν στην Επιτροπή την προηγούμενη Παρασκευή.</p>
      <p>Όλοι ανεξαιρέτως πάντως, οι εκπρόσωποι της ελληνικής ομογένειας ήταν σε πλήρη ευθυγράμμιση, τονίζοντας την ανάγκη καθιέρωσης της επιστολικής ψήφου και την απάλειψη των κριτηρίων για την 35ετή απουσία στο εξωτερικό και τα δύο χρόνια παρουσίας τους στην Ελλάδα καθώς, όπως υποστήριξαν, οι προϋποθέσεις αυτές αποκλείουν το δικαίωμα ψήφου από τη συντριπτική πλειοψηφία των Ελλήνων του εξωτερικού.</p>
      <p>«Η δική μας θέση ήταν και είναι υπέρ της επιστολικής ψήφου των Ελλήνων του εξωτερικού. Όμως αυτό δεν έχει την έγκριση 200 βουλευτών, και σε αυτή τη φάση είναι προφανές ότι δεν μπορεί να καθιερωθεί», τόνισε σε διευκρινιστική παρέμβαση του ο υπουργός Εσωτερικών<b> Τάκης Θεοδωρικάκος.</b></p>
      <related>
        <a href="https://neaselida.gr/politiki/orkistike-o-neos-yfypoyrgos-exoterikon-k-vlasis/"/>
      </related>
    </article>
  </body>
</html>