<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3372435/preminuo-cuveni-popara-iz-srecnih-ljudi-zoran-rankic-umro-u-starackom-domu-u-84"/>
    <meta property="og:site_name" content="kurir.rs"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="PREMINUO ČUVENI POPARA IZ SREĆNIH LJUDI: Zoran Rankić umro u staračkom domu u 84. godini"/>
    <meta property="og:description" content="Poznati srpski glumac i književnik Zoran Rankić preminuo je u Beogradu, u 84. godini, posle duže i teške bolesti u staračkom domu. Bio je najpoznatiji po ulogama Nikole Kalabića u mini TV-seriji Poslednji čin i Žarka Popare u TV-seriji Srećni ljudi, emitovanim ..."/>
  </head>
  <body>
    <article>
      <h6 class="kicker">Tuga</h6>
      <h1>PREMINUO ČUVENI POPARA IZ SREĆNIH LJUDI: Zoran Rankić umro u staračkom domu u 84. godini</h1>
      <address>
        <time datetime="2019-12-09T13:00:00+00:00">09 Dec 2019, 13:00</time>
      </address>
      <p>Poznati srpski glumac i književnik <a href="https://www.kurir.rs/tag/2545/zoran-rankic">Zoran Rankić</a> preminuo je u Beogradu, u 84. godini, posle duže i teške bolesti u staračkom domu. </p>
      <p>Bio je najpoznatiji po ulogama Nikole Kalabića u mini TV-seriji „Poslednji čin“ i Žarka Popare u TV-seriji „Srećni ljudi“, emitovanim na TV Beograd i RTS-u.</p>
      <p>Rankić je rođen u Derventi (BiH) 1935. godine. Bio je prvak Beogradskog dramskog pozorišta, satiričar, dramski pisac, reditelj, aforističar i pesnik.</p>
      <p>Ostvario je 26 uloga na filmu i televiziji i više stotina na radiju, a bio je poznat i po izvanrednim interpretacijama poezije na brojnim književnim večerima.</p>
      <figure>
        <img src="https://www.kurir.rs/data/images/2019/05/03/16/1840533_2_ff.jpg?ver=1575892924"/>
        <figcaption>
          <cite>foto: Youtube screenhsot</cite>
        </figcaption>
      </figure>
      <p>Bio je član Udruženja dramskih umetnika Srbije, Udruženja književnika Srbije, Udruženja dramskih pisaca Srbije, Udruženja književnika Republike Srpske i počasni član Beogradskog aforističarskog kruga.</p>
      <p>Pozorišnu karijeru započeo je u Narodnom pozorištu u Sarajevu, čiji je bio član do 1960. godine. U malom pozorištu Sarajevo bio je od 1971. godine, u Savremenom pozorištu Beograd od 1961—1975. godine, a u Beogradskom dramskom pozorištu od 1975—1999. godine.</p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3372441/proslavio-ga-je-kontroverzni-biznismen-iz-srecnih-ljudi-evo-zasto-je-pokojni-glumac-zalio-poparu-kojeg-je-igrao"/>
      </related>
      <p>Prvu televizijsku ulogu dobio je u filmu „Sektor D“ 1962. godine, a naredne godine pojavio se u televizijskoj seriji „Šest svečanih pozivnica“.</p>
      <p>Autor je dramskih dela "Kalemegdanci" i "Skretnica". "Kalemegdanci" su, u njegovoj režiji postavljeni na sceni Beogradskog dramskog pozorišta. Zoran Rankić je autor zbirki pesama "Aorist" (1992.) i "Ekser" (2006). Objavio je i knjige aforizama: "Doviđenja, kako ste?" (1990, 1993); "Aforizmi" (1999); "Balkanski nervčik" (2005); "Ovde kiša, ali i Srbija" (2006) i „Kod cara u podne“ (2012).</p>
      <figure>
        <img src="https://www.kurir.rs/data/images/2019/05/03/16/1840531_aps_ff.jpg?ver=1575892932"/>
        <figcaption>
          <cite>foto: Printscreen</cite>
        </figcaption>
      </figure>
      <p>Aforizme je objavljivao u dnevnim novinama i časopisima "Reflektor", "Ekspres Politika", "Večernje novosti", "Politika", "Otadžbina", "Kafane"... Više od 15 godine bio je stalni saradnik "Ošišanog ježa", u kojem je objavljivao aforizme u rubrici "Balkanski nervčik". U „Večernjim novostima“ je osamdesetih godina prošlog veka, na strani „Vedra strana sveta“ imao satiričnu rubriku „Aforizmi jednog glumca“.</p>
      <p>Zoran Rankić je za književni rad dobitnik nagrada: "Braća Ormai" i "Ježeva bodlja", „Ošišanog ježa“; "Radoje Domanović", Udruženja književnika Srbije; „Dragiša Kašiković“, Izdavačke kuće „Srpska reč“; „Zlatna značka“ Kulturno-prosvetne zajednice Srbije i „Jovan Hadži-Kostić“, „Večernjih novosti“.</p>
      <figure>
        <iframe src="https://www.youtube.com/embed/uXhtPruebCg" width="560" height="315" data-service="Youtube" scrolling="no"/>
      </figure>
      <p>Kurir.rs/Tanjug</p>
      <related>
        <h4>NE PROPUSTITE</h4>
        <a href="https://www.kurir.rs/zabava/pop-kultura/3262547/cuveni-popara-za-40-godina-glume-nije-dobio-nista-skocio-je-s-prozora-pozorista-uz-reci-zivela-sloboda-a-evo-sta-danas-radi-i-kako-izgleda-foto"/>
      </related>
    </article>
  </body>
</html>