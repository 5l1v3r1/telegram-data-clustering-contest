<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654645/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T13:58:00+00:00"/>
    <meta property="og:title" content="&quot;Нафтогаз&quot; не відмовиться від вимог до &quot;Газпрому&quot; у Стокгольмському арбітражі – ЗМІ"/>
    <meta property="og:description" content="НАК “Нафтогаз України” не буде відмовлятися від своїх вимог до російського “Газпрому” у Стокгольмському арбітражі, оскільки нічого рівноцінного сторони поки не напрацювали."/>
  </head>
  <body>
    <article>
      <h1>"Нафтогаз" не відмовиться від вимог до "Газпрому" у Стокгольмському арбітражі – ЗМІ</h1>
      <address>
        <time datetime="2019-12-09T13:58:00+00:00">09 Dec 2019, 13:58</time>
      </address>
      <p>НАК "Нафтогаз України" не буде відмовлятися від своїх вимог до російського "Газпрому" у Стокгольмському арбітражі, оскільки нічого рівноцінного сторони поки не напрацювали.</p>
      <p>Про це повідомляє <a href="https://interfax.com.ua/news/economic/629294.html">"Інтерфакс-Україна"</a> з посиланням на джерело в компанії.</p>
      <p>"Готового рішення щодо обміну вимог "Нафтогазу" за минулим і поточним арбітражами на щось рівноцінне не напрацьовано. Просто відмовлятися від своїх вимог компанія не буде за жодних обставин", - підкреслив співрозмовник агентства.</p>
      <p>Він також підтвердив участь виконавчого директора "Нафтогазу" Юрія Вітренка у складі делегації в Парижі як представника НАК, що веде переговори з укладення довгострокового контракту.</p>
      <p>Джерело зазначило, що у випадку ухвалення в Парижі якихось рішень з газової тематики, вони повинні будуть пройти процедуру погодження правління або акціонером "Нафтогазу".<br/><br/>За його словами, у разі ухвалення в Парижі якихось рішень з газової тематики вони повинні будуть пройти процедуру погодження правлінням або акціонером "Нафтогазу".<br/><br/>"Очевидно, що будь-які значимі договори такого масштабу потребуватимуть погодження як мінімум правління, а як максимум - акціонера", - сказав співрозмовник агентства.</p>
      <p>
        <b>Нагадаємо:</b>
      </p>
      <p>Раніше заступник голови Офісу президента Кирило Тимошенко заявив, що у двосторонній зустрічі президентів України і Росії 9 грудня від української сторони можуть брати участь глава Міненерго Олексій <a href="https://www.epravda.com.ua/news/2019/12/9/654638/">Оржель і виконавчий директор "Нафтогазу" Юрій Вітренко.</a></p>
    </article>
  </body>
</html>