<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/126803/stoyrnaras-blockchain-mporei-na-meiosei-kostos-ton-synallagon"/>
    <meta property="og:site_name" content="Insider"/>
    <meta property="article:published_time" content="2019-12-09T13:29:00+00:00"/>
    <meta property="og:title" content="Στουρνάρας: Το blockchain μπορεί να μειώσει το κόστος των συναλλαγών"/>
    <meta property="og:description" content="Ο Γιάννης Στουρνάρας χαρακτήρισε αρνητική εξέλιξη τα κρυπτονομίσματα, διαχωρίζοντάς τα από την τεχνολογία του blockchain που χρησιμοποιούν, η οποία, όπως είπε, είναι πολλαπλά χρήσιμη."/>
  </head>
  <body>
    <article>
      <h1>Στουρνάρας: Το blockchain μπορεί να μειώσει το κόστος των συναλλαγών</h1>
      <h2>Ο Γιάννης Στουρνάρας χαρακτήρισε αρνητική εξέλιξη τα κρυπτονομίσματα, διαχωρίζοντάς τα από την τεχνολογία του blockchain που χρησιμοποιούν, η οποία, όπως είπε, είναι πολλαπλά χρήσιμη.</h2>
      <address>
        <time datetime="2019-12-09T13:29:00+00:00">09 Dec 2019, 13:29</time>
      </address>
      <p>Στις νέες δυνατότητες που παρέχει η ψηφιακή τεχνολογία στις οικονομικές συναλλαγές (ταυτοποίηση του καταναλωτή, έγκριση πληρωμής, ευκολία συναλλαγής, ασφάλεια, πρόσβαση στο ιστορικό των συναλλαγών) αναφέρθηκε ο <b>Διοικητής της Τράπεζας της Ελλάδας, Γιάννης Στουρνάρας,</b> μιλώντας νωρίτερα τη Δευτέρα στην ημερίδα που διοργάνωσε η Εθνική Αρχή Διαφάνειας με αφορμή την Παγκόσμια Ημέρα κατά της Διαφθοράς.</p>
      <p>Όπως επισήμανε ο κ. Στουρνάρας,<b> η τεχνολογία του </b><b>blockchain</b><b> μπορεί να επιφέρει σημαντική μείωση του κόστους των συναλλαγών</b>, αφού δεν θα απαιτείται πλέον η ύπαρξη των ενδιάμεσων που υφίστανται σήμερα στις συναλλαγές. Τόνισε, ωστόσο, ότι χρειάζεται ψηφιακός εγγραμματισμός όχι μόνο των καταναλωτών αλλά και των στελεχών των τραπεζών και της Κεντρικής Τράπεζας και λήψη μέτρων για να μειωθεί η διαδικτυακή απάτη (που δεν αφορά μόνο τις οικονομικές συναλλαγές αλλά και τις ψευδείς ειδήσεις - fake news).</p>
      <h3>Αρνητική εξέλιξη τα κρυπτονομίσματα</h3>
      <p><b>Ο κ. Στουρνάρας χαρακτήρισε αρνητική εξέλιξη τα κρυπτονομίσματα, </b>διαχωρίζοντάς τα από την τεχνολογία του blockchain που χρησιμοποιούν η οποία, όπως είπε, είναι πολλαπλά χρήσιμη και προειδοποίησε ότι οι τράπεζες πρέπει να προετοιμαστούν για να αντιμετωπίσουν την πρόκληση και τον ανταγωνισμό διεθνών κολοσσών όπως η Google και η Amazon που ετοιμάζονται να εκδώσουν νομίσματα.</p>
      <p>Συνέστησε εξάλλου «να τελειώνουμε με την ιστορία των κόκκινων δανείων ώστε οι τράπεζες να κοιτάξουν το μέλλον αντί για το παρελθόν», ενώ για τα όρια στις συναλλαγές με μετρητά εκτίμησε ότι θα βρεθεί μια ισορροπία με την Ευρωπαϊκή Κεντρική Τράπεζα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/126374/stoyrnaras-idiaitera-ypsilo-kostos-tis-klimatikis-allagis"/>
        <a href="https://www.insider.gr/eidiseis/oikonomia/126084/stoyrnaras-i-ellinikon-symferonton-naytilia-paramenei-ishyri-kai"/>
        <a href="https://www.insider.gr/insidertrading/126014/o-giorgos-alogoskoyfis-kai-i-trapeza-tis-ellados"/>
      </related>
    </article>
  </body>
</html>