<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/uncategorized/saldo-imu-tasi-saldo-pagamento-tasse-imposte-casa-fisco/"/>
    <meta property="og:site_name" content="Panorama"/>
    <meta property="article:published_time" content="2019-12-09T13:22:59+00:00"/>
    <meta property="og:title" content="Saldo Imu e Tasi: tutto quello che c'è da sapere"/>
    <meta property="og:description" content="Entro il 16 dicembre i proprietari di immobili e fabbricati devono regolarizzare la propria posizione fiscale"/>
  </head>
  <body>
    <article>
      <h1>Saldo Imu e Tasi: tutto quello che c'è da sapere</h1>
      <h2>Entro il 16 dicembre i proprietari di immobili e fabbricati devono regolarizzare la propria posizione fiscale</h2>
      <address><time datetime="2019-12-09T13:22:59+00:00">09 Dec 2019, 13:22</time> by <a rel="author">Barbara Massaro</a></address>
      <p>Con il saldo di <a href="https://www.panorama.it/economia/imu-tasi-guida-pagamento-acconto/"><b>IMU e Tasi</b> </a>si chiude l'anno fiscale per chi possiede un terreno, fabbricato, negozio, immobile commerciale o di lusso o per chi è proprietari di una casa in cui non risiede. La data entro cui versare la s<b>econda rata dell'Imposta Municipale Unica e della Tassa sui Servizi Indivisibili</b> è il 16 dicembre.</p>
      <p>In attesa di sapere se la <a href="https://www.panorama.it/economia/plastic-tax-sugar-tax-manovra-tasse-conte/"><b>Manovra economica 2020</b></a>, come previsto, confermerà l'accorpamento di <b>Tasi e Imu</b> permettendo ai comuni di alzare le aliquote  (le amministrazioni locali potranno applicare le aliquote fino al 10,6%, con un’ulteriore maggiorazione dello 0,8% per i grandi centri) e procedere a salassare ulteriormente i cittadini, ecco le regole per evitare di incorrere in more e sanzioni.</p>
      <h3>Esenzioni</h3>
      <p>In primo luogo è importante ricordare chi è esente dal pagamento e cioè i titolari di prima casa (ove sia registrata la residenza) non appartenente alla categoria degli immobili di lusso e i titolari terreni agricoli che sono situati nelle <b>aree montane.</b></p>
      <h3>Come pagare</h3>
      <p>Tutte le altre categorie di titolari di altri tipi di fabbricati sono obbligate a versare l'IMU tramite modello F24 o tramite bollettino postale. Il modello F24 dovrà essere <b>inviato telematicamente</b> anche se l’importo di Imu e Tasi dovesse risultare pari a zero a seguito di compensazioni effettuate.</p>
      <h3>Riduzioni</h3>
      <p>Sono previste invece sconti e riduzioni per determinati tipi di immobili come quelli locati con <b>contratto di comodato d’uso gratuito tra genitori e figli</b>, per i quali è prevista una riduzione del <b>50% della base imponibil</b>e per il calcolo analogamente all’agevolazione prevista per immobili storici e inagibili.</p>
      <h3>Come calcolare l'IMU</h3>
      <p>Se si decide di non rivolgersi a un Caf o al proprio commercialista per il calcolo dell'Imu bisogna stare attenti a calcolare in maniera corretta l'importo dovuto. Intanto si parte dalla rendita catastale che si trova sul rogito o su una recente visura catastale. La rendita (rivalutata del 5%) va poi moltiplicata per il relativo coefficente a seconda del tipo di immobile e <a href="https://www.cafacli.it/it/notizie-fisco/imu-e-tasi-saldo-finale-occhio-alla-trappola-della_1572_idnews/">le aliquote </a>vanno ricercate sul sito del Comune o su quello del Ministero delle Finanze. L'imposta così ottenuta va divisa per le quote di possesso e al totale va sottratto quanto già versato a giugno.</p>
      <p>In caso di ritardo o mancato pagamento cosa succede</p>
      <p>Per chi paga in ritardo sono previste more proporzionali ai giorni dopo cui si paga. Per un ritardo <b>fino a 14 giorni </b>si calcola una sanzione pari allo <b>0,2%</b> <b>al giorno</b> fino a un <b>massimo del 2,8% per 14 giorni </b>di ritardo più gli interessi (dal 1º gennaio 2015 il tasso di interesse annuo è stato fissato allo 0,5%).</p>
      <p>Per un ritardo dal 15º fino al 30º giorno, la sanzione da applicare sarà pari al 3% più gli interessi da calcolare (aliquota dello 0,5% annuo).</p>
      <p>Dopo<b> il 30º giorno</b> e fino<b> al 90º </b>è prevista una sanzione fissa<b> del 3,33% </b>dell'importo da versare più gli interessi giornalieri calcolati sul tasso di riferimento annuale e infine dopo 1 anno di ritardo la sanzione è del<b> 3,75%</b> più gli interessi, da calcolarsi al saggio legale annuo dello <b>0,5%.</b></p>
      <p>© Riproduzione Riservata</p>
    </article>
  </body>
</html>