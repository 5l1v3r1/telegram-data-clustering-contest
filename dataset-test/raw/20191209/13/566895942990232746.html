<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2598412/u-ternopilskomu-universiteti-studenti-tvorat-nejmovirni-skulpturi-foto"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-12-09T13:14:00+00:00"/>
    <meta property="og:title" content="У тернопільському університеті студенти творять неймовірні скульптури (ФОТО)"/>
    <meta property="og:description" content="У тернопільському університеті студенти творять неймовірні скульптури"/>
  </head>
  <body>
    <article>
      <h1>У тернопільському університеті студенти творять неймовірні скульптури (ФОТО)</h1>
      <address><time datetime="2019-12-09T13:14:00+00:00">09 Dec 2019, 13:14</time> by <a rel="author">Тетяна Питак</a></address>
      <p>
        <i>Унікальні проєкти, імпрези та скульптури – такі роботи випускники педагогічного університету Тернополя готують на захист магістерських та бакалаврських, – про це йдеться на освітньому порталі “<a href="https://academia.in.ua/content/u-pedahohichnomu-universyteti-ternopolia-studenty-tvoriat-neimovirni-skulptury?fbclid=IwAR1N6v4hBJW-f7lL3O021_KPJDisTvyGFWPnXB0iXLcCzAMXMgQ4Fl8jMQ8">Академія</a>”.</i>
      </p>
      <p>Своєю неповторністю, символічністю та, власне, самою методикою виконання вирізняються роботи студентів факультету мистецтв. Їхні творчі пориви втілюються, зокрема, і у скульптури.</p>
      <p>Навесні цього року студенти Гаврас Павло та Христина Конь стали творцями ліричної скульптурної композиції «Лукаш та Мавка». Університет тоді і започаткував Алею мистецтв. Нещодавно, у день католицького Святого Миколая, вона поповнилась ще однією унікальною роботою – скульптурою «Мислитель». Це магістерська робота Павла Гавраса. Урочисто, з музикою, під оплески студентів та викладачів магістрант з своїм науковим керівником – відомим скульптором Вільгушинським Р.К. – подарували ТНПУ та місту «Мислителя».</p>
      <p>«Мислитель – це певний символ людської досконалості, людського розуму. Я хочу, щоб в майбутньому це місце набрало сакральної цінності для студентів, щоб вони могли прийти сюди і задуматися про свій життєвий шлях. Можливо, мислитель підкаже, допоможе..», – автор скульптури Павло Гаврас.</p>
      <p>Магістрант висловив  вдячність адміністрації вишу за надану йому можливість творити, за матеріали для скульптури, допомогу та віру в нього. Отак і народжуються митці. Головне – відкрити талант, створити всі умови для розвитку, повірити в сили і дати старт. ТНПУ робить це на ура! Виш пишається своїми студентами та допомагає реалізувати будь-які ініціативи!</p>
      <p>Відтепер не лише студенти, а й містяни та гості міста можуть прогулятися Алеєю, відпочити від буденних справ під сопілчаний спів Лукаша та поринути у магію думок, посидівши з Мислителем. І це лише початок! Зовсім поряд – Біблійний сад! Унікальний проєкт цього ж навчального закладу!</p>
      <p>Народилась разом з скульптурою і легенда, що, якщо людина загадає  бажання біля скульптури, то воно обов’язково збудеться! Мислитель Миколай (таке ім’я дали Мислителю на честь Святого Миколая) допоможе здійснитись найзагадковішим мріям!</p>
      <slideshow>
        <figure>
          <img src="https://s.0352.ua/section/newsInText/upload/images/news/intext/000/051/537/havras20_5dee3b2dd3237.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/537/havras31_5dee3b2e6d2d9.jpg"/>
        </figure>
        <figure>
          <img src="https://s.0352.ua/section/newsInText/upload/images/news/intext/000/051/537/havras1_5dee3b4b25335.jpg"/>
        </figure>
      </slideshow>
    </article>
  </body>
</html>