<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/attacco-ransomware-contro-lospedale-fatebenefratelli-di-erba-35mila-radiografie-inaccessibili/"/>
    <meta property="og:site_name" content="Tom's Hardware"/>
    <meta property="article:published_time" content="2019-12-09T13:24:00+00:00"/>
    <meta property="og:title" content="Attacco ransomware contro l'Ospedale Fatebenefratelli di Erba: 35mila radiografie inaccessibili | Tom's Hardware"/>
    <meta property="og:description" content="L'Ospedale Fatebenefratelli di Erba ha subito un attacco ransomware che ha congelato attività informatiche e reso inaccessibili migliaia di radiografie."/>
  </head>
  <body>
    <article>
      <h1>Attacco ransomware contro l'Ospedale Fatebenefratelli di Erba: 35mila radiografie inaccessibili | Tom's Hardware</h1>
      <address>
        <time datetime="2019-12-09T13:24:00+00:00">09 Dec 2019, 13:24</time>
      </address>
      <p>Un attacco <b>ransomware</b> ha congelato per giorni le attività dell’Ospedale Fatebenefratelli di Erba e come se non bastasse <b>più di 35mila radiografie sono state rese inaccessibili</b>. La dirigenza sanitaria, come ha raccontato venerdì scorso l’edizione di Como del <a href="https://www.ilgiorno.it/como/cronaca/erba-radiografie-1.4922919">quotidiano Il Giorno</a>, ha deciso di <a href="https://www.tomshw.it/altro/ransomware-pagare-o-non-pagare-il-riscatto/">non rispondere alla richiesta di riscatto</a> e quindi procedere con denuncia contro ignoti. Come vuole la prassi si occuperà del caso la Divisione Distrettuale di Milano specializzata in reati informatici.</p>
      <figure>
        <img src="https://www.tomshw.it/images/images/2019/03/sicurezza-2-21903.768x432.jpg"/>
        <figcaption>Photo credit - <a href="http://it.depositphotos.com/?utm_source=Tomshw&amp;utm_medium=freesub&amp;utm_campaign=IT-brand">depositphotos</a>.com</figcaption>
      </figure>
      <p>Rimangono degli interrogativi, ovvero il destino delle radiografie: saranno recuperabili? I pazienti disporranno di una copia? Se lo domanda anche la specialista Carola Frediani (nella sua consueta <a href="https://tinyletter.com/carolafrediani">newsletter</a>) che per l’occasione ha intervistato Stefano Fratepietro della società di cybersecurity Telsa Consulting. “È necessario che le strutture sanitarie prendano tutti i provvedimenti del caso per evitare rischi simili, anche perché segnalo che in questo ultimo mese sembra essersi dispiegata <b>una campagna insidiosa di ransomware, che fa leva su allegati .doc</b> e più raffinate tecniche di evasione”, ha commentato Fratepietro.</p>
      <p>“Il rischio di infezione da ransowmare potrebbe diventare di nuovo alto, e i riscatti chiesti, sono molto salati. Per i backup è importante che questi siano segregati e che dalla rete dei client, spesso target diretto dei ransomware, sia impossibile accedere alle copie di backup generate dai server aventi questo scopo”.</p>
      <p>A parte il blocco temporaneo dei sistemi preoccupa la possibilità che 35mila radiografie diagnostiche degli ultimi 12 mesi possano essere state vendute a qualcuno o diffuse. Per altro verrebbe da chiedersi a chi potrebbero mai interessare. Nel frattempo il Fatebenefratelli sta contattando tutte le potenziali vittime di questa violazione.</p>
    </article>
  </body>
</html>