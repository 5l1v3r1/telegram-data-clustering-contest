<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/prokyror-zlatanova-glaven-1619893.html"/>
    <meta property="og:site_name" content="Cross"/>
    <meta property="article:published_time" content="2019-12-09T13:59:00+00:00"/>
    <meta property="og:title" content="Зинаида Златанова: Предложението за независимо разследване на главния прокурор е повърхностно"/>
    <meta property="og:description" content="/КРОСС/ „Това е претупване на въпроса. Просто искаме да се отървем в събота срещу неделя от едно главоболие, което ни пречи. Това главоболие се нарича върховенство на правото. Не е редно такъв въпрос да се решава на коляно. Това е повърхностно, защото няма анализ, няма посочени мнения на юристи, на професори, на практици, на представители на доктрината, на конституционалисти“, коментира пред БНР Зинаида Златанова, бивш правосъден министър и бивш ръководител на представителството на Европейската комисия в България, по повод предложението на управляващата партия абсолютно независим прокурор да контролира работата на главния прокурор."/>
  </head>
  <body>
    <article>
      <h1>Зинаида Златанова: Предложението за независимо разследване на главния прокурор е повърхностно</h1>
      <address>
        <time datetime="2019-12-09T13:59:00+00:00">09 Dec 2019, 13:59</time>
      </address>
      <p>/КРОСС/ „Това е претупване на въпроса. Просто искаме да се отървем в събота срещу неделя от едно главоболие, което ни пречи. Това главоболие се нарича върховенство на правото. Не е редно такъв въпрос да се решава на коляно. Това е повърхностно, защото няма анализ, няма посочени мнения на юристи, на професори, на практици, на представители на доктрината, на конституционалисти“, коментира пред БНР Зинаида Златанова, бивш правосъден министър и бивш ръководител на представителството на Европейската комисия в България, по повод предложението на управляващата партия абсолютно независим прокурор да контролира работата на главния прокурор.</p>
      <p>Според Златанова има опасност с предлагането на механизъм за независимо разследване на главния прокурор да не отговорим на Конституцията и на Венецианската комисия.</p>
      <p>В предаването „12+3“ тя подчерта, че процедурата за избор на този „контрольор“ изглежда, че ще e по-облекчена от тази за самия главен прокурор. За Златанова това е неправилно и попита – ще има ли състезателност при избора на „контрольора“?</p>
      <p>„Другият голям проблем, който трябва да се преодолее е, че нямаме европейския опит… Когато в една демократична държава, каквато е България, процедурите за назначаване на главен прокурор са тежки и бавни, то е защото това е човек, който трябва да бъде подбран така, че да не го подозираме в някакви намерения за извършване на тежки престъпления. Тази презумпция, че този, който стане главен прокурор, от първия си ден на поста ще започне да обмисля как да извършва умишлени престъпления, показва степента на правосъзнание в управляващите, в обществото. Това е недоверие“.</p>
    </article>
  </body>
</html>