<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/susitarimas-su-tvf-leis-ukrainai-europos-sajungos-pritraukti-500-mln-euru-943271"/>
    <meta property="og:site_name" content="Kauno diena"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="Susitarimas su TVF leis Ukrainai iš Europos Sąjungos pritraukti 500 mln. eurų"/>
    <meta property="og:description" content="Kijevo susitarimas su Tarptautiniu valiutos fondu (TVF) dėl naujos kreditavimo programos leis Ukrainai artimiausiais mėnesiais iš Europos Sąjungos pritraukti 500 mln. eurų dydžio makrofinansinę paramą, pareiškė Ukrainos finansų ministrė."/>
  </head>
  <body>
    <article>
      <h1>Susitarimas su TVF leis Ukrainai iš Europos Sąjungos pritraukti 500 mln. eurų</h1>
      <address><time datetime="2019-12-09T13:13:00+00:00">09 Dec 2019, 13:13</time> by <a rel="author" href="https://kauno.diena.lt/autoriai/svajunas-laukineitis" target="_blank">Svajūnas Laukineitis, BNS</a></address>
      <p>
        <b>Kijevo susitarimas su Tarptautiniu valiutos fondu (TVF) dėl naujos kreditavimo programos leis Ukrainai artimiausiais mėnesiais iš Europos Sąjungos pritraukti 500 mln. eurų dydžio makrofinansinę paramą, pareiškė Ukrainos finansų ministrė.</b>
      </p>
      <p>„Pasiekus susitarimą su TVF, ateinančiais mėnesiais susiformuos galimybės gauti iš ES 500 mln. eurų makrofinansinę paramą labai palankiomis sąlygomis“, – Oksaną Markarovą cituoja Ukrainos naujienų agentūra „Unian“.</p>
      <p>Kaip jau buvo skelbta, Ukraina ir TVF pasiekė preliminarų susitarimą dėl naujos trejų metų trukmės 5,5 mlrd. JAV dolerių vertės programos skatinti šalies ūkio augimą bei ekonomines reformas.</p>
      <p>Susitarimas, kuriam dar reikia TVF vadovybės pritarimo, buvo pasiektas per Ukrainos prezidento Volodymyro Zelenskio ir TVF vadovės Kristalinos Georgijevos pokalbį telefonu praėjusį šeštadienį.</p>
      <p>„Patikinau prezidentą, kad TVF yra pasirengęs remti Ukrainos valdžios politinę programą makroekonominiam stabilumui užtikrinti bei nukreipti ekonomiką spartesnio, tvaraus ir visapusiško augimo keliu“, – TVF spaudos tarnyba citavo jo vadovę.</p>
      <p>Pasak K. Georgijevos, naujas finansinės paramos paketas Ukrainai skiriamas kaip išplėstinė fondo priemonė (Extended Fund Facility, EFF), ir tai Kijevo siekius derybose.</p>
      <p>Naujas susitarimas su TVF palengvins Ukrainos skolinimąsi iš kitų tarptautinių donorų bei rinkoje.</p>
      <p>Dabartinis Ukrainos ir TVF bendradarbiavimas pagal rezervinio susitarimo (Stand-by Arrangements, SBA) programą keturiolikos mėnesių laikotarpiui buvo patvirtintas pernai gruodį. Jis numatė 3,9 mlrd. JAV dolerių vertės finansavimą, tačiau išmoka buvo tik viena – 1 mlrd. dolerių dydžio, iškart po programos įsigaliojimo, vėliau TVF pažėrus pastabų dėl Ukrainos prisiimtų įsipareigojimų vykdymo.</p>
    </article>
  </body>
</html>