<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/pmp-acuzatii-psd-udmr-vot-impotriva-alegere-primari-in-doua-tururi-reducere-numar-parlamentari-309899.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T13:46:49+00:00"/>
    <meta property="og:title" content="PMP: Frăţia PSD-UDMR, vot împotriva reducerii numărului de parlamentari și alegerii primarilor în două tururi"/>
    <meta property="og:description" content="Deputaţii PSD şi UDMR au votat luni, în şedinţa Biroului Permanent al Camerei Deputaţilor, împotriva introducerii pe ordinea de zi a plenului a proiectelor PMP privind alegerea primarilor în două tururi de scrut..."/>
  </head>
  <body>
    <article>
      <h1>PMP: Frăţia PSD-UDMR, vot împotriva reducerii numărului de parlamentari și alegerii primarilor în două tururi</h1>
      <address><time datetime="2019-12-09T13:46:49+00:00">09 Dec 2019, 13:46</time> by <a rel="author">Redacția B1.ro</a></address>
      <p>Deputaţii <a href="https://www.b1.ro/tag/psd-51583.html">PSD</a> şi <a href="https://www.b1.ro/tag/udmr-51278.html">UDMR</a> au votat luni, în şedinţa Biroului Permanent al Camerei Deputaţilor, împotriva introducerii pe ordinea de zi a plenului a proiectelor <a href="https://www.b1.ro/tag/pmp-127908.html">PMP</a> privind alegerea primarilor în două tururi de scrutin şi reducerea numărului de parlamentari la 300.</p>
      <p>Propunerea, înaintată de deputatul <a href="https://www.b1.ro/tag/pmp-127908.html">PMP</a> Marius Paşcan, a fost respinsă după ce <a href="https://www.b1.ro/tag/psd-51583.html">PSD</a> şi <a href="https://www.b1.ro/tag/udmr-51278.html">UDMR</a> s-au aliat în acest sens.</p>
      <p>Acum zece ani, românii au votat, în cadrul unui referendum, pentru reducerea numărului de parlamentari la 300. Peste un milion de români au semnat pentru susţinerea proiectului <a href="https://www.b1.ro/tag/pmp-127908.html">PMP</a>, care prevede alegerea primarilor în două tururi de scrutin.</p>
      <p>„Cele două proiecte au fost adoptate tacit de către Senat şi ar fi trebuit să intre de mult în dezbaterea Camerei Deputaţilor, însă aceeaşi monstruoasă coaliţie <a href="https://www.b1.ro/tag/psd-51583.html">PSD</a>-<a href="https://www.b1.ro/tag/udmr-51278.html">UDMR</a> se foloseşte de toate tertipurile pentru a opri aceste iniţiative, inclusiv prin măcelărirea proiectelor prin intermediul unei comisii parlamentare speciale.</p>
      <p>Partidul Mişcarea Populară atrage public atenţia că cele două proiecte de lege reprezintă priorităţi urgente pentru România şi solicită tuturor parlamentarilor să le susţină. De asemenea, reamintim că cele două proiecte s-au aflat pe lista condiţiilor <a href="https://www.b1.ro/tag/pmp-127908.html">PMP</a> pentru susţinerea Guvernului, fapt pentru care îi cerem prim-ministrului Ludovic Orban să emită ordonanţe de urgenţă în acest sens sau să-şi asume răspunderea”, a transmis <a href="https://www.b1.ro/tag/pmp-127908.html">PMP</a>, printr-un comunicat.</p>
    </article>
  </body>
</html>