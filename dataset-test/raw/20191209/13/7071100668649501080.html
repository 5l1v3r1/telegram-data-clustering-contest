<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.dziennik.pl/swiat/artykuly/615035,ronald-lauder-auschwitz-zbrodnie-niemcy.html"/>
    <meta property="og:site_name" content="wiadomosci.dziennik.pl"/>
    <meta property="article:published_time" content="2019-12-09T13:07:00+00:00"/>
    <meta property="og:title" content="Światowy Kongres Żydów: Zachować Auschwitz jako przypomnienie o najohydniejszej zbrodni w historii"/>
    <meta property="og:description" content="Przewodniczący Światowego Kongresu Żydów (WJC) Ronald Lauder pisze w poniedziałkowym &quot;Die Welt&quot;, że dawny niemiecki obóz zagłady Auschwitz uświadamia ludziom istnienie zła, które w każdej chwili może powrócić. Apeluje też o zachowanie tego miejsca pamięci na zawsze."/>
  </head>
  <body>
    <article>
      <h1>Światowy Kongres Żydów: Zachować Auschwitz jako przypomnienie o najohydniejszej zbrodni w historii</h1>
      <h2>Przewodniczący Światowego Kongresu Żydów (WJC) Ronald Lauder pisze w poniedziałkowym "Die Welt", że dawny niemiecki obóz zagłady Auschwitz uświadamia ludziom istnienie zła, które w każdej chwili może powrócić. Apeluje też o zachowanie tego miejsca pamięci na zawsze.</h2>
      <address>
        <time datetime="2019-12-09T13:07:00+00:00">09 Dec 2019, 13:07</time>
      </address>
      <figure>
        <img src="https://s3.dziennik.pl/pliki/12305000/12305675-muzeum-auschwitz-900-555.jpg"/>
        <figcaption>Muzeum Auschwitz / Shutterstock</figcaption>
      </figure>
      <p>Redakcja Dziennik.pl</p>
      <p>"<b>Auschwitz </b>spełnia wiele funkcji: to bezimienny cmentarz dla setek tysięcy ludzi, miejsce pamięci i muzeum. Ale to także historyczne miejsce, które jest narażone na zmienną pogodę i przemijanie. Tu jest udokumentowany masowy mord dokonany przez nazistów. Po odwiedzeniu tego miejsca nie można uwolnić się od świadomości, że zło istnieje i może w każdej chwili znów stać się czymś rzeczywistym" - pisze Lauder w niemieckim dzienniku.</p>
      <p>Zwraca uwagę, że budynki i dokumenty są narażone na zniszczenie. Apeluje w związku z tym o starania, by je zachować, żeby dowody zbrodni mogły być przekazywane potomności. Przypomina też, że <a href="https://www.dziennik.pl/tagi/niemcy">Niemcy</a> zdecydowały się przeznaczyć 60 mln <a href="https://www.dziennik.pl/tagi/euro">euro</a> na <b>Fundację Auschwitz-Birkenau</b>, która realizuje długofalowy <a href="https://www.dziennik.pl/tagi/program">program</a> konserwacji byłego obozu.</p>
      <p>"Każda przyszłość ma swoją historię. Kto o niej zapomina lub jej zaprzecza, będzie powtarzał błędy z przeszłości. Musi nas niepokoić, gdy młode pokolenie na całym świecie wykazuje się przerażającą ignorancją, jeśli chodzi o Auschwitz, i z niczym tego miejsca nie kojarzy. Auschwitz należy zachować jako przypomnienie o najohydniejszej zbrodni w historii ludzkości. U podstaw tej zbrodni leżała dehumanizacja. Doprowadziła ona do klasyfikowania istot ludzkich, jako +podludzi+, którym ostatecznie odmówiono prawa do istnienia" - przypomina przewodniczący WJC.</p>
      <p>Niemcy założyli obóz Auschwitz w 1940 roku, aby więzić w nim Polaków.<b> Auschwitz II-Birkenau</b> powstał dwa lata później. Stał się miejscem zagłady Żydów. W kompleksie obozowym funkcjonowała także sieć podobozów. W Auschwitz Niemcy zgładzili co najmniej 1,1 mln ludzi, głównie Żydów, a także Polaków, Romów, jeńców sowieckich i osób innej narodowości.</p>
    </article>
  </body>
</html>