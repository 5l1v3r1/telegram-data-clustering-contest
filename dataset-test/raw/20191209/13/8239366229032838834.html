<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_goryshchi_budynku_u_tsentri_lvova_vyyavyly_boyovyy_avtomat_z_glushnykom_332708.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T13:52:00+00:00"/>
    <meta property="og:title" content="На горищі будинку у центрі Львова виявили бойовий автомат з глушником"/>
    <meta property="og:description" content="Ввечері у неділю, 8 грудня, у центрі Львова на горищі 4-поверхового будинку, де розташовані редакції кількох львівських ЗМІ, було виявлено бойовий автомат з глушником та коліматорним прицілом з патронами."/>
  </head>
  <body>
    <article>
      <h1>На горищі будинку у центрі Львова виявили бойовий автомат з глушником</h1>
      <h2>Ввечері у неділю, 8 грудня, у центрі Львова на горищі 4-поверхового будинку, де розташовані редакції кількох львівських ЗМІ, було виявлено бойовий автомат з глушником та коліматорним прицілом з патронами.</h2>
      <address>
        <time datetime="2019-12-09T13:52:00+00:00">09 Dec 2019, 13:52</time>
      </address>
      <figure>
        <img src="https://galinfo.com.ua/media/gallery/intxt/p/l/pl_galytska15.png"/>
        <figcaption>Будинок на площі Галицькій, 15</figcaption>
      </figure>
      <p>На місці працювала слідчо-оперативна група, що встановлюватиме обставини події, - інформує <a href="https://zaxid.net/">ZAXID.NET</a>.</p>
      <p>Як розповів фінансовий директор ТРК ʺЛюксʺ Олександр Деніщук, автомат з коліматорним прицілом, глушником та бойовими патронами, в тому числі і бронебійними, знайшли на горищі з вільним доступом. Співробітники компанії, які регулярно обстежують горище, знайшли там валізу, у якій виявили зброю. Зовні знайдений автомат схожий на чеську модель CZ Sа vz.58, однак точнішу інформацію зможуть надати правоохоронці після проведення експертизи.</p>
      <p>ʺЗ цього горища видно тільки внутрішній двір будинку і сходову клітку, де проходять відвідувачі та працівники ТРК ʺЛюксʺ та сайту ZAXID.NETʺ, – сказав Олександр Деніщук.</p>
      <p>На місце події викликали правоохоронців, які зараз розслідують, хто та з якою метою заховав автомат на горищі будівлі.</p>
      <p>Додамо, що у будинку на площі Галицькій, 15 розташовані кілька редакцій, що входять до медіа-холдингу ТРК ʺЛюксʺ. Зокрема, йдеться про ZAXID.NET, радіо ʺЛюкс ФМʺ, сайт 24 каналу та портал Футбол 24. Також у цьому будинку розташоване управління комунальної власності Львівської міськради.</p>
    </article>
  </body>
</html>