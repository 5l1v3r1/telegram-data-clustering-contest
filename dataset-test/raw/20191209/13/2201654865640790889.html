<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/tozsdek-piacok/a_leggazdagabbak_szedtek_meg_magukat_a_kormany_szuperkotvenyen.696521.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T13:07:00+00:00"/>
    <meta property="og:title" content="A leggazdagabbak szedték meg magukat a kormány szuperkötvényén"/>
    <meta property="og:description" content="Megszüntették a lombardhitelt az állampapíroknál, vissza is esett egyből az értékesítési mennyiség. A lakossági állampapírok nagy része a legvagyonosabb rétegnek kamatozik."/>
  </head>
  <body>
    <article>
      <h1>A leggazdagabbak szedték meg magukat a kormány szuperkötvényén</h1>
      <h2>Megszüntették a lombardhitelt az állampapíroknál, vissza is esett egyből az értékesítési mennyiség. A lakossági állampapírok nagy része a legvagyonosabb rétegnek kamatozik.</h2>
      <address><time datetime="2019-12-09T13:07:00+00:00">09 Dec 2019, 13:07</time> by <a rel="author" href="https://www.napi.hu/szerzo/Herman%20Bernadett" target="_blank">Herman Bernadett</a></address>
      <p>Egyre inkább úgy tűnik, a leggazdagabb réteg szedheti meg magán a szuperkötvényen. A Magyar Nemzeti Bank (MNB) adatai szerint októberben jócskán visszaesett a háztartások körében az állampapírok iránti kereslet. Mindössze 102 milliárd forinttal gyarapodott az állomány, ez a harmada a szeptemberinek. A rövid állampapírokat eladta a lakosság, a volumen több mint 160 milliárd forinttal csökkent, miközben hosszú kötvényekből - főleg a Magyar Állampapír Pluszból (MÁP+) - csaknem 248,4 milliárd forintnyit vett.</p>
      <p>
        <b>Vége a trükközésnek</b>
      </p>
      <p>Szeptemberben lényegesen több 412,6 milliárd forint volt a hosszú kötvényeknél a nettó értékesítés, október a leggyengébb hónap a MÁP+ megjelenése óta. A kereslet visszaesésében szerepet játszhatott az is, hogy a privátbankok<a href="https://www.napi.hu/tozsdek-piacok/lombardhitel-trukkozes-mnb.691871.html"> egyik kedvenc trükkjének </a>vetett véget az Államadósság Kezelő Központ (ÁKK) azzal, hogy megtiltotta a lakossági állampapírok, hitelfedezetként való elfogadását. Ennek nyoma az októberi hitelstatisztikákban is jól látszott már, miközben szeptemberben még legalább 44 milliárd forint körüli kölcsönt kaphattak a vagyonosok állampapírok vásárlására, októberben már csak 8 milliárdot.</p>
      <p>A lombardhiteles trükk lényege az volt, hogy az ügyfél a megvásárolt állampapírokat felajánlotta a banknak hitelfedezetként, a bank pedig nagyon olcsó, 1-2 százalékos, sőt akár még ennél is alacsonyabb kamatú kölcsönt adott neki, amiből újabb állampapírokat vásárolt. A magas, évente átlagosan 4,95 százalékos kamatot fizető MÁP+ kamatán így megosztozhatott a bank és az ügyfél.</p>
      <p>
        <b>Szuperkötvény a szupergazdagoknak</b>
      </p>
      <p>A legvagyonosabb ügyfelek pénzét kezelő privátbankok portfólióiban elképesztő mennyiségű állampapír van. A <b>Blochamps Capital </b>adatai szerint 2018 végén a háztartásoknál lévő nem egészen 5800 milliárd forintos állományból 4 ezer milliárd, tehát a teljes mennyiség 70 százaléka volt a 42 ezer privátbanki ügyfélnél. A MÁP+-ból is ez az egyenként minimum több tízmillió forintos megtakarítással rendelkező, de gyakran milliárdos ügyfélkör szívhatta fel a kibocsátások nagy részét.</p>
      <p>"A privátbanki szektorban a friss felmérésünk szerint a MÁP+ privátbanki állománynövelő hatása együttesen több mint 450 milliárdos volt" - mondja Karagich István, a Blochamps Capital ügyvezetője. A következő hónapokban viszont már csökkenhet a szuperkötvény értékesítési dinamikája, hiszen új összegek már nem nagyon kerülnek elő, leginkább a kifutó kötvények árából, vagy a külföldről hazacsorgó számlapénzekből vásárolnak majd MÁP+-t az ügyfelek. Hitelt is nehezebb lesz kapni állampapír-vásárlása, hiszen most már csak másféle értékpapírokat, részvényeket, befektetési jegyeket ajánlhatnak fel az ügyfelek fedezet gyanánt. A Blochamps becslése szerint a privátbanki ügyfélkör három hónap alatt mintegy 150 milliárd forintnyi lombardhitelt vehetett fel állampapír-vásárlásra.</p>
      <p>
        <b>Új pénz alig van</b>
      </p>
      <p>Való igaz, sok új pénz már nem került elő októberben. A háztartások teljes értékpapír-állománya 12069 milliárd forint volt, mindössze 54 milliárd forinttal gyarapodott a hónap során, vagyis annyi történt, hogy a kisbefektetők átrendezték a portfólióikat. A jelzáloglevelek, banki kötvények és vállalati kötvények továbbra sem népszerűek a lakosság körében ezek állománya összesen nem éri el a 70 milliárd forintot.</p>
      <p>A Növekedési Kötvényprogram (nkp) ugyan beindult, októberben több mint 151 milliárd forint volt a nettó kötvénykibocsátás, ebből vásároltak a hazai bankok, más intézményi befektetők és az MNB is, a lakosság azonban nem. A jegybanknál október végén 73,6 milliárd forintnyi vállalati kötvény volt. Novemberben pedig tovább folytatta a vásárlásokat az MNB, csaknem 138 milliárd forintnyi kötvény került a birtokába.</p>
      <p>A befektetési jegyeket is folyamatosan szórja ki a lakosság, amióta megjelent a MÁP+. Októberben 35 milliárd forintnyit váltott vissza, ezzel 335,6 milliárdra nőtt az új lakossági kötvény megjelenése óta eladott befektetésijegy-mennyiség. A tőzsdén is nettó eladó volt a lakosság októberben, több mint 12 milliárd forintnyi részvényt adott el, főleg bankpapírokat. A banki részvényeken jól lehetett keresni októberben is, 11 milliárdot nyert, aki megtartotta a papírjait, az elmúlt napokban rekordot rekordra halmozó OTP-árfolyamok tükrében pedig novemberben is megérte kitartani a banki részvények mellett.</p>
      <p>Tájékoztatás<br/><br/>A jelen oldalon található információk és elemzések a szerzők magánvéleményét tükrözik. A jelen oldalon megjelenő írások nem valósítanak meg a 2007. évi CXXXVIII. törvény (Bszt.) 4. § (2). bek 8. pontja szerinti befektetési elemzést és a 9. pont szerinti befektetési tanácsadást. <br/>Bármely befektetési döntés meghozatala során az adott befektetés megfelelőségét csak az adott befektető személyére szabott vizsgálattal lehet megállapítani, melyre a jelen oldal nem vállalkozik és nem is alkalmas. Az egyes befektetési döntések előtt éppen ezért tájékozódjon részletesen és több forrásból, szükség esetén konzultáljon személyes befektetési tanácsadóval!</p>
    </article>
  </body>
</html>