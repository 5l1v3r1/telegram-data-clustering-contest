<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/policiya-rozsliduye-samopravstvo-bogdana-za-zayavoyu-klichka-332339_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T13:43:00+00:00"/>
    <meta property="og:title" content="Поліція розслідує &quot;самоправство&quot; Богдана щодо звільнення Кличка"/>
    <meta property="og:description" content="Голова Офісу президента поки публічно не відреагував на звернення Кличка до Нацполіції."/>
  </head>
  <body>
    <article>
      <h1>Поліція розслідує "самоправство" Богдана щодо звільнення Кличка</h1>
      <h2>Голова Офісу президента поки публічно не відреагував на звернення Кличка до Нацполіції.</h2>
      <address>
        <time datetime="2019-12-09T13:43:00+00:00">09 Dec 2019, 13:43</time>
      </address>
      <p>Нацполіція порушила кримінальне провадження щодо <a href="https://dt.ua/POLITICS/zelenskiy-hoche-sche-raz-pogovoriti-z-klichkom-i-tilki-todi-priynyati-rishennya-pro-zvilnennya-325909_.html"><b>голови Офісу президента України Андрія Богдана</b></a> за заявою міського голови Києва Віталія Кличка, повідомляє "<a href="https://www.radiosvoboda.org/a/news-politsiya-bohdan-rozsliduvannia/30315646.html">Радіо Свобода</a>".</p>
      <p>"27 листопада 2019 року слідчим управлінням Головного управління Національної поліції у місті Києві внесено відомості до Єдиного реєстру досудових розслідувань ... за ознаками кримінального порушення, передбаченого статтею 356 Кримінального кодексу України", - йдеться у повідомленні.</p>
      <p>Богдана звинувачують у самоправстві.</p>
      <p>Голова Офісу президента поки публічно не відреагував на звернення Кличка до Нацполіції.</p>
      <p>Раніше повідомлялося, що мер Києва <b><a href="https://dt.ua/POLITICS/klichko-podav-pozov-proti-bogdana-ta-goncharuka-do-okruzhnogo-adminsudu-kiyeva-324947_.html">Віталій Кличко подав до Нацполіції заяву </a></b>щодо "самоправства" очільника Офісу президента Андрія Богдана</p>
      <p>Нагадаємо, Окружний адміністративний суд Києва призначив на 31 жовтня підготовче засідання за позовом Віталія Кличка до Кабінету міністрів і <b><a href="https://dt.ua/POLITICS/sud-vidkriv-provadzhennya-u-spravi-klichka-proti-bogdana-326944_.html">відкрив провадження</a></b> за позовом до голови офісу президента Андрію Богдану.</p>
      <p>4 вересня Кабмін погодив звільнення голови Київської міської державної адміністрації Віталія Кличка і направив відповідне подання уряду на підпис президенту Зеленському.</p>
      <p>У відповідь Віталій <b><a href="https://zn.ua/POLITICS/klichko-prokommentiroval-svoe-uvolnenie-s-posta-glavy-kgga-328915_.html">Кличко заявив, що вважає таке рішення неконституційним</a></b>, а звільнити його можуть тільки кияни.</p>
      <p>У серпні депутати Верховної Ради VIII скликання звернулися до Конституційного суду за офіційним тлумаченням положень Конституції про місцеве самоврядування і державної влади в Києві. Посилаючись на рішення КСУ від 2003 року, за яким обраний киянами мер міста повинен бути призначений і главою КМДА, 51 депутат попросив "раз і назавжди" врегулювати питання про київського мера і главу КМДА. Також у зверненні йдеться про згортання реформи децентралізації та позбавлення столиці самоврядування. Рішення з приводу звернення Конституційний суд ще не виносив. </p>
      <p>Зазначимо, що у Києві на пост глави КМДА, як правило, президенти призначали обраних мерів. Винятками були тільки Іван Салій, який очолив КМДА при президенті Леоніді Кравчуку в 1993 році, не будучи мером, а також Олександр Попов, призначений Віктором Януковичем восени 2010 року замість Леоніда Черновецького.</p>
      <p>У президента Володимира Зеленського хочуть призначити новим очільником Київської міської держадміністрації колишнього <b><a href="https://dt.ua/POLITICS/na-post-glavi-kmda-planuyut-priznachiti-gen-direktora-1-1-tkachenka-zmi-317080_.html">гендиректора телеканалу "1+1" Олександра Ткаченка</a></b>. </p>
      <p>Докладніше про правові колізії щодо посади мера та голови КМДА читайте у статті Олександра Сергієнка "<b><a href="https://dt.ua/internal/stolicya-dezhavyu-320891_.html">Столиця дежавю</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>