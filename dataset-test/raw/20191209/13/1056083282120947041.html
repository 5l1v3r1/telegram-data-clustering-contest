<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813598/%D8%AA%D9%88%D9%82%DB%8C%D9%81-11-%D8%AE%D9%88%D8%AF%D8%B1%D9%88%DB%8C-%D8%B4%D9%88%D8%AA%DB%8C-%D8%AF%D8%B1-%D8%B9%D9%85%D9%84%DB%8C%D8%A7%D8%AA-%D9%BE%D9%84%DB%8C%D8%B3-%D8%A7%D8%B1%D8%A7%DA%A9"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:16:38+00:00"/>
    <meta property="og:title" content="توقیف 11 خودروی شوتی در عملیات پلیس اراک"/>
    <meta property="og:description" content="ایسنا/مرکزی فرمانده انتظامی استان مرکزی از اجرای طرح عملیاتی روز گذشته پلیس در شهرستان اراک و کشف 5 میلیارد ریال کالای قاچاق و توقیف 11 دستگاه خودروی شوتی در عملیات ماموران خبر داد."/>
  </head>
  <body>
    <article>
      <h1>توقیف 11 خودروی شوتی در عملیات پلیس اراک</h1>
      <address>
        <time datetime="2019-12-09T13:16:38+00:00">09 Dec 2019, 13:16</time>
      </address>
      <p>ایسنا/مرکزی فرمانده انتظامی استان مرکزی از اجرای طرح عملیاتی روز گذشته پلیس در شهرستان اراک و کشف 5 میلیارد ریال کالای قاچاق و توقیف 11 دستگاه خودروی شوتی در عملیات ماموران خبر داد.</p>
      <p>براساس اعلام پلیس، سرهنگ "حسن مفخمی شهرستانی" در این‌باره گفت: با ادامه یافتن طرح های عملیاتی پلیس در راستای مبارزه با قاچاق کالا و پیگیری مطالبات شهروندان در برخورد با خودروهای شوتی که رانندگی مخاطره آمیزی در سطح محورهای مواصلاتی دارند، روز گذشته طرحی عملیاتی در این خصوص از سوی ماموران انتظامی شهرستان اراک اجرایی شد.</p>
      <p>وی افزود: در اجرای این طرح عملیاتی، ماموران انتظامی شهرستان اراک موفق شدند، 11 دستگاه خودروی سواری حامل بار قاچاق را در محورهای مواصلاتی منتهی به شهر اراک، شناسایی و متوقف کنند.</p>
      <p>این مقام انتظامی اضافه کرد: در بازرسی از این خودروها 32 دستگاه ماشین لباسشویی، ماکروویو، کولر گازی، ماشین ظرفشویی و مقادیر زیادی لوازم التحریر، لوازم آشپزخانه و دیگر کالاهای قاچاق کشف شد.</p>
      <p>سرهنگ مفخمی شهرستانی ارزش ریالی کالاهای کشف شده در این عملیات را بر اساس اعلام کارشناسان اداره مبارزه با قاچاق کالا و ارز پلیس آگاهی در حدود 5 میلیارد ریال عنوان کرد و گفت:‌ در این عملیات 13 نفر دستگیر و با تشکیل پرونده به مرجع قضائی معرفی شدند.</p>
      <p>این مقام ارشد انتظامی در استان مرکزی با تاکید بر تداوم طرح های مبارزه با قاچاق کالا در استان اضافه کرد: شهروندان در صورت مشاهده هر گونه فعالیت در امر قاچاق کالا و تردد چنین خودروهایی در محورهای مواصلاتی، موضوع را برای بررسی تخصصی از طریق تلفن 110 به پلیس گزارش کنند.</p>
      <p>انتهای پیام</p>
    </article>
  </body>
</html>