<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191209-ya-vam-ne-patsan-navishho-lukashenko-litav-u-sochi-ta-chy-poglyne-rf-bilorus/"/>
    <meta property="og:site_name" content="ФАКТИ ICTV"/>
    <meta property="article:published_time" content="2019-12-09T13:13:49+00:00"/>
    <meta property="og:title" content="Я вам не пацан! Навіщо Лукашенко літав у Сочі та чи поглине РФ Білорусь"/>
    <meta property="og:description" content="Про що домовилися Володимир Путін та Олександр Лукашенко на зустрічі у Сочі та який був поганий знак."/>
  </head>
  <body>
    <article>
      <h1>Я вам не пацан! Навіщо Лукашенко літав у Сочі та чи поглине РФ Білорусь</h1>
      <address>
        <time datetime="2019-12-09T13:13:49+00:00">09 Dec 2019, 13:13</time>
      </address>
      <p>Про що домовилися Володимир Путін та Олександр Лукашенко на зустрічі у Сочі та який був поганий знак.</p>
      <p>Напередодні нинішнього Нового року Лукашенко подарував Путіну дорожню карту спільної союзної держави Білорусі і Росії.</p>
      <p>Вибуховий ефект цього тижня мали слова посла Білорусі у Москві Володимира Семашка. Про створення єдиних на дві країни парламенту та уряду. Щоправда, посла вирішили одразу поправити. Мовляв, говорив він не про нинішній час, а лише про те, що давно записано в угоді про союзну державу. Яку 20 років тому підписали Лукашенко і Єльцин.</p>
      <blockquote>Аби заспокоїти білорусів, які за опитуваннями проти об’єднання і втрати суверенітету, Лукашенко слів не добирав. І у притаманному стилі заперечив поглинання країни.</blockquote>
      <p>Але навіщо тоді кремлівські ЗМІ з такою помпою розповідають про історичну зустріч Лукашенка і Путіна у Сочі.</p>
      <p>Під час перемовин Путіна і Лукашенка у Сочі раптом погасло світло. Поганий знак, нічого не підпишуть – сказали у команді бацьки. Так і сталося. Після майже шести годин розмови з Путіним бацька залишив резиденцію. Начебто роздратований і у поганому гуморі. Без жодного коментаря. <b>Зламати його Кремлю, як колись Януковича</b> з підписанням асоціації з Європейським Союзом, не вдалося.</p>
      <p>Улюблена зброя Кремля – шантаж, у випадку з Білоруссю працює ще безвідмовніше. Економіка Мінська на 70 % зав’язана на Росії. Основний кредитор Москва. Оскільки у Білорусі немає власних нафти і газу, Кремль грає з Мінськом у паливні ігри – то підвищує ціну, то знижує.</p>
      <p>
        <b>Читайте: </b>
        <a href="https://fakty.com.ua/ua/svit/20191208-protesty-v-minsku-bilorusy-vyjshly-na-aktsiyu-proty-integratsiyi-z-rf-translyatsiya/">Протести в Мінську: білоруси вийшли на акцію проти інтеграції з РФ</a>
      </p>
      <p>Єдиний російський рубль в союзній державі – лише питання часу.  Усе залежить від того, про що саме домовляться Москва та Мінськ.  Крім геополітичного інтересу є й особиста зацікавленість Володимира Путіна.</p>
      <p>2024 року спливає черговий і за Конституцією останній президентський термін для ВВП.  Щоб зберегти владу, потрібна нестандартна комбінація. Така ротація дозволить обнулити президентський термін Путіна.</p>
      <p>Звісно, <b>за документом обидві країни мали б стати рівноправними учасниками</b>, але вірити в це може лише наївний політик.</p>
      <p>Проти втрати суверенітету вчора у Мінську виступили сотні людей. З плакатами – це не інтеграція – це окупація.</p>
      <p>У союзному договорі від 99 року йдеться про єдиний бюджет, єдине громадянство, і двопалатний спільний парламент. Це все може створюватися роками. От тільки запасу часу для маневрів у Лукашенка все менше.</p>
      <figure>
        <iframe src="https://www.youtube.com/embed/XoJX9MzHu50" width="560" height="315" data-service="Youtube" scrolling="no"/>
      </figure>
      <blockquote>Для України таке об’єднання двох сусідів матиме небезпечні наслідки.</blockquote>
      <p>Йдеться, насамперед, про оборону. В угоді про союзну державу записано про спільне використання Збройних сил Росії та Білорусі. Які саме наслідки, добре видно на мапі.</p>
      <p>Фактично Україна опиниться оточеною зі Сходу, Півночі та Півдня. Якщо до цього додати мілітаризацією Росією анексованого Криму і війська у Придністров’ї , то картина виходить надзвичайною.</p>
      <p>У країнах Балтії, які також межують із Білоруссю, небезпеку отримати на кордоні додаткові російські військові підрозділи, добре розуміють. Член Сейму Литви Лаурінас Кащюнас заявив, що Вільнюсу потрібна суверенна Білорусь. А <b>Лукашенко він назвав Російським губернатором.</b></p>
      <p>Та, схоже, в самому Євросоюзі схильні закривати очі на загрозу повної інтеграції Білорусі з Росією. Натомість Кремль вибудовує успішну для себе гру та отримує додатковий козир під час нормандської зустрічі у Парижі.</p>
      <p>Факти ICTV раніше писали про те, що Лукашенко сказав, що <a href="https://fakty.com.ua/ua/svit/20191205-bilorus-nikoly-ne-stane-chastynoyu-rosiyi-lukashenko/">Білорусь ніколи не стане частиною Росії.</a></p>
    </article>
  </body>
</html>