<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/non-dire-patto-se-non-ce-39-hai-sacco-gentiloni-azzarda-va-221241.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-12-09T13:54:00+00:00"/>
    <meta property="og:title" content="Gentiloni azzarda e va sui giornali tedeschi a parlare male del patto di stabilit"/>
    <meta property="og:description" content="NON DIRE PATTO SE NON CE L'HAI NEL SACCO - GENTILONI AZZARDA E VA SUI GIORNALI TEDESCHI A PARLARE MALE DEL PATTO DI STABILITÀ: ''RISALE A UN MOMENTO DI CRISI E VA RIVISTO. ABBIAMO ALTRE SFIDE DAVANTI, COME IL CAMBIAMENTO CLIMATICO, UNA BASSA CRESCITA E BASSA INFLAZIONE''. COSÌ MANDA UN MESSAGGIO A URSULA, CHE NON VUOLE SCOMPUTARE DAI DEFICIT GLI INVESTIMENTI GREEN: ''HA PARLATO DI UNA SVOLTA AMBIENTALISTA'', E NON SI PUÒ FARE COI FICHI SECCHI"/>
  </head>
  <body>
    <article>
      <h1>Gentiloni azzarda e va sui giornali tedeschi a parlare male del patto di stabilit</h1>
      <address>
        <time datetime="2019-12-09T13:54:00+00:00">09 Dec 2019, 13:54</time>
      </address>
      <p>
        <b>NON DIRE PATTO SE NON CE L'HAI NEL SACCO - GENTILONI AZZARDA E VA SUI GIORNALI TEDESCHI A PARLARE MALE DEL PATTO DI STABILITÀ: ''RISALE A UN MOMENTO DI CRISI E VA RIVISTO. ABBIAMO ALTRE SFIDE DAVANTI, COME IL CAMBIAMENTO CLIMATICO, UNA BASSA CRESCITA E BASSA INFLAZIONE''. COSÌ MANDA UN MESSAGGIO A URSULA, CHE NON VUOLE SCOMPUTARE DAI DEFICIT GLI INVESTIMENTI GREEN: ''HA PARLATO DI UNA SVOLTA AMBIENTALISTA'', E NON SI PUÒ FARE COI FICHI SECCHI</b>
      </p>
      <hr/>
      <ol>
        <li>
          <b>UE:GENTILONI,PATTO STABILITÀ RISALE A CRISI, ADEGUARLO</b>
        </li>
      </ol>
      <figure>
        <a href="https://www.dagospia.com/mediagallery/Dago_fotogallery-257669/1249373.htm">
          <img src="https://cdn-static.dagospia.com/img/foto/12-2019/paolo-gentiloni-ursula-von-der-leyen-1249373.jpg"/>
        </a>
        <figcaption>paolo gentiloni ursula von der leyen</figcaption>
      </figure>
      <p>(ANSA) - Il patto di stabilità è stato pensato in un momento di crisi, e ora va rivisto. Lo dice il commissario europeo Paolo Gentiloni, in un'intervista alla Sueddeutsche Zeitung. "Dobbiamo mettere in chiaro che queste regole sono nate in un momento particolare, nel contesto di una crisi. Ora però da questa crisi siamo fuori". "E abbiamo altre sfide davanti a noi: la lotta al cambiamento climatico e il pericolo di avere, per un lungo periodo, una crescita bassa e una bassa inflazione". "In questo contesto le regole europee devono essere gradualmente adeguate".</p>
      <p>L'ex premier italiano vuole che si valutino i vantaggi e gli svantaggi del patto. "Su questa base ci saranno delle consultazioni e nella seconda metà del 2020 potremo presentare delle proposte" sulla riforma delle e regole dell'eurozona, ha spiegato alla Sueddeutsche Zeitung.</p>
      <ol>
        <li data-num="2">
          <b>UE: GENTILONI, NON VEDIAMO RIPRESA IN 2020-2021</b>
        </li>
      </ol>
      <p>(ANSA) - "Non ci sono al momento attendibili previsioni sulla possibilità che nel 2020 e 2021 ci sia un 'rebound' della crescita significativo" dopo che l'Eurozona ha visto una frenata quest'anno a circa l'1,1% contro una media degli anni scorsi del 2%. Lo ha detto il Commissario Ue agli Affari economici Paolo Gentiloni durante il Rome Investment Forum 2019. "Non siamo alla vigilia di una recessione ma di un rallentamento" - ha detto Gentiloni - concentrato nel settore manifatturiero e nei Paesi e settori più esposti a export e scambi, non a caso Germania e Italia".</p>
      <figure>
        <a href="https://www.dagospia.com/mediagallery/Dago_fotogallery-257669/1207887.htm">
          <img src="https://cdn-static.dagospia.com/img/foto/09-2019/paolo-gentiloni-ursula-von-der-leyen-1207887.jpg"/>
        </a>
        <figcaption>PAOLO GENTILONI URSULA VON DER LEYEN</figcaption>
      </figure>
      <ol>
        <li data-num="3">
          <b>GENTILONI A SZ, NON USERÒ DUE PESI E DUE MISURE CON ROMA</b>
        </li>
      </ol>
      <p>(ANSA) - "Non applicherò due pesi e due misure" rispetto all'Italia. Lo dice il commissario europeo Palo Gentiloni, in un'intervista alla Sueddeutsche Zeitung, a proposito delle riserve sulla sua imparzialità sulla situazione italiana e sul bilancio. "La presidente von der Leyen ha più volte ripetuto quanto sia importante usare la flessibilità", ha poi aggiunto.</p>
      <ol>
        <li data-num="4">
          <b>MES: GENTILONI,NON CI SERVE FIAMMATA DI AUTOLESIONISMO</b>
        </li>
      </ol>
      <p>(ANSA) - Sul Meccanismo europeo di stabilità "di tutto abbiamo bisogno tranne che di una fiammata di autolesionismo, di cui ogni tanto purtroppo il nostro paese è protagonista. paghiamo prezzi politici rilevanti. Abbiamo bisogno, piuttosto, di un rilancio di crescita e sostenibilità". Lo ha detto il Commissario Ue agli Affari economici Paolo Gentiloni durante il Rome Investment Forum 2019.</p>
      <ol>
        <li data-num="5">
          <b>GENTILONI, SU 'GREEN' UE AVVIA TRANSIZIONE EPOCALE</b>
        </li>
      </ol>
      <figure>
        <a href="https://www.dagospia.com/mediagallery/Dago_fotogallery-257669/1240865.htm">
          <img src="https://cdn-static.dagospia.com/img/foto/11-2019/greta-thunberg-2-1240865.jpg"/>
        </a>
        <figcaption>greta thunberg 2</figcaption>
      </figure>
      <p>(ANSA) - "Stiamo parlando di una gigantesca transizione che in alcuni settori - energia, costruzioni, alimentare, mobilità - ricorda la transizione dei due decenni del dopoguerra". Lo ha detto, riferendosi al piano europeo di investimenti per la sostenibilità e il clima con il 'green new deal', il Commissario Ue agli Affari economici Paolo Gentiloni durante il Rome Investment Forum 2019. Questa transizione - ha detto Gentiloni - accanto ad alcuni rischi "costituisce una straordinaria opportunità".</p>
    </article>
  </body>
</html>