<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/713839"/>
    <meta property="og:site_name" content="ישראל היום"/>
    <meta property="article:published_time" content="2019-12-09T13:46:19+00:00"/>
    <meta property="og:title" content="קירסטן דנסט: &quot;כשצפיתי בפרומו דמעתי&quot;"/>
    <meta property="og:description" content="הכוכבת המצליחה נמנית על מפיקי הסדרה &quot;איך להפוך לאלוהים&quot;, ואף משחקת בה • &quot;זה תפקיד שאין בו גבולות&quot;, היא מספרת טלוויזיה"/>
  </head>
  <body>
    <article>
      <h1>קירסטן דנסט: "כשצפיתי בפרומו דמעתי"</h1>
      <h2>מאז גיל 7 קירסטן דנסט משחקת בסרטים הוליוודיים • מחר תעלה בסלקום tv הסדרה "איך להפוך לאלוהים" שדנסט בין מפיקיה וגם משחקת בה • "זה הדבר הראשון שאני עושה אחרי הלידה", היא מספרת</h2>
      <address><time datetime="2019-12-09T13:46:19+00:00">09 Dec 2019, 13:46</time> by <a rel="author" href="https://www.israelhayom.co.il/writer_articles?tid=40933" target="_blank">דודי כספי</a></address>
      <p>מחר (ג') תעלה בסלקום tv סדרה חדשה בשם "איך להפוך לאלוהים", בכיכובה של <a href="https://www.israelhayom.co.il/article/555017">קירסטן דנסט</a>, מי שכיכבה בעשרות סרטים הוליוודיים, בהם "מעודדות צמודות", טרילוגיית "ספיידרמן", "שמש נצחית בראש צלול", "מארי אנטואנט", "מאחורי המספרים" ועוד רבים.</p>
      <p>•  <a href="https://www.israelhayom.co.il/article/713705">אירוויזיון 2020: יותר זול מבארץ</a></p>
      <p>• <a href="https://www.israelhayom.co.il/article/713031">הדבר הכי טוב שנטע עשתה מאז "TOY"</a></p>
      <p>דנסט משמשת גם כאחת ממפיקי הסדרה, לצד ג'ורג' קלוני ושותפו העסקי גרנט הסלוב. בסדרה היא מגלמת את דמותה של קריסטל סטאבס, עובדת זוטרה בפארק מים באורלנדו שזוממת לפלס את דרכה במעלה פירמידה שיווקית, שממנה נכוותה משפחתה לאחר שבעלה טראוויס (אלכסנדר סקרסגארד, "שקרים קטנים גדולים") התפתה להשקיע בפירמידה. קריסטל חדורת מוטיבציה להפוך את היוצרות ולהחזיר לעצמה את הכסף שנגזל ממנה ואת כבודה האבוד, והיא לא מתכוונת לתת לשום דבר לעצור אותה.</p>
      <p>"איך להיות אלוהים" יועדה במקור לשירות הצפייה בתשלום של יו־טיוב, אבל אתר שיתוף הסרטונים התקשה לשריין הסכמי הפצה וקיבל החלטה גורפת להקפיא את הפקות המקור. לבסוף נרכשה הסדרה על ידי רשת הכבלים שואוטיים ("הומלנד", "חסרי בושה"). היא עלתה בארה"ב באוגוסט האחרון ובינתיים כבר חודשה לעונה נוספת. דנסט בת ה־37 גם גרפה שבחים על הופעתה בסדרה.</p>
      <p>דנסט, שמשחקת בעיקר בסרטי קולנוע, כבר הפציעה בטלוויזיה ב־2015 בעונה השנייה של הסדרה האנתולוגית "פארגו". על התפקיד ב"פארגו" היא היתה מועמדת לפרסי אמי וגלובוס הזהב, ובמסגרת צילומי הסדרה גם הכירה את בן זוגה, השחקן ג'סי פלמונס ("שובר שורות"). השניים התארסו בשנה שעברה ונולד להם בן.</p>
      <p>את הקריירה שלה החלה דנסט כבר בגיל 7 בתפקיד קטן בסרט "סיפורי ניו יורק" של וודי אלן. לאורך השנים שיחקה בעוד עשרות סרטים. באירוע לקידום הסדרה סיפרה דנסט כי "לחזור לשחק אחרי הלידה היה משב רוח רענן. להיות אמא זה פשוט מעייף בלי הפסקה. חד משמעית פשוט יותר לשוב לסט הצילומים מאשר להיות אמא במשרה מלאה, וברגע שניתנה לי הזדמנות - הפקדתי את התינוק אצל סבתא שלו ונופפתי לשלום (צוחקת). אני חיה עם הדמות של קריסטל כבר שנתיים־שלוש. התאפשר לי לפתח את הפרויקט הזה ולזרום איתו הודות לתמיכה של בני משפחתי". </p>
      <p>עוד אמרה דנסט: "אני מרגישה שאני בתעשייה הזאת כל כך הרבה שנים. מי כמוני מבינה היטב כמה הפרויקט חייב להיות מאוד יוצא דופן ומעורר השראה כדי שהוא יגרום לי להתרחק ממשפחתי למענו. זה תפקיד שאין בו גבולות ויש לי המון מה לעשות איתו. למען האמת, עבדתי מאוד קשה במהלך צילומי העונה הראשונה עד כדי כך שכבר לא אכפת לי מה יגידו על הדמות או על הסדרה. אני עצמי הייתי מרוצה מהעולם שאליו נשאבתי וחשתי משוחררת מאי פעם".</p>
      <p>לדבריה, הדרך הארוכה שהסדרה עברה עד שעלתה לשידור רק מעצימה את תחושת הגאווה. "כשראיתי את הפרומואים - דמעתי", סיפרה. "עבדנו קשה וזה הפרויקט שלי שהכי יקר ללבי. התסריטים פשוט נהדרים. כבר מהפרק הראשון וגם כל אלה שהגיעו אחריו. לא יכולתי לבקש תפקיד טוב יותר. רכבת ההרים שעברנו היתה שווה את זה, ועכשיו אני צריכה להתרכז בלתכנן את החתונה שלי. זה היעד הבא".</p>
      <p>• <a href="https://www.israelhayom.co.il/article/712575">כואב לקרוא: פרס הסקס הגרוע</a></p>
      <p>• <a href="https://www.israelhayom.co.il/article/712581">רשמית: כוכבי הרשת מאוהבים</a></p>
      <p>• <a href="https://www.instagram.com/tarboot2day/">כל התרבות, הרכילות והבידור - עכשיו באינסטגרם!</a></p>
    </article>
  </body>
</html>