<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811100/%D9%88%D8%A7%D8%AD%D8%AF%D9%87%D8%A7%DB%8C-%D8%AA%D9%88%D9%84%DB%8C%D8%AF%DB%8C-%D8%A2%D8%B3%D8%AA%D8%A7%D9%86-%D9%82%D8%AF%D8%B3-%D8%B1%D8%B6%D9%88%DB%8C-%D9%85%D8%A7%D9%84%DB%8C%D8%A7%D8%AA-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="قائم‌مقام تولیت آستان قدس رضوی: واحدهای تولیدی آستان قدس رضوی مالیات پرداخت می‌کنند"/>
    <meta property="og:description" content="قائم‌مقام تولیت آستان قدس رضوی گفت: بیش از یکصد واحد تولیدی زیرمجموعه این آستان مقدس در نقاط مختلف کشور فعالیت دارند که تمامی این واحد‌ها مالیات پرداخت می‌کنند."/>
  </head>
  <body>
    <article>
      <h1>قائم‌مقام تولیت آستان قدس رضوی: واحدهای تولیدی آستان قدس رضوی مالیات پرداخت می‌کنند</h1>
      <h2>قائم‌مقام تولیت آستان قدس رضوی گفت: بیش از یکصد واحد تولیدی زیرمجموعه این آستان مقدس در نقاط مختلف کشور فعالیت دارند که تمامی این واحد‌ها مالیات پرداخت می‌کنند.</h2>
      <address>
        <time datetime="2019-12-09T13:13:00+00:00">09 Dec 2019, 13:13</time>
      </address>
      <p>به گزارش گروه اقتصادی خبرگزاری دانشگاه «مصطفی خاکسار» در آیین رونمایی و راه‌اندازی خط تولید کمباین برنج در شرکت کمباین‌سازی ایران در اراک افزود: آستان قدس رضوی براساس وظایف شرعی و قانونی خود نسبت به پرداخت مالیات واحد‌های تولیدی زیرمجموعه این آستان نگاه ویژه‌ای دارد و اظهارنامه‌های مالیاتی در تمامی این واحد‌ها تکمیل و مالیات پرداخت شده است.<br/>وی ادامه داد: براساس قانون تنها واحد‌های تولیدی آستان قدس رضوی مشمول پرداخت مالیات هستند و افرادی که ادعا می‌کنند تمامی سرمایه‌ها و دارایی‌های آستان قدس رضوی باید مالیات پرداخت کنند اطلاعات کافی در این زمینه را ندارند.<br/>قائم‌مقام تولیت آستان قدس رضوی بیان کرد: شفاف‌سازی در تمام امور رویکرد اصلی این آستان است و تمامی مناسبات مالی و فعالیت‌های اقتصادی آن برای همگان قابل مشاهده است.<br/>خاکسار گفت: اگرچه انجام فعالیت‌های اقتصادی در زمره فعالیت‌های اصلی آستان قدس نیست، اما در شرایط کنونی، پرداختن به امور اقتصادی به خصوص در زمینه تولید مواد غذایی در دستور کار قرار گرفته است.<br/>وی ادامه داد: سرمایه اصلی آستان قدس رضوی موقوفات و امکاناتی است که از سوی مردم وقف این آستان مقدس شده و نگاه اصلی تولیت و مدیران این آستان نیز امانت‌داری صادقانه و استفاده مناسب از این ظرفیت است.<br/>قائم‌مقام تولیت آستان قدس رضوی بیان کزد: این آستان یک نهاد اقتصادی نیست، اما با بهره‌گیری مناسب از اموال و امکانات موجود تلاش می‌کند نقش موثری در ماموریت‌های اجتماعی در راستای خدمات‌رسانی به آحاد جامعه داشته باشد.<br/>خاکسار، تولید و توزیع بذر سالم را از دیگر فعالیت‌های اقتصادی آستان قدس عنوان کرد و افزود: این آستان مقدس در تامین مایحتاج و اقلام اساسی جامعه قدرت ریسک پذیری دارد و در فعالیت‌هایی که برخی افراد و نهاد‌ها توانایی آن را ندارند، ورود پیدا می‌کند و هیچ محدودیتی در این خصوص ندارد..<br/>وی تولید کمباین برنج را گامی در راستای خودکفایی کشور در برداشت غلات دانست و گفت: بیش از یک‌هزار و ۵۰۰ قطعه از مجموع ۲ هزار قطعه کمباین برنج تولید داخل است ک. انتظار می‌رود شرکت کمباین سازی ایران نسبت به طراحی و ساخت دیگر قطعات وارداتی نیز برمامه‌ریزی کند.<br/><br/><b>بهره‌برداری از خط تولید کمباین برنج به پایداری فعالیت‌های کمباین سازی می‌انجامد</b><br/><br/>مدیر عامل سازمان اقتصادی آستان قدس رضوی نیز گفت:: از سال ۱۳۷۲ که بیلر در شرکت کمباین سازی تولید شده تاکنون محصول قابل توجهی در این شرکت تولید نشده بود که بهره برداری از خط تولید کمباین برنج می‌تواند به پایداری و تداوم فعالیت‌های شرکت کمک شایانی داشته باشد و سوددهی بیشتری عاید شرکت کمباین سازی شود.<br/>سید رضا فاطمی امین بیان کرد: چشم انداز‌ها و برنامه‌های متعددی در راستای پیشبرد اهداف و سیاست‌های آستان قدس تعریف شده که شرکت‌های اقتصادی زیرمجموعه آستان باید در این راستا حرکت کنند.<br/>وی تاکید کرد: در آستان قدس رضوی برنامه‌های در حوزه‌های دامپروری و صنایع غذایی با امکانات ویژه در حال تدوین است که در سطح ملی نقش آفرینی می‌کند و این مجموعه خود را فراتر از بنگاه می‌بیند چرا که نقش توسعه گری دارد.<br/>فاطمی امین اشاره کرد: آستان قدس در حوزه بذر و نهال فعالیت‌های مطلوبی دارد و تا پایان امسال ۱۰محصول که به لحاظ امنیت غذایی کشور دارای اهمیت بالایی است مشخص و با نگاه به ماشین آلات مورد نیاز بخش کشاورزی در ۱۰سال آتی در داخل کشور تولید شود.<br/>در سال ۱۳۸۴ بر اساس اجرای قانون خصوصی سازی ۵۳ درصد از سهام شرکت کمباین‌سازی به آستان قدس رضوی واگذار شد و در سال ۱۳۹۲ نیز آستان قدس رضوی با پرداخت ۴۰۰ میلیارد ریال سهام خود را به ۷۵ درصد افزایش داد.</p>
    </article>
  </body>
</html>