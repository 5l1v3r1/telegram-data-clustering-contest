<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/news/7977802/"/>
    <meta property="og:site_name" content="Sanook"/>
    <meta property="article:published_time" content="2019-12-09T13:10:21+00:00"/>
    <meta property="og:title" content="อุตุฯ เผยอากาศยังหนาวต่อเนื่อง อุณหภูมิต่ำสุดบนยอดดอย-ยอดภู อยู่ที่ 1-8 องศา"/>
    <meta property="og:description" content="ประกาศกรมอุตุนิยมวิทยา &quot;อากาศหนาวเย็นบริเวณประเทศไทยตอนบนและคลื่นลมแรงบริเวณอ่าวไทย (มีผลกระทบจนถึงวันที่ 10 ธันวาคม 2562)&quot; ฉบับที่ 14 ลงวันที่ 9 ธันวาคม 2562 มีเนื้อหาดังนี้"/>
  </head>
  <body>
    <article>
      <h1>อุตุฯ เผยอากาศยังหนาวต่อเนื่อง อุณหภูมิต่ำสุดบนยอดดอย-ยอดภู อยู่ที่ 1-8 องศา</h1>
      <address>
        <time datetime="2019-12-09T13:10:21+00:00">09 Dec 2019, 13:10</time>
      </address>
      <p>ประกาศกรมอุตุนิยมวิทยา "<a href="http://www.sanook.com/news/7977806/">อากาศหนาว</a>เย็นบริเวณประเทศไทยตอนบนและคลื่นลมแรงบริเวณอ่าวไทย (มีผลกระทบจนถึงวันที่ 10 ธันวาคม 2562)" ฉบับที่ 14 ลงวันที่ 9 ธันวาคม 2562 มีเนื้อหาดังนี้</p>
      <p>ประเทศไทยตอนบนจะมีอากาศหนาวเย็นอย่างต่อเนื่อง กับมีลมแรง บริเวณพื้นราบภาคเหนือและภาคตะวันออกเฉียงเหนือมีอากาศหนาวถึงหนาวจัด อุณหภูมิต่ำสุด 5-14 องศาเซลเซียส ส่วนยอดดอยและยอดภูมีอากาศหนาวจัดและมีน้ำค้างแข็งบางพื้นที่ อุณหภูมิต่ำสุด 1-8 องศาเซลเซียส สำหรับภาคกลาง ภาคตะวันออก รวมทั้งกรุงเทพมหานครและปริมณฑลมีอากาศเย็นถึงหนาว อุณหภูมิต่ำสุด 13-21 องศาเซลเซียส</p>
      <p>ขอให้ประชาชนบริเวณดังกล่าวดูแลรักษาสุขภาพเนื่องจากสภาพอากาศที่หนาวเย็นลง รวมถึงระมัดระวังอัคคีภัยไว้ด้วยเนื่องจากอากาศแห้งและมีลมแรง</p>
      <p>สำหรับคลื่นลมบริเวณอ่าวไทยตอนล่างมีกำลังแรง โดยบริเวณ<a href="https://www.sanook.com/travel/1397261/">ทะเล</a>อันดามันและอ่าวไทยตอนบนตั้งแต่จังหวัดชุมพรขึ้นมาทะเลมีคลื่นสูงประมาณ 2 เมตร อ่าวไทยตอนล่างตั้งแต่จังหวัดสุราษฎร์ธานีลงไปทะเลมีคลื่นสูง 2-3 เมตร ขอให้ประชาชนที่อาศัยอยู่บริเวณชายฝั่งภาคใต้ฝั่งตะวันออกระวังอันตรายจากคลื่นที่ซัดเข้าหาฝั่งไว้ด้วย ชาวเรือบริเวณอ่าวไทยและทะเลอันดามันเดินเรือด้วยความระมัดระวัง และเรือเล็กบริเวณอ่าวไทยตอนล่างควรงดออกจากฝั่งตลอดช่วง</p>
      <p>ทั้งนี้ เนื่องจากบริเวณความกดอากาศสูงหรือมวลอากาศเย็นกำลังแรงจากประเทศจีนยังคงปกคลุมประเทศไทย สำหรับมรสุมตะวันออกเฉียงเหนือที่พัดปกคลุมอ่าวไทยและภาคใต้มีกำลังแรง</p>
      <p>จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือสายด่วนพยากรณ์อากาศ 1182 ได้ตลอด 24 ชั่วโมง</p>
      <footer><b>ขอขอบคุณ<br/></b>ภาพ :iStock</footer>
    </article>
  </body>
</html>