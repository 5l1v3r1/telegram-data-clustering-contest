<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/sviat/2019/12/09/4002971_vrushtai_se_pri_muja_si_-_ubiistvata_na_jeni_v_turciia/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T13:05:00+00:00"/>
    <meta property="og:title" content="&quot;Връщай се при мъжа си&quot; - убийствата на жени в Турция не спират"/>
    <meta property="og:description" content="Поредният ужас: млада жена е брутално убита на път към дома ѝ. Тя е една от 430-те жени, жертви на убийство, само през 2019. Женски организации искат по-добра защита срещу насилието върху жени. Мерки обаче не се вземат."/>
  </head>
  <body>
    <article>
      <h1>"Връщай се при мъжа си" - убийствата на жени в Турция не спират</h1>
      <address><time datetime="2019-12-09T13:05:00+00:00">09 Dec 2019, 13:05</time> by <a rel="author" href="https://www.dnevnik.bg/author/817" target="_blank">Даниел Белут, Дойче веле</a></address>
      <p>
        <i>Поредният ужас: млада жена е брутално убита на път към дома ѝ. Тя е една от 430-те жени, жертви на убийство, само през 2019. Женски организации искат по-добра защита срещу насилието върху жени. Мерки обаче не се вземат, пише <a href="https://www.dw.com/bg/%D0%B5%D0%B4%D0%BD%D0%B0-%D0%BD%D0%B5%D1%81%D0%B5%D0%BA%D0%B2%D0%B0%D1%89%D0%B0-%D1%82%D1%80%D0%B0%D0%B3%D0%B5%D0%B4%D0%B8%D1%8F-%D1%83%D0%B1%D0%B8%D0%B9%D1%81%D1%82%D0%B2%D0%B0%D1%82%D0%B0-%D0%BD%D0%B0-%D0%B6%D0%B5%D0%BD%D0%B8-%D0%B2-%D1%82%D1%83%D1%80%D1%86%D0%B8%D1%8F/a-51579341">"Дойче веле"</a>.</i>
      </p>
      <p>Поредното убийство на жена шокира турската общественост и предизвика вълна от възмущение в социалните мрежи. Късно вечерта след урока си по балет 20-годишната студентка Серен Йоздемир от черноморския град Орду е намушкана пред дома си от непознат мъж. По-късно младото момиче умира в болницата от раните си.</p>
      <p>Предполагаемият извършител вече е осъждан дванадесет пъти за престъпления като убийство на дете и грабеж, а малко преди убийството на Йоздемир е избягал от затвора. Ден след нападението мъжът е заловен на автобусна спирка; прокуратурата води разследвания.</p>
      <p>Не само турското общество беше разтърсено от случилото се - високопоставени политици също изразиха съболезнованията си и заявиха, че ще бъдат взети мерки. Много турци са ужасени от факта, че един убиец е могъл да избяга от затвора. Обстоятелствата около неговото бягство ще бъдат внимателно разследвани, заяви турският министър на правосъдието Абдулхамит Гюл от ислямско-консервативната партия ПСР.</p>
      <p>Не е нещо естествено за жалост, че управляващите проявяват сега внимание към проблема за насилието върху жени. И правителството, и турската съдебна система премълчават този проблем от години, въпреки че според данни на организацията "Ние ще спрем убийствата на жени" само през тази година са регистрирани 430 убийства. Социалните мрежи и ангажираните групи за женски права обаче оказват все по-голям натиск върху правителството и съдебната система. През последните месеци няколко случая на крайно брутално насилие приковаха вниманието на медиите и показаха, че насилието над жени в редица случаи не се наказва достатъчно строго.</p>
      <h3>Още един потресаващ случай</h3>
      <p>Убийството на 23-годишната Сюл Чет от Анкара също шокира обществеността - както и начинът, по който то е представено от следствените органи. Младата жена била изнасилена в офиса си от двама пияни мъже - единият от които шефът ѝ - и след това изхвърлена през прозореца. По-късно мъжете казали на полицаите, че Чет се е самоубила. Съдебните лекари обаче откриват счупване на врата, разкъсвания в аналната област и упойващи вещества в кръвта на жертвата. Независимо от това съдебният лекар и адвокатът на защитата смятат инцидента за "секс по взаимно съгласие", защото в крайна сметка Чет сама била "решила да пие алкохол с мъже на уединено място".</p>
      <p>Процесът продължи половин година и беше съпътстван от демонстрации на солидарност от страна на жените, както и от силно съпричастие в социалните мрежи. Във вторник съдът в Анкара обяви, че извършителят ще получи доживотна присъда, а неговият съучастник - присъда 19 години лишаване от свобода.</p>
      <p>"Никога няма да забравим, че следствените органи се опитаха да потулят случая. Ние, жените, оказахме съпротива и проявихме солидарност", заяви след обявяването на решението Хюлия Гюлбахар, говорителка на организацията "Група за равенство на жените".</p>
      <h3>Истанбулската конвенция</h3>
      <p>Женските организации се надяват, че предизвиканият от подобни случаи обществен натиск ще доведе до промяна в обществото, за която трябва да допринесат както гражданското общество, така и политиците. Много туркини разчитат на Истанбулската конвенция - споразумението на Съвета на Европа за превенция и борба с насилието над жени и домашното насилие от 2014 г.</p>
      <p>Страните, подписали документа, поемат ангажимент да създадат условия за борба с насилието над жени. Турция ратифицира конвенцията преди пет години и я превърна в правна основа на закон за предотвратяване на насилието над жени и защита на семейството. Въпреки това на практика правните норми на Истанбулската конвенция не се прилагат и предвидените мерки за помощ и защита на жените не са реализирани. Насилието и дискриминацията срещу жени могат да бъдат предотвратени само ако съдебната система и правоприлагащите органи също прилагат споразумението.</p>
      <p>Според берлинската активистка Шехназ Къймаз Бахчечи обаче "правителството няма волята" да спазва задълженията по споразумението.</p>
      <h3>"Връщай се при мъжа си"</h3>
      <p>Гьохче Язар от адвокатска колегия "Санлиурфа" смята, че проблемът се корени в патриархалните семейни структури и културните навици. "Обичайно е жена, която е заплашена от съпруга си и се страхува за живота си, да потърси защита от държавата. Правните правила са ясни, но тези жени често чуват изречението "Връщай се при мъжа си"."</p>
      <p>Въпреки че сега членовете на правителството реагират и са потресени от убийството на Серен Йоздемир, все още не се забелязва политическа воля за борба срещу насилието над жени в дългосрочен план. Лявата прокюрдска Демократична партия на народите предложи да се сформира парламентарна комисия за разследване на насилието над жени, но през ноември управляващата партия ПСР и Партията на националистическото движение отхвърлиха това предложение. На 25 ноември, когато около 2000 жени излязоха на протест по повод Международния ден на насилието над жени в Истанбул, полицията разпръсна събралото се множество със сълзотворен газ и пластмасови куршуми.</p>
    </article>
  </body>
</html>