<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468966/%D8%AC%D8%B2%DB%8C%DB%8C%D8%A7%D8%AA-%D9%86%D8%AE%D8%B3%D8%AA%DB%8C%D9%86-%D8%AC%D8%B1%D8%A7%D8%AD%DB%8C-%D9%85%D8%BA%D8%B2-%D8%AF%D8%B1-%D8%A8%DB%8C%D8%AF%D8%A7%D8%B1%DB%8C"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T13:03:17+00:00"/>
    <meta property="og:title" content="جزییات نخستین جراحی مغز در بیداری"/>
    <meta property="og:description" content="نخستین عمل جراحی مغز در حالت بیداری روز دوشنبه با حضور تیم جراحی دکتر کاظم قائمی در بیمارستان رازی بیرجند انجام شد."/>
  </head>
  <body>
    <article>
      <h1>جزییات نخستین جراحی مغز در بیداری</h1>
      <h2>نخستین عمل جراحی مغز در حالت بیداری روز دوشنبه با حضور تیم جراحی دکتر کاظم قائمی در بیمارستان رازی بیرجند انجام شد.</h2>
      <address>
        <time datetime="2019-12-09T13:03:17+00:00">09 Dec 2019, 13:03</time>
      </address>
      <p>به گزارش همشهری آنلاین به نقل از ایرنا فوق تخصص جراحی مغز و اعصاب در حاشیه این عمل جراحی در جمع خبرنگاران گفت: عمل جراحی در حالت بیداری و با بیهوشی موضعی انجام می‌شود.</p>
      <p>دکتر کاظم قائمی افزود: این بیمار جوانی ۱۹ ساله بود که ضایعه‌ تومور به صورت مادرزادی در منطقه حرکتی تکلمی مغز او ایجاد شده بود همچنین امکان عمل به صورت بیهوشی برای این بیمار امکان پذیر نبود.</p>
      <p>وی بیان کرد: در حین عمل همزمان با بیمار صحبت می‌کنیم و از او می‌خواهیم اندام‌های بدن خود را حرکت دهد، هر زمان که عارضه‌ای پیش آمد عمل متوقف می‌شود تا آسیب‌هایی به تکلم و یا حرکت او وارد نشود.</p>
      <p>قائمی با بیان اینکه امیدواریم پس از عمل عوارضی پیش نیاید، تصریح کرد: اگر عارضه‌ای پس از عمل پیش نیاید مریض پس از سه تا چهار روز مرخص خواهد شد اما اگر دچار عارضه شود باید بیشتر تحت نظر باشد.</p>
      <p>فئوق تخصص جراحی مغز و اعصاب دانشگاه علوم پزشکی بیرجند تاکید کرد: این نوع عمل جراحی برای افراد مسن و یا بیماران قلبی که طاقت بیهوشی ندارند توصیه می‌شود.</p>
      <p>وی با بیان اینکه این نوع عمل به تیم بیهوشی قوی نیاز دارد که این تیم در بیرجند وجود دارد اظهار داشت: اتاق عمل بیمارستان رازی بیرجند از مجهزترین اتاق‌های عمل بوده و از نظر تجهیزات پزشکی هیچ کمبودی ندارد.</p>
      <p>قائمی تصریح کرد: عمل جراحی مغز در حالت بیداری در اکثر مراکز استان‌های بزرگ کشور انجام می‌شود اما در خراسان جنوبی برای نخستین بار انجام شد.</p>
      <p>وی یادآور شد: برای انجام این عمل در مراکز خصوصی هزینه‌های هنگفتی از بیماران دریافت می‌شود اما در بیمارستان رازی، بیماران می‌توانند با تعرفه دولتی و با پرداخت حداقل هزینه‌ها مورد درمان قرار گیرند.</p>
      <p>فوق تخصص جراحی مغز و اعصاب ادامه داد: هزینه‌های این بیمارستان با وجود امکانات مجهزی که دارد بسیار پایین است به همین دلیل بیمارانی از سایر نقاط کشور و افغانستان برای درمان به استان سفر می‌کنند.</p>
      <p>وی تاکید کرد: به دنبال این هستیم خراسان جنوبی تبدیل به قطب درمانی جراحی مغز و اعصاب شود که با فراهم شدن امکان حضور دستیاران جراحی مغز و اعصاب از یک سال گذشته در بیمارستان رازی کلاس عملی اتاق عمل ارتقا یافته است.</p>
    </article>
  </body>
</html>