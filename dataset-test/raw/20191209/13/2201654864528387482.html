<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/nemzetkozi_gazdasag/harmadik_elorehozott_valasztas_johet_izraelben.696522.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T13:34:00+00:00"/>
    <meta property="og:title" content="Harmadik előrehozott választás jöhet Izraelben"/>
    <meta property="og:description" content="A két legnagyobb párt, a jobboldali Likud és a centrista Kék-fehér megállapodása nyomán március másodikán rendezhetik egy éven belül a harmadik rendkívüli parlamenti választást Izraelben, ha szerda éjfélig senkinek nem sikerül kormányt alakítania - jelentette a helyi média hétfőn."/>
  </head>
  <body>
    <article>
      <h1>Harmadik előrehozott választás jöhet Izraelben</h1>
      <h2>A két legnagyobb párt, a jobboldali Likud és a centrista Kék-fehér megállapodása nyomán március másodikán rendezhetik egy éven belül a harmadik rendkívüli parlamenti választást Izraelben, ha szerda éjfélig senkinek nem sikerül kormányt alakítania - jelentette a helyi média hétfőn.</h2>
      <address><time datetime="2019-12-09T13:34:00+00:00">09 Dec 2019, 13:34</time> by <a rel="author" href="https://www.napi.hu/szerzo/Domokos%20Erika" target="_blank">Domokos Erika</a></address>
      <p>Az izraeli törvények szerint a kneszet feloszlatása után legkevesebb kilencven nappal lehet választásokat tartani, vagyis csak február 25-nél későbbre lehet kitűzni időpontot az újabb választásokhoz.</p>
      <p>A törvény szerint a választásokat mindig kedden kell tartani, de mivel március összes keddjén akadályok merülnek fel, a pártok végül egy hétfői nap mellett döntöttek, a lehetséges időszak kezdetén.</p>
      <p>A katonai rádió értesülése szerint az egyezkedés során a <a href="https://www.napi.hu/nemzetkozi_gazdasag/netanjahu-izrael-beni-ganz-likud.693865.html">Kék-fehér</a> párt sürgette a lehető leghamarabbi időpont kitűzését, hogy a lehetőségek szerint lerövidüljön a kneszet bizalmát élvező kormány nélküli, már több mint egy éve tartó időszak.</p>
      <p>A tervezett időpontot a következő napokban a kneszet többségének, legalább hatvanegy képviselőnek meg kell szavaznia ahhoz, hogy hivatalossá váljék. Ha elfogadják, akkor egy éven belül harmadszor tartanak parlamenti választásokat Izraelben, miután a pártok - az ország történetében először - egymás után két ízben, az április kilencedikén, majd a szeptember tizenhetedikén tartott választásokon létrejött parlamenti erőviszonyok alapján sem tudtak kormányt alakítani.</p>
    </article>
  </body>
</html>