<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/192446/ryanair/es/queda/girona"/>
    <meta property="og:site_name" content="www.naciodigital.cat"/>
    <meta property="article:published_time" content="2019-12-09T13:41:00+00:00"/>
    <meta property="og:title" content="Ryanair es queda a Girona"/>
    <meta property="og:description" content="Els treballadors de l'aerolínia accepten passar de fixos a fixos discontinus i estar tres mesos a l'any a l'atur"/>
  </head>
  <body>
    <article>
      <h1>Ryanair es queda a Girona</h1>
      <h2>Els treballadors de l'aerolínia accepten passar de fixos a fixos discontinus i estar tres mesos a l'any a l'atur</h2>
      <address>
        <time datetime="2019-12-09T13:41:00+00:00">09 Dec 2019, 13:41</time>
      </address>
      <p>Ryanair no marxarà finalment de Girona. A canvi, això sí, d'un sensible decrement en les garanties laborals dels treballadors. L'aerolínia <i>low cost</i> mantindrà la base a l'aeroport de Girona després que una part significativa dels treballadors de la companyia a l'aeròdrom hagin acceptat passar de fixos a fixos discontinus. Els empleats afectats també estaran tres mesos a l'atur cada any.<br/><br/>Els treballadors de Ryanair a l'aeroport de Girona que no han acceptat les noves condicions imposades per la companyia irlandesa seran acomiadats el proper 8 de gener. <br/><br/>La companyia havia anunciat a l'agost que aquest gener tancava la seva base a Girona i deixaria d'operar per tant des de l'aeròdrom gironí. La setmana passada, no obstant, va reunir els seus treballadors a Girona i els va fer una oferta-ultimàtum: si una xifra suficient de treballadors acceptaven les noves condicions laborals, la base continuaria oberta.<br/><br/>Ryanair ha fet finalment marxa enrere, però només quan la major part dels treballadors afectats han acceptat les condicions que imposava la companyia, i que suposen una sensible rebaixa de les seves condicions laborals.<br/><br/>Així, els treballadors que han acceptat les condicions de la companyia perdran la seva condició de fixos i passaran a ser fixos discontinus. Això significa que treballaran 9 mesos a l'any per a la companyia, i els altres tres mesos aniran a l'atur.<br/><br/>La portaveu del sindicat USO a l'aerolínia, Lídia Arasanz, ha denunciat que, en els "contactes nous" que ha ofert l'empresa als treballadors no es reconeix la seva antiguitat. "Això seria com començar de zero en una empresa nova, quan hi ha gent que hi porta 20 anys".<br/><br/>Els empleats afectats també seran contractats en categories inferiors a les que ocupaven fins ara. Ryanair ja havia avisat a l'estiu que abandonaria Girona al gener.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>