<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746076"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T13:55:00+00:00"/>
    <meta property="og:title" content="ผวาภัยแล้ง!น้ำโขงแห้งสุดรอบ50ปี รอยพระพุทธบาทโผล่"/>
    <meta property="og:description" content="ชาวบ้านเผย 'น้ำโขง' แห้งเหลือแค่ 1 เมตร ชี้ต่ำสุดในรอบ 50 ปี แปลกใจรอยพระพุทธบาท 2 พันปีโผล่ชัดสุดรอบ 10 ปี ห่วงภัยแล้งกระทบการเกษตร หวั่นปลาน้ำโขงเสี่ยงสูญพันธุ์"/>
  </head>
  <body>
    <article>
      <h1>ผวาภัยแล้ง!น้ำโขงแห้งสุดรอบ50ปี รอยพระพุทธบาทโผล่</h1>
      <address>
        <time datetime="2019-12-09T13:55:00+00:00">09 Dec 2019, 13:55</time>
      </address>
      <p>
        <b>ชาวบ้านเผย "น้ำโขง" แห้งเหลือแค่ 1 เมตร ชี้ต่ำสุดในรอบ 50 ปี แปลกใจรอยพระพุทธบาท 2 พันปีโผล่ชัดสุดรอบ 10 ปี ห่วงภัยแล้งกระทบการเกษตร หวั่นปลาน้ำโขงเสี่ยงสูญพันธุ์</b>
      </p>
      <p>เมื่อวันที่ 9 ธ.ค. ผู้สื่อข่าวรายงานว่าที่ จ.นครพนม ระดับน้ำโขงมีปริมาณต่ำสุดในรอบหลายปี ล่าสุดอยู่ที่ระดับประมาณ 1 เมตร ซึ่งถือว่าต่ำสุดในรอบกว่า 50 ปี เนื่องจากมีการเก็บกักน้ำของเขื่อนประเทศจีน บวกกับปีนี้ปริมาณฝนต่ำกว่าทุกปีที่ผ่านมา ทำให้ปริมาณน้ำโขงลดลงอย่างรวดเร็ว และมีระดับต่ำกว่าปีที่ผ่านมาถึง 2-3 เท่า จากปกติช่วงเดือนธ.ค.ของทุกปี ระดับน้ำโขงจะลดลงที่ระดับประมาณ 6-7 เมตร แต่ปี 62 แห้งเหลือแค่ 1 เมตร เกิดสันดอนทรายเป็นพื้นที่กว้างหลายจุด เริ่มส่งผลกระทบต่อชาวบ้านในพื้นที่ เริ่มขาดแคลนน้ำในการอุปโภคบริโภค และทำให้ลำน้ำสาขาสายหลักมีปริมาณน้อยกว่าทุกปี คาดว่าในช่วงฤดูแล้งปีนี้เสี่ยงที่จะเกิดผลกระทบแล้งวิกฤติ รวมถึงส่งผลกระทบต่อระบบนิเวศน์ พันธุ์ปลาเสี่ยงสูญพันธุ์ เนื่องจากปริมาณน้ำโขงต่ำ ทำให้กระแสน้ำนิ่งไม่ไหลเชี่ยวจนเกิดการตกตะกอนเปลี่ยนสี กระทบต่อระบบนิเวศน์ตามมา</p>
      <figure>
        <img src="https://www.dailynews.co.th/admin/upload/20191209/news_SFQRNObmPE210620_533.jpg?v=201912100311?v=4970"/>
      </figure>
      <p>เช่นเดียวกันกับพื้นที่ บริเวณหน้าวัดบ้านเวินพระบาท ต.เวินพระบาท อ.ท่าอุเทน จ.นครพนม ถือเป็นอีกจุดสำคัญที่พบเห็นความเปลี่ยนแปลงของระดับน้ำโขงลดลงอย่างรวดเร็ว จนทำให้พบเห็นโขดหินโผล่ขึ้นเหนือน้ำชัดเจนหลายจุด รวมถึงสถานที่ศักดิ์สิทธิ์ใต้น้ำโขง คือ รอยพระพุทธบาทศักดิ์สิทธิ์กลางน้ำโขง อายุราว 2,000 ปี ที่จารึกบนโขดหินกลางน้ำโขง และเป็นสถานที่ศักดิ์สิทธิ์ที่ถูกบันทึกไว้ในหนังสือใบลานตำนานพระอุรังคธาตุ สมัยสร้างพระธาตุพนมรุ่นแรก หรือกว่า 2,500 ปี มาแล้ว<br/><br/>ทั้งนี้โขดหินรอยพระพุทธบาทศักดิ์สิทธิ์ดังกล่าว จะสามารถมองเห็นและมีโอกาสกราบไหว้ขอพร ได้เฉพาะในช่วงเดือนมี.ค.-เม.ย. เท่านั้นเพราะเป็นช่วงหน้าแล้ง แต่ปีนี้นอกจากจะโผล่เหนือน้ำเร็วกว่าทุกปี ยังมีความชัดเจนจนเริ่มเห็นฐานของโขดหิน ปรากฏการณ์น้ำโขงแห้งเร็วผิดธรรมชาติ ถือเป็นตัวชี้วัดทางธรรมชาติที่เป็นตัวบ่งชี้ว่าปีนี้มีความเสี่ยงที่จะเกิดภัยแล้งรุนแรงกว่าทุกปี</p>
      <figure>
        <img src="https://www.dailynews.co.th/admin/upload/20191209/news_VdQNFfeUFw210621_533.jpg?v=201912100311?v=7227"/>
      </figure>
      <p>ด้านนายประเสริฐ มังคละคีรี อายุ 60 ปี ชาวอ.ท่าอุเทน จ.นครพนม เปิดเผยว่า ยอมรับว่าปีนี้ระดับน้ำโขงผันผวนมากที่สุดในรอบหลาย 10 ปี บางวันลดระดับเกือบเมตร ที่สำคัญปีนี้แปลกใจมาก สีน้ำโขงเป็นสีครามเข้มคล้ายทะเล จุดสำคัญคือบริเวณโขดหินต่าง ๆ รวมถึงรอยพระพุทธบาทศักดิ์สิทธิ์กลางน้ำโขง อายุราว 2,000 ปี โผล่ขึ้นมาเหนือน้ำเร็วกว่าทุกปี และมองเห็นได้ชัดเจน จนถึงฐานโขดหิน ถือว่าแปลกมาก ตนจึงกังวนเรื่องภัยแล้ง หากระดับน้ำโขงลดต่อเนื่อง เชื่อว่าสิ่งที่ตามมาคือบางพื้นที่ขาดน้ำทำการเกษตร ไปจนถึงอาชีพประมงหาปลาน้ำโขง กระทบแน่นอน พันธุ์ปลาต่าง ๆ เสี่ยงสูญพันธุ์ เพราะปลาจะขึ้นไปวางไข่ต้นน้ำยาก ซึ่งยังต้องเฝ้าติดตามว่าจะเกิดผลกระทบอะไรตามมาต่อเนื่อง เพราะปีนี้ระดับน้ำโขงผิดธรรมชาติกว่าทุกปี.</p>
      <figure>
        <img src="https://www.dailynews.co.th/admin/upload/20191209/news_NCzAoQooVb210620_533.jpg?v=201912100311?v=4685"/>
      </figure>
    </article>
  </body>
</html>