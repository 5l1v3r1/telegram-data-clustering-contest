<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/12/9/654642/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T13:14:00+00:00"/>
    <meta property="og:title" content="&quot;Борг Януковича&quot;: Верховний суд Британії почав розгляд апеляції РФ"/>
    <meta property="og:description" content="Верховний суд Великої Британії 9 грудня розпочав розгляд апеляції РФ щодо рішення суду попередньої інстанції про так званий “борг Януковича” - 3 мільярди доларів, які Росія надала Україні наприкінці 2013 року."/>
  </head>
  <body>
    <article>
      <h1>"Борг Януковича": Верховний суд Британії почав розгляд апеляції РФ</h1>
      <address>
        <time datetime="2019-12-09T13:14:00+00:00">09 Dec 2019, 13:14</time>
      </address>
      <p>Верховний суд Великої Британії 9 грудня розпочав розгляд апеляції РФ щодо рішення суду попередньої інстанції про так званий "борг Януковича" - 3 мільярди доларів, які Росія надала Україні наприкінці 2013 року.</p>
      <p>Про це повідомляється <a href="https://www.supremecourt.uk/cases/uksc-2018-0191.html?fbclid=IwAR2AYOEXfwgivalnZ6Yd3fMxe_Wuh-SBbITfq5V1P-V_cn3F2hN1o6_p_9I">на сайті суду.</a></p>
      <p>Компанія The Law Debenture Trust Corporation plc, яка представляє інтереси Росії, не погоджується з рішенням апеляційного суду про розгляд справи за повною процедурою. У суді зазначили, що це рішення було прийнято у відповідь на апеляцію України.</p>
      <p>У тому рішенні, зокрема, суд погодився, що у видачі Україні 3 мільярдів доларів у 2013 році був політичний мотив. Враховуючи це, суд відправив розгляд справи про "борг Януковича" на повторне слухання.</p>
      <p>Рішення суду у цій справі очікується 12 грудня.</p>
      <p>
        <b>Нагадаємо:</b>
      </p>
      <p>29 березня 2017 року Високий Суд Лондона <a href="https://www.epravda.com.ua/news/2017/03/29/623193/">зобов'язав Україну погасити єврооблігації </a>на 3 млрд доларів і виплатити відсотки, але дозволив Україні <a href="http://www.pravda.com.ua/news/2017/03/29/7139628/">подати апеляцію</a> і призупинив своє рішення.</p>
      <p>14 вересня 2018 року Апеляційний суд Англії <a href="https://www.epravda.com.ua/news/2018/09/14/640595/">задовольнив</a> апеляційну скаргу України на вердикт Високого суду Лондона у справі про борг Києва перед Москвою в розмірі 3 мільярда доларів.</p>
      <p>Ще у грудні 2013 року президент Росії Володимир Путін і тодішній президент України Віктор Янукович домовилися про виділення кредиту в сумі 15 млрд доларів через розміщення українських цінних паперів.</p>
      <p>Облігації на 3 млрд доларів були розміщені на Ірландській фондовій біржі 20 грудня 2013 року і викуплені Росією.</p>
      <p>У жовтні 2015 року, після переговорів, власники 13 з 14 випусків єврооблігацій України на загальну суму 14,36 млрд доларів і 600 млн євро погодилися на їх реструктуризацію.</p>
      <p>Україна не отримала згоди від Росії щодо реструктуризації єврооблігацій на 3 млрд доларів з терміном погашення 20 грудня 2015 року.</p>
      <p>У грудні 2015 року Кабінет міністрів ввів мораторій на виплату 3 млрд доларів за єврооблігаціями.</p>
      <p>У лютому 2016 року Росія подала позов проти України до Високого суду Лондона щодо стягнення боргу, а у травні <a href="https://www.epravda.com.ua/news/2017/06/23/626404/">Україна подала документи для свого захисту</a> в рамках цього судового процесу.</p>
      <p>У своїх запереченнях українська сторона вказала, що угода про запозичення, укладена в грудні 2013 року, є недійсною, і не підлягає примусовому виконанню після низки причин.</p>
      <p>Серед них: порушення внутрішнього законодавства і встановлених українськими нормативними актами процедур під час випуску єврооблігацій, а також тиск з боку РФ протягом всього 2013 року з метою не допустити укладення Україною Угоди про асоціацію з ЄС.</p>
      <p>В запереченні також наводяться докази військового вторгнення Росії на територію Автономної Республіки Крим та подальшої незаконної анексії півострова.</p>
      <p>Окремо перераховані дії РФ, спрямовані на дестабілізацію ситуації на сході України, факти підтримки в цьому регіоні сепаратистських осіб і військових дій.</p>
      <p>Пізніше міністр фінансів РФ Антон Силуанов заявив про готовність Росії <a href="https://www.epravda.com.ua/news/2017/12/29/632649/">обговорювати з іншими країнами</a> питання боргу України в розмірі 3 мільярдів доларів.</p>
      <p>Економічна правда</p>
    </article>
  </body>
</html>