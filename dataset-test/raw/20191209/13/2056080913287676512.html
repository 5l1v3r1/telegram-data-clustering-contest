<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/biznes/2019/12/09/4003018_proizvodstvoto_na_tjutjunevi_izdeliia_beleji/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T13:20:00+00:00"/>
    <meta property="og:title" content="Производството на тютюневи изделия бележи най-голям спад в промишлеността"/>
    <meta property="og:description" content="Строителната продукция нараства с 3.1% през октомври 2019 г. в сравнение със същия месец на 2018 година."/>
  </head>
  <body>
    <article>
      <h1>Производството на тютюневи изделия бележи най-голям спад в промишлеността</h1>
      <address><time datetime="2019-12-09T13:20:00+00:00">09 Dec 2019, 13:20</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>На годишна база най-голям спад в преработващата промишленост бележи производството на тютюневи изделия - с 28.1%, сочат данните на Националния статистически институт (НСИ), разпространени днес. Те са към октомври.</p>
      <p>Сериозен спад се забелязва също в производството на хартия, картон и изделия от хартия и картон (- 8.4%), следват производството на лекарствени вещества и продукти (- 7.2%) и производството на химични продукти (- 5.9%).</p>
      <p>По-значително увеличение в преработващата промишленост спрямо съответния месец на предходната година се наблюдава при производството, некласифицирано другаде (+36.3%), производството на основни метали (+ 17.9%), производството на хранителни продукти (+13.0%), печатната дейност и възпроизвеждането на записани носители (+ 5.9%).</p>
      <p>Като цяло в преработващата промишленост има ръст от 2.5%, а в добивната промишленост се отчита ръст от 9.4 на сто.</p>
      <p>На годишна база индексът на промишленото производство при производството и разпределението на електрическа и топлоенергия и газ е намалял с 6.8% през октомври.</p>
      <p>От НСИ разпространиха и данни за строителната продукция, като те показват нарастване от 3.1% през октомври 2019 г. в сравнение със същия месец на 2018 година.</p>
      <p>На годишна база нарастването на строителната продукция през октомври 2019 г., изчислено от календарно изгладени данни, се определя от положителния темп при сградното строителство (+7.9%), докато при гражданското/инженерното строителство е регистрирано намаление (-3.0%).</p>
    </article>
  </body>
</html>