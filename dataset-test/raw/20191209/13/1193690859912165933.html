<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/lvivski-onkokhirurhy-vydalyly-20-kilohramovu-pukhlynu-iak-zminyvsia-stan-patsiientky-siuzhet-204325.html"/>
    <meta property="og:site_name" content="5 канал"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Львівські онкохірурги видалили 20-кілограмову пухлину: як змінився стан пацієнтки – сюжет"/>
    <meta property="og:description" content="Медики зізнаються, цей випадок нетиповий та виклик для усієї команди. Під час операції могли виникнути ускладнення"/>
  </head>
  <body>
    <article>
      <h1>Львівські онкохірурги видалили 20-кілограмову пухлину: як змінився стан пацієнтки – сюжет</h1>
      <address>
        <time datetime="2019-12-09T13:56:00+00:00">09 Dec 2019, 13:56</time>
      </address>
      <p>Унікальна операція. 20-кілограмову пухлину видалили львівські онкохірурги у 60-річної жінки. Це було доброякісне утворення. В Україні таких операцій ще не робили. А у світовій медичній практиці описані лише два подібні випадки: пухлини були – 24-ри і 16 кілограмів. Як минула операція і як зараз почувається пацієнтка - розкаже Марта Шикула.</p>
      <figure>
        <iframe src="https://www.youtube.com/embed/_dhmuSILyC8" width="745" height="451" data-service="Youtube" scrolling="no"/>
      </figure>
      <p>60-річна Марія Клімашевська досі не вірить, що може вільно ходити. Величезне новоутворення на зовнішній частині стегна повністю обмежило її рух. Останній місяць жінка навіть не підводилася з ліжка.</p>
      <p>"Спала я на животі десь рік часу. Болю не було, тільки мішало мені. Діти для мене все зробили, щоб я пішла на операцію, бо я дуже і дуже боялася, мала великий страх", – розповідає Марія Клімашевська.</p>
      <p>Маленьке новоутворення на тілі за півтора року виросло до розмірів 36-ти на 38-м сантиметрів і важило 20 кілограмів. До медиків жінка не квапилася. На ушпиталення наважилася, коли погіршилося самопочуття і наполягли діти.</p>
      <p>"То вже було ні жити з тим, ні ходити, то вже було так, що буде то буде. Вона вже встає, ходить нормально, лягає, пересувається, на бік може повернутися", – каже дочка пацієнтки Наталя Байструк.</p>
      <p>До лікарні жінку привезли у тяжкому стані - з низьким гемоглобіном, пониженим тиском та вагою 170 кілограмів. До операції Марію Клімашевську медики готували місяць - потрібно було підлікувати організм та знизити вагу.</p>
      <p>"Ми проводили їй протизапальну терапію, ми проводили дезінтоксикаційну терапію обстежували органи, системи. Пухлина була великою, вона заважала ходити, жити, мала у своїй частині розпад і отруювала організм, це призводило до страшної інтоксикації. Гіганські пухлини вважаються після одного кілограма", – зауважив онкохірург Олег Дуда.</p>
      <p>Медики зізнаються, цей випадок нетиповий та виклик для усієї команди. Під час операції могли виникнути ускладнення.</p>
      <p>"Ризик тромбоемболії дуже високий, шанси були і на загибель пацієнта, але стан її життя призвів до того, що вона йшла на будь-які ризики тільки для того, щоб їй допомогти. Практично останні два місці вона провела в ліжку, не підіймалася", – пояснив онкохірург Ігор Процько.</p>
      <p>За кілька тижнів пацієнтка повернеться додому та продовжить боротися із зайвою вагою. Медики ж закликають не нехтувати здоров’ям та звертатися до фахівців вчасно.</p>
      <p><b>Марта Шикула, Євген Радіон, Львів, "5 канал"</b>.</p>
      <p> </p>
    </article>
  </body>
</html>