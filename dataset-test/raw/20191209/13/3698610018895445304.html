<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ssha-vklyuchili-sankciy-proti-pivnichnogo-potoku-2-v-oboronniy-byudzhet-332337_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T13:12:00+00:00"/>
    <meta property="og:title" content="США включили санкції проти &quot;Північного потоку 2&quot; в оборонний бюджет"/>
    <meta property="og:description" content="Імовірно оборонний бюджет США буде прийнятий до 20 грудня."/>
  </head>
  <body>
    <article>
      <h1>США включили санкції проти "Північного потоку 2" в оборонний бюджет</h1>
      <h2>Імовірно оборонний бюджет США буде прийнятий до 20 грудня.</h2>
      <address>
        <time datetime="2019-12-09T13:12:00+00:00">09 Dec 2019, 13:12</time>
      </address>
      <p>Конгрес США включив в оборонний бюджет на наступний рік положення про введення санкцій проти <b><a href="https://dt.ua/ECONOMICS/pivnichnogo-potoku-2-ne-pereshkoda-tranzitu-rosiyskogo-gazu-cherez-ukrayinu-putin-332135_.html">газопроводу "Північний потік-2".</a></b> Про це <a href="https://www.bloomberg.com/news/articles/2019-12-07/nord-stream-2-sanctions-to-be-included-in-must-pass-defense-bill-k3uzv3sd">повідомляє Bloomberg</a> з посиланням на обізнані джерела.</p>
      <p>При цьому наголошується, що санкції будуть стосуватися компаній, які беруть участь в проекті будівництва, а також керівництва цих компаній. Вони можуть позбутися можливості отримати американську візу, а їх транзакції, пов'язані з нерухомістю і активами в США, будуть заблоковані. Положення про санкції були сформульовані на основі законопроекту, представленого сенаторами Тедом Крузом і Джоан Шахін раніше в цьому році.</p>
      <p>За словами Круза, необхідно ввести санкції, оскільки якщо газопровід добудують, то він принесе мільярди доларів Росії, які вона зможе використовувати для фінансування військової агресії проти США і Європи.</p>
      <p>Передбачається, що оборонний бюджет буде прийнятий до відходу Конгресу США на канікули 20 грудня.</p>
      <p>28 листопада, <b><a href="https://dt.ua/ECONOMICS/u-nimechchini-vidhilili-pozovi-yaki-mogli-pereshkoditi-budivnictvu-vidgaluzhennya-pivnichnogo-potoku-2-331250_.html">Адміністративний суд федеральної землі Саксонія відхилив чотири позови, які, в разі схвалення, могли заблокувати будівництво газопроводу Eugal – відгалуження газопроводу "Північний потік 2"</a> </b>до кордону з Чехією через територію Німеччини.</p>
      <p>Перед цим <b><a href="https://zn.ua/ECONOMICS/daniya-razreshila-stroitelstvo-severnogo-potoka-2-334264_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Детальніше читайте в матеріалі експертів Центру глобалістики "Стратегія XXI" Михайла Гончара, Оксани Іщук, Віталія Мартинюка та Ігоря Стукаленка "<a href="https://dt.ua/internal/normandska-peregazovka-po-kremlivski-330617_.html"><b>Нормандська перегазовка по-кремлівськи</b></a>" у тижневику "<b>Дзеркало тижня. Україна</b>".</p>
      <p> </p>
      <p> </p>
      <footer>За матеріалами: <a href="https://dt.ua/go/aHR0cDovL3d3dy5ibG9vbWJlcmcuY29tLw==">Bloomberg</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>