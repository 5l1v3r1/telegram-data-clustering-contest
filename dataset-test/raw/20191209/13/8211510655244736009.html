<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/webber-ferrari-potrebbe-vincere-titolo-costruttori-nel-2020-verstappen-leclerc-hamilton-471204.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T13:45:12+00:00"/>
    <meta property="og:title" content="Webber: “Ferrari potrebbe vincere titolo costruttori nel 2020”"/>
    <meta property="og:description" content="L'ex pilota ha espresso un pronostico sulla prossima stagione del Circus"/>
  </head>
  <body>
    <article>
      <h1>Webber: “Ferrari potrebbe vincere titolo costruttori nel 2020”</h1>
      <h2>L'ex pilota ha espresso un pronostico sulla prossima stagione del Circus</h2>
      <address><time datetime="2019-12-09T13:45:12+00:00">09 Dec 2019, 13:45</time> by <a rel="author">Isabel Iuliano</a></address>
      <p>I tramonti di Abu Dhabi hanno fatto da sipario naturale alla stagione 2019 di Formula 1. Smontati i box dal paddock di Yas Marina dopo la fine dei test Pirelli, attende ora tutti i team della massima formula automobilistica il periodo invernale, nel corso del quale tutto il lavoro sarà concentrato sull’ultima fase di realizzazione delle monoposto che affronteranno il prossimo campionato. Un momento cruciale che, dopo le presentazioni ufficiali, avrà il suo primo importante riscontro nel corso dei test pre-stagionali, che dal prossimo 19 febbraio vedranno impegnate le nuove vetture per sei giorni di prove. Una valutazione attendibile sulla<b> qualità delle forze in campo</b> avverrà però solamente in occasione del Gran Premio d’Australia, che inaugurerà la stagione 2020 il 15 marzo.</p>
      <blockquote>
        <a href="https://www.formulapassion.it/motorsport/formula-1/alonso-punge-vettel-e-leclerc-io-davo-la-scia-ferrari-fia-parigi-wec-toyota-471161.html">Alonso punge Vettel e Leclerc: “Io davo la scia”</a>
      </blockquote>
      <p>L’ex pilota Red Bull <b>Mark Webber</b> ha affidato alla colonna che tiene per la testata olandese <i>Formule 1</i> un pronostico sula prossima stagione di Formula 1, ipotizzando una forte presenza della Ferrari nelle chance per il titolo: “<i>A condizione che Charles Leclerc e Sebastian Vettel riescano ad andare a punti</i> regolarmente”, ha affermato: “<i>Per il <b>campionato costruttori, la Ferrari potrebbe avere una buona possibilità</b>, invece penso che Lewis mostrerà ancora la sua superiorità nella classifica piloti</i>“. L’australiano ha comunque posto l’accento sulle enormi prestazioni mostrate dal monegasco della Rossa nel 2019, definendo la sua ascesa “<i>uno dei momenti salienti dell’anno</i>“: “<i>Non dobbiamo nemmeno più parlare di Verstappen</i>” ha spiegato: “<i>Ora è un nome consolidato ed è in forma. Non vedo l’ora di vedere se nel 2020 <b>Hamilton</b> sarà in grado di eguagliare i sette titoli mondiali di Michael Schumacher, dovendo<b> fare i conti con Charles e</b><b> Max</b></i>“.</p>
      <footer>RIPRODUZIONE RISERVATA</footer>
    </article>
  </body>
</html>