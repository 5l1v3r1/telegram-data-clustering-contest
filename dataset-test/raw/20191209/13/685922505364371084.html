<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1480143"/>
    <meta property="og:site_name" content="طرفداری"/>
    <meta property="article:published_time" content="2019-12-09T13:31:15+00:00"/>
    <meta property="og:title" content="ایستگاه تاکتیک: دژان کولوسفسکی، پدیده سوئدی سری آ"/>
    <meta property="og:description" content="طرفداری- این گزارش موشکافانه تحلیلی-تاکتیکی با نگاهی به نقش او در برنامه‌های پارما به دنبال این است که دریابد او چگونه بازیکنی است."/>
  </head>
  <body>
    <article>
      <h1>ایستگاه تاکتیک: دژان کولوسفسکی، پدیده سوئدی سری آ</h1>
      <h2>نوشته دیوید سلینی برای totalfootballanalysis</h2>
      <address><time datetime="2019-12-09T13:31:15+00:00">09 Dec 2019, 13:31</time> by <a rel="author" href="https://www.tarafdari.com/user/635864" target="_blank">رامین بارانی</a></address>
      <pre>تا پیش از آغاز آگوست، افراد بسیار کمی بیرون از آتالانتا وینگر 19ساله سوئدی برگامو، دژان کولوسفسکی را می‌شناختند. از آن زمان، این بازیکن سوئدی که به طور قرضی به پارما پیوسته، به حدی درخشیده که راه خود را به تیم ملی بزرگسالان سوئد گشوده، ارزشش به 50 میلیون یورو رسیده و به منچستریونایتد، اینترمیلان و آرسناللینک شده است. این روند برای کولوسفسکی که در چهارده بازی سری آ، سه گل و پنج پاس گل ثبت کرده، رشدی چشمگیر محسوب می‌شود.</pre>
      <p><a href="http://www.tarafdari.com/">طرفداری-</a>این گزارش موشکافانه تحلیلی-تاکتیکی با نگاهی به نقش او در برنامه‌های پارما به دنبال این است که دریابد او چگونه بازیکنی است.</p>
      <h4>آنالیز فنی: سبک بازی دژان کولوسفسکی</h4>
      <p>کولوسفسکی وینگر است و در سمت راست پارما به کار گرفته می‌شود. شکل بازی او از آنجایی جذاب است که سرعت و قدرت دریبل‌زنی‌اش را با تکنیک عالی و جابجایی هوشمندانه ترکیب می‌کند. توانایی او در بازی کردن در فضاهای کوچک او را به سمت تبدیل شدن به یک شماره 10 تمام و کمال سوق می‌دهد. حال به صورتی جزئی‌تر به توانایی‌های کولوسفسکی نگاهی می‌اندازیم.</p>
      <h4>توانایی دریبل‌زنی عالی</h4>
      <p>همان‌گونه که در بالا گفته شد، کولوسفسکی دریبل‌زن قهّاری است. درواقع فقط دو بازیکن به نام‌های ریکاردو اورسولینی و جرمی بوگا بیش از کولوسفسکی اقدام به دریبل زدن کرده‌اند. پدیده سوئدی میانگین 7.2 دریبل در هر بازی را ثبت و نیز در هر 90 دقیقه 2.46 مرتبه توپ را بیشتر از 10 یارد رو به جلو حمل کرده است. این آمار و ارقام توانایی او در حمل توپ را برجسته می‌کند که در تیم پارما که برای ضربه زدن به رقبا از روی ضدحمله برنامه‌ریزی کرده، شاخصه مهمی به شمار می‌رود.</p>
      <p>شتاب، تکنیک و خلّاقیت کولوسفسکی او را به کابوسی برای مدافعین کناری مقابلش تبدیل کرده است. تصاویر متوالی زیر چرایی این امر را نشان می‌دهد. در تصویر نخست، کولوسفسکی در حالی رو به دروازه خودی توپ را دریافت می‌کند که مدافع رقیب وی را تحت فشار می‌گذارد. بازیکن نوزده ساله به محض اینکه درمی‌یابد پشت سر مدافع فضایی ایجاد شده، در چشم بر هم زدنی توپ را از میان پاهای مدافع عبور می‌دهد، می‌چرخد و به فضای پشت سر مدافع هجوم می‌برد.</p>
      <figure>
        <img src="https://www.tarafdari.com/sites/default/files/users/user635864/2019/12/03/skill.png"/>
      </figure>
      <p>سپس با کشاندن هافبکی به سمت خود، فشار او را جذب می‌کند. بیشتر وینگرها تمایل دارند که به مسیر پیش‌روی خود ادامه دهند.</p>
      <figure>
        <img src="https://www.tarafdari.com/sites/default/files/users/user635864/2019/12/03/cut-inside.png"/>
      </figure>
      <p>حال کولوسفسکی توپ را روی پای چپش آورده و فضای خوبی برای خودش ایجاد کرده است. در همان حالی که در مسیر مورد نظرش پیش می‌رود، به محض مشاهده حرکت ژروینیو به سمت دروازه، پاسی عمقی برای او ارسال می‌کند. در این موقعیت به‌خصوص، پاس قطع شد، اما عملکرد کلی بازیکن جوان نشان‌دهنده توانایی بالای او در دریبل‌زنی است.</p>
      <figure>
        <img src="https://www.tarafdari.com/sites/default/files/users/user635864/2019/12/03/looking-forward.png"/>
      </figure>
      <h4>جابجایی هوشمندانه در مرکز</h4>
      <p>با این حال توانایی وی در ضربه زدن به رقبا فقط به کناره‌های زمین محدود نمی‌شود. او در جابجایی‌هایش بسیار هوشمندانه عمل می‌کند و اغلب به نظر برای انجام کارهای ترکیبی به سمت فضای مرکزی حرکت می‌کند، اما قصد او ایجاد موقعیت از طریق پاس‌های عمقی است. تصویر زیر، این حرکت او را نشان می‌دهد. در اینجا کولوسفسکی برای دریافت توپ از همی‌تیمی‌اش بال راست را ترک و به سمت داخل حرکت می‌کند.</p>
      <figure>
        <img src="https://www.tarafdari.com/sites/default/files/users/user635864/2019/12/03/movement-inside.png"/>
      </figure>
      <p>متعاقباً کولوسفسکی می‌تواند به مهاجمش اضافه شود. در این صحنه، با ارسال یک پاس عمقی عالی، موقعیتی تک‌به‌تک برای مهاجمش فراهم می‌کند.</p>
      <figure>
        <img src="https://www.tarafdari.com/sites/default/files/users/user635864/2019/12/03/throughball.png"/>
      </figure>
      <p>اساساً پدیده سوئدی وقتی در مناطق مرکزی قرار می‌گیرد، به اندازه کافی خونسرد هست که درحالی که توسط بازیکنان رقیب محاصره شده، توپ را دریافت و برای انجام عمل بعدی از آن بهره بگیرد. این امر به خاطر قدرت تصمیم‌گیری عالی کولوسفسکی است که به او کمک می‌کند حتی زیر فشار شدید مدافعین، تصمیمات درستی بگیرد و از توپ به خوبی استفاده کند.</p>
      <figure>
        <img src="https://www.tarafdari.com/sites/default/files/users/user635864/2019/12/03/btw-lines_0.png"/>
      </figure>
      <h4>ارسال پاس‌های خلّاقانه در یک‌سوم پایانی</h4>
      <p>علاوه بر قدرت تصمیم‌گیری، آنچه که کولوسفسکی را هیجان‌انگیز می‌کند، پاس‌های خلّاقانه‌اش در اطراف محوطه جریمه است. دید او، درکش از زمان ارسال و شدت پاس محشر است. در واقع کولوسفسکی در رده دوم تعداد پاس گل مورد انتظار (Expected Assists) و ارسال‌کنندگان پاس عمقی نهایی (Deep Completions)، رده سوم ارسال‌کنندگان پاس عمقی و رده چهارم ارسال‌کنندگان پاس کلیدی قرار دارد. این آمار برای یک تازه‌وارد به سری آ شگفت‌انگیز است.</p>
      <p>تصویر زیر ادامه عمل تصویر بالاست. در اینجا کولوسفسکی (زرد) می‌چرخد و پاسی عمقی برای ژروینیو که در ادامه گل را به ثمر می‌رساند، مهیّا می‌کند.</p>
      <figure>
        <img src="https://www.tarafdari.com/sites/default/files/users/user635864/2019/12/03/through-ball.png"/>
      </figure>
      <p>در تصویر زیر، کولوسفسکی (زرد) برای آندریاس کورنلیوس زمینه به ثمر رساندن گل تساوی مقابل تورینو را فراهم می‌کند. کولوسفسکی در قُطر چپ پیشروی می‌کند، شانه‌اش را به پایین خم می‌کند و با ارسال پاسی دقیق در مسیر حرکت بازیکن دانمارکی می‌فرستد که او نیز قاطعانه کار را تمام می‌کند.</p>
      <figure>
        <img src="https://www.tarafdari.com/sites/default/files/users/user635864/2019/12/03/through-pass.png"/>
      </figure>
      <p>تصویر زیر قدرت پاسوری کولوسفسکی را در مقابل جنوا نشان می‌دهد. پس از تغییر جهت بازی، کولوسفسکی (زرد) توپ را روی پای چپش می‌آورد و دو مدافع را به سمت خود می‌کشد. علاوه بر ایجاد موقعیت شوتزنی ناگهانی، وینگر توپ را به کانال کناری می‌کشد تا برای یورای کوتسکا (سفید) موقعیت ایجاد کند. بازیکن اسلواک نیز با ستون کردن پای چپ، گل می‌زند.</p>
      <figure>
        <img src="https://www.tarafdari.com/sites/default/files/users/user635864/2019/12/03/set-up.png"/>
      </figure>
      <p>در پایان نیز قصد دارم به کیفیت کولوسفسکی در حملات انتقالی بپردازم. کولوسفسکی با توجه به گام‌هایش، شتاب، هوش و توانایی‌اش در پیش بردن توپ، هنگام تغییر فاز بسیار خطرناک است. در تصویر زیر مشاهده می‌کنیم که بازیکن سوئدی چگونه از دفاع به حمله تغییر حالت می‌دهد و موقعیت خوبی ایجاد می‌کند. پس از دریافت توپی که نتیجه دفع یک سانتر است، کولوسفسکی پیش از ارسال پاس عمقی برای یان کاراموه، سر دواندن مارسلو بروزوویچ و جلب توجه دیگو گودین به سمت خودش را مدیریت می‌کند.</p>
      <p>این قسمت از بازی، کیفیت او را نشان می‌دهد. چراکه او می‌تواند ویژگی‌های جسمانی، تکنیک و هوشش را ترکیب کند تا آینده‌ای جذاب بسازد.</p>
      <figure>
        <img src="https://www.tarafdari.com/sites/default/files/users/user635864/2019/12/03/on-the-break.png"/>
      </figure>
      <h4>جمع‌بندی</h4>
      <p>در این تحلیل نشان داده شد که دژان کولوسفسکی استعدادی بزرگ است. با این حال او فقط چهارده بازی برای پارما در سری آ انجام داده است؛ بنابراین بهتر است کسی از خود بی‌خود نشود. اگر کولوسفسکی بتواند نمایش‌های کنونی‌اش را ادامه دهد، قطعاً به بازیکنی سطح بالا در میان لیگ‌های اروپایی تبدیل خواهد شد. توانایی‌های او حاکی از آن است که می‌تواند هم به یک موقعیت‌ساز مرکزی و هم به یک تهدید کناری تبدیل شود، و این واقعیت او را به بازیکنی جذاب تبدیل کرده که طی چند فصل آینده زیر نظر گرفته می‌شود.</p>
    </article>
  </body>
</html>