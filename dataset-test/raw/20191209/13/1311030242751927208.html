<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1628488/%E0%A6%AF%E0%A7%87%E0%A6%AD%E0%A6%BE%E0%A6%AC%E0%A7%87-%E0%A6%96%E0%A7%87%E0%A6%B2%E0%A6%BE%E0%A6%B0-%E0%A6%A6%E0%A7%81%E0%A6%A8%E0%A6%BF%E0%A7%9F%E0%A6%BE%E0%A7%9F-%E0%A6%8F%E0%A6%96%E0%A6%A8-%E0%A6%A8%E0%A6%BF%E0%A6%B7%E0%A6%BF%E0%A6%A6%E0%A7%8D%E0%A6%A7-%E0%A6%B0%E0%A6%BE%E0%A6%B6%E0%A6%BF%E0%A7%9F%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T13:12:00+00:00"/>
    <meta property="og:title" content="যেভাবে খেলার দুনিয়ায় এখন নিষিদ্ধ রাশিয়া"/>
    <meta property="og:description" content="সব ধরনের আন্তর্জাতিক ক্রীড়া প্রতিযোগিতা থেকে আগামী চার বছরের জন্য রাশিয়াকে নিষিদ্ধ করেছে আন্তর্জাতিক ডোপিং-বিরোধী সংস্থা (ওয়াডা) । এর ফলে ২০২০ সালের টোকিও অলিম্পিক ও ২০২২ সালে কাতারে অনুষ্ঠেয় ফুটবল বিশ্বকাপে খেলতে পারবে না দেশটি। সুইজারল্যান্ডের লুজানে আজ ওয়াডার কার্যনির্বাহী সভায় সর্বসম্মতভাবে এ সিদ্ধান্ত নেওয়া হয়েছে। কীভাবে এ সবকিছুর সূত্রপাত, পুরো ঘটনাটা কীভাবে এই পর্যায়ে এল, এক নজরে দেখে নেওয়"/>
  </head>
  <body>
    <article>
      <h1>যেভাবে খেলার দুনিয়ায় এখন নিষিদ্ধ রাশিয়া</h1>
      <address><time datetime="2019-12-09T13:12:00+00:00">09 Dec 2019, 13:12</time> by <a rel="author">খেলা ডেস্ক</a></address>
      <p>
        <b>সব ধরনের আন্তর্জাতিক ক্রীড়া প্রতিযোগিতা থেকে আগামী চার বছরের জন্য রাশিয়াকে নিষিদ্ধ করেছে আন্তর্জাতিক ডোপিং-বিরোধী সংস্থা (ওয়াডা) । এর ফলে ২০২০ সালের টোকিও অলিম্পিক ও ২০২২ সালে কাতারে অনুষ্ঠেয় ফুটবল বিশ্বকাপে খেলতে পারবে না দেশটি। সুইজারল্যান্ডের লুজানে আজ ওয়াডার কার্যনির্বাহী সভায় সর্বসম্মতভাবে এ সিদ্ধান্ত নেওয়া হয়েছে। কীভাবে এ সবকিছুর সূত্রপাত, পুরো ঘটনাটা কীভাবে এই পর্যায়ে এল, এক নজরে দেখে নেওয়া যতে পারে...</b>
      </p>
      <p><b>নভেম্বর ২০১৫</b><br/>ওয়াডার স্বাধীন ডোপবিরোধী কমিশনের অনুসন্ধানে উঠে আসে, রাষ্ট্রীয় পৃষ্ঠপোষকতায় রাশিয়ার অ্যাথলেটদের ডোপ নেওয়ার কথা। ওই কমিশনই রাশিয়াকে নিষিদ্ধ করার প্রথম প্রস্তাব তুলেছিল।</p>
      <p><b>মে ২০১৬</b><br/>নিউইয়র্ক টাইমস এক বিশেষ প্রতিবেদনে উল্লেখ করে, ২০১৪ সোচিতে অনুষ্ঠিত শীতকালীন অলিম্পিকে পদকজয়ী অন্তত ১৫ জন রাশিয়ান অ্যাথলেট রাষ্ট্রীয় পৃষ্ঠপোষকতায় ডোপ নিয়েছেন।</p>
      <p><b>জুলাই ২০১৬<br/></b>নিউইয়র্ক টাইমস-এর প্রতিবেদনে ওঠা অভিযোগ তদন্ত করতে কানাডার অধ্যাপক ও আইন বিশেষজ্ঞ রিচার্ড ম্যাকলারেনকে প্রধান করে একটি স্বাধীন তদন্ত কমিশন গঠন করে ওয়াডা। তারা রিও অলিম্পিক রাশিয়াকে নিষিদ্ধ করার প্রস্তাব করে।</p>
      <p><b>২০১৬ আগস্ট</b><br/>অ্যাথলেটিকসে নিষিদ্ধ হলেও রিও অলিম্পিকের অন্য খেলাগুলোর অনেক ইভেন্টে অংশ নেয় রাশিয়া, জেতে ১৯টি সোনা।</p>
      <p><b>আগস্ট ২০১৭</b><br/>অ্যাথলেটিকসে নিষিদ্ধ থাকার পরেও লন্ডনে বিশ্ব চ্যাম্পিয়নশিপে কিছু ইভেন্টে অংশ নেয় রাশিয়া।</p>
      <p><b>ডিসেম্বর ২০১৭</b><br/>আন্তর্জাতিক অলিম্পিক কমিটি (আইওসি) রাশিয়ার অলিম্পিক কমিটিকে নিষিদ্ধ করে, তবে বলে দেওয়া হয় ডোপমুক্ত রাশিয়ান অ্যাথলেটরা চাইলে ‘দেশ নিরপেক্ষ’ হিসেবে শীতকালীন অলিম্পিকে অংশ নিতে পারবেন।</p>
      <p><b>ফেব্রুয়ারি ২০১৮</b><br/>শীতকালীন অলিম্পিকে ১৬৮ জন রাশিয়ান অ্যাথলেট ‘দেশ নিরপেক্ষ’ হিসেবে অংশ নেন । ডোপ টেস্টে সবাই নিজেদের প্রমাণ করার পর রাশিয়ার অলিম্পিক কমিটির ওপর থেকে নিষেধাজ্ঞা তুলে নেয় (আইওসি)</p>
      <p><b>জানুয়ারি ২০১৯</b><br/>মস্কোর ল্যাবরেটরি থেকে ডোপ টেস্টের জন্য নেওয়া ২০ হাজার নমুনার তথ্য নেয় ওয়াডা।</p>
      <p><b>সেপ্টেম্বর ২০১৯</b><br/>ওয়াডা দাবি করে, ২০ হাজার নমুনার তথ্যে প্রচুর বিভ্রান্তি ও অধারাবাহিকতা পেয়েছে তারা। আন্তর্জাতিক অ্যাথলেটিকস ফেডারেশনকে নিষেধাজ্ঞা জারি রাখার সুপারিশও করা হয়।</p>
      <p><b>নভেম্বর ২০১৯</b><br/>ওয়াডার তদন্ত কমিটি সব রকম আন্তর্জাতিক ক্রীড়া প্রতিযোগিতা থেকে রাশিয়াকে চার বছর নিষিদ্ধ করার প্রস্তাব করে।</p>
      <p><b>ডিসেম্বর ২০১৯</b><br/>ওয়াডার কার্যনির্বাহী সভায় সর্বসম্মতভাবে রাশিয়াকে চার বছর নিষিদ্ধ করার প্রস্তাব পাশ হয়।</p>
    </article>
  </body>
</html>