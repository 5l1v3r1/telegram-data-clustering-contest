<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/9vW2aw/haaland-med-sensasjonell-rankingplass-beste-tenaaring-i-europa"/>
    <meta property="og:site_name" content="Aftenbladet"/>
    <meta property="article:published_time" content="2019-12-09T13:30:59+00:00"/>
    <meta property="og:title" content="Haaland med sensasjonell plass på liste som toppes av Messi"/>
    <meta property="og:description" content="Erling Braut Haaland (19) er inne på en råsterk 32. plass i en rangering over de beste fotballspillerne i europeiske klubber. Lionel Messi topper rankingen."/>
  </head>
  <body>
    <article>
      <h1>Haaland med sensasjonell plass på liste som toppes av Messi</h1>
      <h2>Erling Braut Haaland (19) er inne på en råsterk 32. plass i en rangering over de beste fotballspillerne i europeiske klubber. Lionel Messi topper rankingen.</h2>
      <address><time datetime="2019-12-09T13:30:59+00:00">09 Dec 2019, 13:30</time> by <a rel="author">NTB-Espen Hartvig</a></address>
      <p>Onsdag spiller Haaland for Salzburg i Champions League hjemme mot Liverpool.</p>
      <p>Det er <a href="https://football-observatory.com/IMG/sites/instatindex/">sportsdataselskapet InStat som står bak rangeringen</a>. Den er offentliggjort av <a href="https://www.cies.ch/en/cies/home/">CIES</a>. Det er en uavhengig forsknings- og utdanningsorganisasjon med base i Sveits. Den har spesialisert seg på en rekke studier innen toppfotballen.</p>
      <p>InStat har analysert spillere i de 35 beste ligaene i Europa og mener å ha verktøy som rangerer utøvere så objektivt som mulig med et bredt spekter av parametere.</p>
      <h3>Ødegaard med</h3>
      <p>Barcelonas Messi topper med 401 poeng. Han er i en egen klasse. Hakim Ziyech (Ajax, 377) og Kylian Mbappé (Paris Saint-Germain, 366) følger nærmest.</p>
      <p>Salzburgs Haaland får hele 330 poeng, og det er ingen yngre enn ham så høyt oppe på oversikten. Nordmannen deler 32.-plassen med Joël Matip (Liverpool) og Luis Alberto (Lazio).</p>
      <p>Martin Ødegaard (Real Sociedad) får 322 poeng. Det gir ham delt 69.-plass.</p>
      <p>Fredrik Midtsjø (AZ) er tredje beste nordmann med 312 poeng og delt 136.-plass.</p>
      <p>Haaland og Ødegaard får sannsynligvis nøkkelroller når Norge i mars spiller for en EM-plass i UEFAs nasjonsliga mot Serbia. Vinner Norge den kampen, venter en «finale» noen dager senere.</p>
      <ul>
        <li>Tirsdag møter Haaland og Salzburg Liverpool i Champions League.</li>
      </ul>
    </article>
  </body>
</html>