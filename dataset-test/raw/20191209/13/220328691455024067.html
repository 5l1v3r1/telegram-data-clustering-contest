<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/vik-pernik-s-nov-upravitel-408675.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T13:39:47+00:00"/>
    <meta property="og:title" content="ВиК Перник с нов управител"/>
    <meta property="og:description" content="Досегашният управител на ВиК Шумен Илиян Илиев поема пернишкото дружество"/>
  </head>
  <body>
    <article>
      <h1>ВиК Перник с нов управител</h1>
      <address><time datetime="2019-12-09T13:39:47+00:00">09 Dec 2019, 13:39</time> by <a rel="author">Стандарт</a></address>
      <p>Досегашният управител на ВиК Шумен Илиян Илиев бе избран от Общото събрание на акционерите на ВиК Перник за управител на водното дружество в Перник.</p>
      <p>Неговата кандидатура е предложена от държавата, която притежава 51% от капитала на дружеството.</p>
      <p>Илиян Илиев ще замени на поста досегашния управител на ВиК Перник Иван Витанов, до чието отстраняване се стигна след проведения на 20 ноември протест на перничани заради драстичния спад на обема на язовир „Студена“.</p>
      <p>Очаква се през следващата седмица новият шеф на водното дружество в Перник да встъпи официално в длъжност.</p>
      <p>Кметът на Радомир Пламен Алексиев, който е представителят на община Радомир в Общото събрание на акционерите на ВиК, е гласувал против кандидатурата на Илиян Илиев, съобщава БНР.</p>
      <p>Реално той е предложен, избран от държавата, каза Алексиев. Според него към ситуацията е подходено несериозно.</p>
      <p>“Ние не познаваме Илиев, не ни беше изпратено дори едно CV. Освен това казусът с неговото освобождаване от поста му управител на ВиК - Шумен не е решен“, коментира кметът на Радомир.</p>
      <p>Илиян Илиев беше освободен преди дни от поста управител на ВиК Шумен. Община Шумен обаче, която има 23% дял в дружеството, внесе в съда искане за спиране на вписването на новия управител на ВиК в Търговския регистър.</p>
      <p>Така Илиев не може да поеме управлението на ВиК Перник до провеждане на конкурс за управител на ВиК Шумен.</p>
    </article>
  </body>
</html>