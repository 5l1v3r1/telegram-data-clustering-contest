<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/dots-atanas-mangrov-tova-sa-khranite-u-nas-ss-smrtonosnata-bolest-listerioza_news713915.html"/>
    <meta property="og:site_name" content="Blitz.bg"/>
    <meta property="article:published_time" content="2019-12-09T13:10:00+00:00"/>
    <meta property="og:title" content="Доц. Атанас Мангъров: Това са храните у нас със смъртоносната болест листериоза"/>
    <meta property="og:description" content="&quot;Хората трябва да разберат, че не бива в никакъв случай да консумират сурово месо&quot;, изтъкна той"/>
  </head>
  <body>
    <article>
      <h1>Доц. Атанас Мангъров: Това са храните у нас със смъртоносната болест листериоза</h1>
      <h2>"Хората трябва да разберат, че не бива в никакъв случай да консумират сурово месо", изтъкна той</h2>
      <address>
        <time datetime="2019-12-09T13:10:00+00:00">09 Dec 2019, 13:10</time>
      </address>
      <p>https://blitz.bg/obshtestvo/intervyu/dots-atanas-mangrov-tova-sa-khranite-u-nas-ss-smrtonosnata-bolest-listerioza_news713915.html Blitz.bg</p>
      <figure>
        <img src="https://static.blitz.bg/documents/thumbnails/730/201912/1575870259-atanasmangurov.jpg"/>
      </figure>
      <p><b>Може да се заразите с листериоза, когато се консумират продукти, като шунка, филе, пушени риби, т.нар. студен бюфет. Когато те са замърсени с листерии в процеса на производство, източникът е животинско фекално замърсяване. Когато се съхраняват на хладно, в тях могат да се размножат листерии. </b><br/><br/>За щастие, инфектиращата доза също е много висока и не е много често заразяването, но продукти, които се съхраняват дълго време в хладилник, могат да заразят хората.". Това заяви в интервю за <a href="https://www.monitor.bg/bg/a/view/doc-atanas-mangyrov-pusheni-fileta-i-shunki-ot-studeni-bufeti-nosjat-risk-ot-listerioza-182899">"Монитор"</a> завеждащият детското отделение към Инфекциозна болница в София доц. Атанас Мангъров.<br/><br/><b>- Доц. Мангъров, стана ясно, че 100 тона пилешко месо със салмонела е достигнало до нашия пазар отвън. Какви рискове крие това за здравето ни?</b><br/>- Вече бе заявено, че всъщност месото не е достигнало до крайния потребител. Но дори да се разпространява във веригите, няма нищо страшно за здравето ни. Салмонелите са микроби, които живеят в храносмилателния тракт на животните - крави, овце, кози, пилета. Замърсяването на месото обаче става, когато в процеса на обработката му червата на животните, които съдържат салмонелите, попаднат върху месото. Това не е нещо необичайно, случва се в кланиците.<br/><br/><b>- Какво е важно да знаем като потребители?</b><br/>- Важното е да знаете, че всяко сурово месо може да бъде замърсено със салмонели. Най-опасно е това, което е от домашни ферми, и които произвеждат домашно мляко, сирене, кашкавал. Там няма контрол, но пък за сметка на това са най-вкусни. Знаете, че био- и екопродуктите са рискови за нас.<br/><br/><b>- Не трябва ли обаче да има по-стриктен контрол, не ви ли притеснява, че заразено месо от други страни влиза на пазара у нас?</b><br/>- Както казах, в това няма нищо необичайно. Но хората трябва да разберат, че не бива в никакъв случай да консумират сурово месо. Тогава има риск.<br/><br/><b>- Как може да се заразим всъщност? Може ли при допир на самото месо - или когато е преминало термична обработка няма риск за нас?</b><br/>- Няма как да се заразим при пипане на месото. Другото, което трябва да знаете, е, че в него няма само салмонели, а има и други микроби, с които месото може да е заразено. Те се разпространяват по същия начин, по който се разпространяват и салмонелите. Например кантилобактер, чиято клинична картина при зараза е сходна с тази на салмонелите. Само че той се изследва по-трудно и не се следи.<br/><br/><b>- Това означава ли, че салмонелозата може да бъде объркана с друго заболяване със сходни симптоми?</b><br/>- Да, има и други микроби, които провокират появата на диария. Другото заболяване с такава клинична картина е кантилобактер. Този микроб отново е при животните и заразата отново се дължи на фекално замърсяване. Може да се замърсят меса, яйца, риба, зеленчуци и др.<br/><br/><b>- А колко са случаите на салмонела у нас годишно?</b><br/>Няколко хиляди случая има всяка година, но както казах, за да се зарази човек, трябва да има животинско фекално замърсяване. Особеното при салмонелозата е, че инфектиращата доза е много висока. Нужни са няколко милиона микроба, това в човешки фекалии трудно може да се получи. Хората поне спазват някаква хигиена, докато животинското фекално замърсяване е по-разпространено.<br/><br/><b>- Какви са симптомите и за кого е най-опасна салмонелата?</b><br/>- Заболяването най-общо протича като остра диария, особено при бебетата. Висока температура, болки в корема, повръщане, изхождане с примес на слуз и кръв. Особеното на салмонелозите е, че са с продължителни диарии. Може да продължат дори няколко седмици, обострят се. Втората особеност, че не подлежат на лечение с антибиотици.<br/><br/><b>- Какво е лечението тогава?</b><br/>- Само диета и рехидратация. Не бива да се допуска пациентите да се обезводняват, затова трябва да се хоспитализират. При една салмонелоза, особено при бебетата, има смъртни случаи точно заради обезводняването. Причината не е точно самата салмонелоза. В редки случаи при малките деца, при новородени може да се достигне до салмонелен сепсис. Но това е изключително рядко.<br/><br/><b>- Кога за последно у нас е имало такъв случай?</b><br/>- Скоро не е имало такъв. Това е много рядко. Хората не бива да се безпокоят.<br/><br/><b>- Наскоро пък беше иззет суджук с листерия, ваши колеги заявиха, че всъщност това е по-притеснително, тъй като в Европа вече има две жертви. Така ли е?</b><br/>- Листерията е сериозно заболяване. В значителна част от случаите причинява сепсиси.<br/><br/><b>- Как можем да се заразим и трябва ли наистина да внимаваме с консумацията на език, мозък от животни?</b><br/>- Листериите също живеят в животните. Тяхната особеност е, че се размножават и при ниски температури. Ако една храна е замърсена с листерии, те могат да се размножат и когато храната се съхранява в хладилник - под 4-5 градуса. Това е притеснителното тук. Една значителна част от хладилниците биха могли да са с листерии, ако не са поддържани както трябва.<br/><br/><b>- При лоша хигиена, така ли?</b><br/>- По-скоро при животинско фекално замърсяване. Трябва да се спазва стриктно технологията на производство. Може да се заразите с листериоза, когато се консумират продукти, като шунка, филе, пушени риби, т.нар. студен бюфет. Когато те са замърсени с листерии в процеса на производство, източникът е животинско фекално замърсяване. Когато се съхраняват на хладно, в тях могат да се размножат листерии. За щастие, инфектиращата доза също е много висока и не е много често заразяването, но продукти, които се съхраняват дълго време в хладилник, могат да заразят хората.<br/><br/><b>- Какво е лечението?</b><br/>- Лечението тук е много тежко, продължително, с много високи дози антибиотици. Обикновено продължава около месец, а смъртността е 20-30%. А вероятността човек да остане с трайни неврологични увреждания е 80%. Другото важно нещо е, че особено податливи на зараза с листерии са бременните и съответно новородените. Трябва да се внимава със студените бюфети, непастьоризирано мляко, сирена от такива млека. Те са рискови.<br/><br/><b>- Има ли в момента увеличение на случаите на шарки, особено на скарлатина, тъй като има такава информация за столицата?</b><br/>Не бих казал. При скарлатината трябва да знаете, че значителен процент от случаите не са същинска скарлатина. Често в гърлото има такъв стрептокок и някакъв обрив, като това се представя за скарлатина, но не е. Такъв стрептокок, група А, го имат около 25% от хората. Това не означава, че си болен от скарлатина. Това не подлежи на лечение. А скарлатината е клинична диагноза, не лабораторна. Трябва да имаш определен набор от симптоми, за да се диагностицира. Затова много често изписват антибиотици на здрави деца, което не е редно.<br/><br/><b>- А има ли доказани случаи на грип вече?</b><br/>- Официално няма потвърдени случаи. Има много деца с висока температура и кашлица, а през тези месеци с тези симптоми е голяма вероятността да имаш грип. Но няма потвърдени случаи.<br/><br/><i>Визитка:<br/>Доц. Мангъров завършва ВМИ „И. П. Павлов” - Пловдив, през 1982 г.<br/>Специалист е по инфекциозни болести от 1988 г. и специалист по детски болести от 1993 г.<br/>Научните му интереси са в областта на съвременната рехидратираща терапия при остри чревни инфекции в кърмаческа и ранна детска възраст. На тази тема защитава дисертация през 1991 г.</i></p>
    </article>
  </body>
</html>