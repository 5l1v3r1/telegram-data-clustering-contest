<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/zhena-ot-stara-zagora-specheli-50-000-leva-ot-lotariyata-s-kasovi-belezhki-na-nap"/>
    <meta property="og:site_name" content="Новини БНТ"/>
    <meta property="article:published_time" content="2019-12-09T13:25:36+00:00"/>
    <meta property="og:title" content="Жена от Стара Загора спечели 50 000 лева от лотарията с касови бележки на НАП"/>
    <meta property="og:description" content="Жителка на Стара Загора ще посрещне Коледните празници с 50 000 лева по-богата, след като името й бе изтеглено на случаен принцип днес в Лотарията с к..."/>
  </head>
  <body>
    <article>
      <h1>Жена от Стара Загора спечели 50 000 лева от лотарията с касови бележки на НАП</h1>
      <address>
        <time datetime="2019-12-09T13:25:36+00:00">09 Dec 2019, 13:25</time>
      </address>
      <p>
        <b>Жителка на Стара Загора ще посрещне Коледните празници с 50 000 лева по-богата, след като името й бе изтеглено на случаен принцип днес в Лотарията с касови бележки на Национална агенция за приходите. Неделина Колева спечели голямата награда в третия, последен сезон на Лотарията с касов бон на стойност 0,55 лв.</b>
      </p>
      <p>Павлина Христова от Добрич е късметлията за декември, която грабна наградата от 2000 лв., а русенката Мария Пеева ще прави невероятни снимки с новия си таблет с ретина дисплей.</p>
      <p>От началото на третия сезон на инициативата, за участие са регистрирани над 20 милиона касови бележки на обща стойност 270 милиона лева, като над 2 милиона от тях са сканирани чрез мобилното приложение на НАП и нововъведения QR код на бележките.</p>
      <p>И след края на Лотарията, мобилното приложение на НАП ще продължи да е от помощ на потребителите и чрез него те ще следят истински ли са касовите бележки, които търговците им издават. Над 150 000 души ежедневно действат като данъчни инспектори, проверявайки касовите си бонове. Повечето касови апарати вече печатат бележките с кодове, а до края на януари 2020 година те ще станат задължителен реквизит за всеки касов бон.</p>
      <p>Освен с функция „данъчен инспектор“, мобилното приложение предлага и навигация до офисите на НАП, справка за здравно-осигурителен статус, данъчен календар и справка за регистрация по ДДС.</p>
      <p>Мобилното приложение на НАП е безплатно и се предлага за iOS и Android устройства, напомнят от приходната администрация.</p>
      <related>
        <h4>Свързани публикации</h4>
        <a href="http://news.bnt.bg/bg/a/stotitsi-danchni-inspektori-shche-proveryavat-za-kasovi-belezhki-po-moreto"/>
        <a href="http://news.bnt.bg/bg/a/nap-pusna-mobilno-prilozhenie-za-proverka-na-falshivi-i-istinski-kasovi-belezhki"/>
        <a href="http://news.bnt.bg/bg/a/nap-pusna-aplikatsiya-koyato-skanira-qr-kodovete-na-kasovite-belezhki"/>
        <a href="http://news.bnt.bg/bg/a/zapechatvat-za-mesets-pet-trgovski-obekta-za-riba-vv-varna"/>
        <a href="http://news.bnt.bg/bg/a/nay-nestandartnite-kasovi-belezhki-po-sveta"/>
      </related>
    </article>
  </body>
</html>