<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191209_Megszolalt_Mihalyi_Gyozo_ragalmazasnak_tartja_a_vadakat"/>
    <meta property="og:site_name" content="HVG.hu"/>
    <meta property="article:published_time" content="2019-12-09T13:17:00+00:00"/>
    <meta property="og:title" content="Megszólalt Mihályi Győző, rágalmazásnak tartja a vádakat"/>
    <meta property="og:description" content="Az Újszínház szexuális zaklatással megvádolt színésze ártatlannak gondolja magát."/>
  </head>
  <body>
    <article>
      <h1>Megszólalt Mihályi Győző, rágalmazásnak tartja a vádakat</h1>
      <address><time datetime="2019-12-09T13:17:00+00:00">09 Dec 2019, 13:17</time> by <a rel="author">hvg.hu</a></address>
      <p>
        <b>Az Újszínház szexuális zaklatással megvádolt színésze ártatlannak gondolja magát.</b>
      </p>
      <p>Egyetlen mondatát sem ismeri el Mihályi Győző annak a levélnek, amelyben az Újszínház egyik korábbi munkatársa azzal keresett meg egy színházi szakszervezetet, hogy a színész 2016-ban szexuálisan <a href="https://hvg.hu/elet/20191207_Zaklatasi_vad_az_Uj_Szinhazban_is">zaklatta</a> az öltöztetőjét. Az Újszínházban hétfőn rendkívüli társulati ülést hívtak össze, utána pedig közleményben jelezték, hogy <a href="https://hvg.hu/elet/20191209_Vizsgalatot_indit_az_Ujszinhaz">vizsgálatot indítanak</a> a sajtóban megjelent vádak miatt, a fővárosi önkormányzatot azonban tájékoztatták, hogy nincs tudomásuk 2016-ban elkövetett szexuális zaklatásról.</p>
      <p>Mihályi Győző az <a href="http://www.atv.hu/belfold/20191209-mihalyi-gyozo-liberalis-tamadast-sejt-az-ot-megvadolo-level-mogott">ATV-nek</a> azt mondta, rágalmazásnak és becsületsértésnek tartja a vádakat, és ártatlannak gondolja magát. Semmiféle ügy nem volt az Újszínházban három évvel ezelőtt, ha lett volna, akkor a sértett jelenti, az igazgató pedig lefolytat egy vizsgálatot – mondta Mihályi, hozzátéve, hogy szerinte a levelet egy sértett ember írta, aki annak idején megpályázta Dörner György helyét az igazgatói posztra. Mihályi az interjúban arról is beszélt, hogy nagyon erős „politikai liberális támadást” érez az ügyben.</p>
      <related>
        <a href="https://hvg.hu/kultura/20191209_Ujszinhaz_rendkivuli_tarsulati_ules"/>
        <a href="https://hvg.hu/elet/20191207_Zaklatasi_vad_az_Uj_Szinhazban_is"/>
      </related>
    </article>
  </body>
</html>