<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bta.bg/bg/c/OF/id/2118747"/>
    <meta property="og:site_name" content="www.bta.bg"/>
    <meta property="article:published_time" content="2019-12-09T13:55:00+00:00"/>
    <meta property="og:title" content="Турция депортира във Франция 11 френски джихадисти; снощи е бил депортиран и австралийски гражданин"/>
    <meta property="og:description" content="Анкара, 9 декември /БТА/ Турските власти депортираха във Франция 11 френски джихадисти в рамките на кампанията по репатриране на терористи от групировката &quot;Ислямска държава&quot;, предадоха информационните агенции. Очаква се при пристигането си във Франция депортираните да бъдат изправени пред съд по дела за съпричастност с терористичната организация. Според дипломатически източници, цитирани от Ройтерс, групата се състои от четири жени и седем деца. В началото на ноември Турция започна да репатрира задържаните бойци на &quot;Ислямска държава&quot; (ИД), които се намират в затвори или миграционни центрове в Турция или в Сирия. Турският вътрешен министър каза, че Турция &quot;не е хотел&quot; за чуждестранни бойци. От години Турция депортира без много шум заподозрени джихадисти, но след като западните държави отказаха да подкрепят последната й военна операция в Североизточна Сирия срещу сирийските кюрдски бойци там, Анкара постави този въпрос по-енергично, отбелязва Асошиейтед прес. С днешното депортиране броят на изгонените от Турция…"/>
  </head>
  <body>
    <article>
      <h1>Турция депортира във Франция 11 френски джихадисти; снощи е бил депортиран и австралийски гражданин</h1>
      <address>
        <time datetime="2019-12-09T13:55:00+00:00">09 Dec 2019, 13:55</time>
      </address>
      <p>Анкара, 9 декември /БТА/</p>
      <p>Турските власти депортираха във Франция 11 френски джихадисти в рамките на кампанията по репатриране на терористи от групировката "Ислямска държава", предадоха информационните агенции.</p>
      <p>Очаква се при пристигането си във Франция депортираните да бъдат изправени пред съд по дела за съпричастност с терористичната организация. Според дипломатически източници, цитирани от Ройтерс, групата се състои от четири жени и седем деца.</p>
      <p>В началото на ноември Турция започна да репатрира задържаните бойци на "Ислямска държава" (ИД), които се намират в затвори или миграционни центрове в Турция или в Сирия. Турският вътрешен министър каза, че Турция "не е хотел" за чуждестранни бойци.</p>
      <p>От години Турция депортира без много шум заподозрени джихадисти, но след като западните държави отказаха да подкрепят последната й военна операция в Североизточна Сирия срещу сирийските кюрдски бойци там, Анкара постави този въпрос по-енергично, отбелязва Асошиейтед прес.</p>
      <p>С днешното депортиране броят на изгонените от Турция чуждестранни бойци достигна 71 души, уточни Анадолската агенция, цитирана от АП. Сред тях са граждани на САЩ, Дания, Германия, Ирландия и Холандия. Най-малко 18 заподозрени бяха върнати на Германия, съобщи Анадолската агенция.</p>
      <p>Министерството на вътрешните работи на Турция информира още, че снощи е бил депортиран австралийски гражданин, обвинен в членство в "Ислямска държава".</p>
      <p>Турция бе обвинявана, че позволява хиляди чуждестранни симпатизанти на "Ислямска държава" да прекосяват свободно границата й със Сирия. Анкара отхвърли тези обвинения и засили мерките за сигурност по границите си, припомня АП.</p>
      <p>През последните седмици турските власти задържаха също няколко десетки бойци на джихадистката групировка. Тези действия се активизираха след съобщението за ликвидиране на главатаря на ИД Абу Бакр ал Багдади.</p>
      <p>
        <i>Източник: Анкара</i>
      </p>
    </article>
  </body>
</html>