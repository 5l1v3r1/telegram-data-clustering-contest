<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813591/%D8%AA%D8%A7%DA%A9%DB%8C%D8%AF-%D8%AC%D9%87%D8%A7%D9%86%DA%AF%DB%8C%D8%B1%DB%8C-%D8%A8%D8%B1-%D8%B3%DB%8C%D8%A7%D8%B3%DB%8C-%D9%86%D8%B4%D8%AF%D9%86-%D9%85%D8%B4%DA%A9%D9%84%D8%A7%D8%AA-%D9%88%D8%A7%D8%AD%D8%AF%D9%87%D8%A7%DB%8C-%D8%AA%D9%88%D9%84%DB%8C%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:09:10+00:00"/>
    <meta property="og:title" content="تاکید جهانگیری بر سیاسی نشدن مشکلات واحدهای تولیدی"/>
    <meta property="og:description" content="جلسه بررسی مسائل و مشکلات واحدهای بزرگ تولیدی استان مرکزی ظهر امروز (دوشنبه) به ریاست معاون اول رییس جمهور برگزار شد."/>
  </head>
  <body>
    <article>
      <h1>تاکید جهانگیری بر سیاسی نشدن مشکلات واحدهای تولیدی</h1>
      <address>
        <time datetime="2019-12-09T13:09:10+00:00">09 Dec 2019, 13:09</time>
      </address>
      <p>جلسه بررسی مسائل و مشکلات واحدهای بزرگ تولیدی استان مرکزی ظهر امروز (دوشنبه) به ریاست معاون اول رییس جمهور برگزار شد.</p>
      <p>به گزارش ایسنا، اسحاق جهانگیری در این جلسه از شرکت های هپکو، واگن پارس و آذرآب به عنوان سه کارخانه مهم صنعتی کشور یاد کرد و گفت: در دوره ای که به دنبال احداث کارخانه های بزرگ در کشور بودیم، احداث این سه واحد تولیدی نقش موثری در صنعتی شدن کشور ایفا کردند.</p>
      <p>معاون اول رییس جمهور با اشاره به برخی مسائل و مشکلات پیش روی این سه کارخانه، بر ضرورت حل مسائل آنها در کوتاه ترین زمان ممکن تاکید کرد و از وزارت صنعت، معدن و تجارت خواست برای شناسایی موانع و رفع مشکلات این سه واحد تولیدی تلاش کند.</p>
      <p>وی با تاکید بر اینکه مسائل کارخانه ها و مشکلات کارگری واحدهای تولیدی نباید وارد فاز سیاسی شود، تصریح کرد: مسائل کارخانه ها باید در سطح دستگاه های اجرایی ذیربط و با تدبیر مدیران استان ها و ستاد تسهیل و رفع موانع، حل و فصل شود چرا که اگر این مسائل سیاسی شود، مشکلات پیچیده تر خواهد شد.</p>
      <p>جهانگیری با بیان اینکه باید نسبت به پرداخت بموقع حقوق کارگران و جلوگیری از آسیب به وضعیت معیشتی آنها حساسیت داشته باشیم، افزود: مدیران بنگاه های تولیدی باید تلاش کنند کارگران را زیر چتر حمایتی خود قرار دهند و با ارتباط و تعامل خوبی که با آنها برقرار می کنند، اجازه ندهند مسائل کارگری دستمایه بهره برداری جریانات سیاسی شود.</p>
      <p>وی همچنین بر لزوم حمایت از مدیران بنگاههای تولیدی و عدم دخالت های نابجا دستگاههای مختلف در اداره امور کارخانه ها تاکید کرد و گفت: نباید احساس امنیت و آرامش مالک و مدیران کارخانه ها خدشه دار شود چراکه این امر می تواند به تمایل و رغبت سرمایه گذاری در واحدهای تولیدی آسیب وارد کند.</p>
      <p>معاون اول رییس جمهور با تاکید بر این که واگذاری بنگاه های تولیدی باید به بخش خصوصی دارای اهلیت که امکان اداره مطلوب واحد تولیدی را دارد، انجام شود از سازمان خصوصی سازی خواست ظرف دو هفته مسایل شرکت هپکو را با هماهنگی وزارت صنعت، معددن و تجارت تعیین تکلیف کنند.</p>
      <p>در این جلسه که وزرای راه و شهرسازی، صنعت، معدن و تجارت، تعاون، کار و رفاه اجتماعی، استاندار استان مرکزی، رییس سازمان بورس، مدیرعامل شرکت راه آهن و مدیران عامل بانک های ملی و کشاورزی نیز حضور داشتند، گزارشی از مشکلات و مسائل پیش روی واحدهای تولیدی هپکو، واگن پارس و آذرآب ارائه شد و مدیران عامل این کارخانه ها به ارائه توضیحاتی در خصوص مسائل و دغدغه های خود و نیز ظرفیت فعال تولید و میزان اشتغال، این کارخانه ها پرداختند.</p>
      <p>در ادامه این جلسه مهمترین مسائل و مشکلات پیش روی این سه واحد تولیدی نظیر تعیین تکلیف مالکیت کارخانه، تامین سرمایه در گردش، رسیدگی به معوقات کارگری، حل مسائل بازنشستگی و ... مورد بحث و تبادل نظر قرار گرفت و پس از طرح نظرات و پیشنهادات مختلف، تصمیمات لازم برای حل مسائل این سه کارخانه اتخاذ شد.</p>
      <p>انتهای پیام</p>
    </article>
  </body>
</html>