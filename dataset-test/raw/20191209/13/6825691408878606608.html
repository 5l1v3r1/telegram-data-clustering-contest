<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/pasaulis/ekonomika-ir-politika/baltarusija-vyksta-derybos-del-bendru-pratybu-su-nato-943277"/>
    <meta property="og:site_name" content="Kauno diena"/>
    <meta property="article:published_time" content="2019-12-09T13:52:00+00:00"/>
    <meta property="og:title" content="Baltarusija: vyksta derybos dėl bendrų pratybų su NATO"/>
    <meta property="og:description" content="Baltarusija pasirengusi organizuoti bendras pratybas su NATO ir derasi dėl galimų formatų, pirmadienį paskelbė baltarusių gynybos viceministras."/>
  </head>
  <body>
    <article>
      <h1>Baltarusija: vyksta derybos dėl bendrų pratybų su NATO</h1>
      <address><time datetime="2019-12-09T13:52:00+00:00">09 Dec 2019, 13:52</time> by <a rel="author" href="https://kauno.diena.lt/autoriai/ruta-androsiunaite" target="_blank">Rūta Androšiūnaitė, BNS</a></address>
      <p>
        <b>Baltarusija pasirengusi organizuoti bendras pratybas su NATO ir derasi dėl galimų formatų, pirmadienį paskelbė baltarusių gynybos viceministras.</b>
      </p>
      <p>„Baltarusija pasirengusi bendroms pratyboms su NATO, net vyksta derybos dėl galimų formatų. Tačiau tai su sąlyga, jog NATO supras: mūsų strateginė sąjungininkė yra Rusija“, – sakė viceministras, Baltarusijos ginkluotųjų pajėgų Generalinio štabo viršininkas Olegas Belokonevas, kurį citavo leidinys „Naša niva“.</p>
      <p>Anksčiau Baltarusijos užsienio reikalų ministras Vladimiras Makėjus paskelbė, kad Minskas NATO veiksmų nelaiko tiesiogine karine grėsme šaliai, bet atsižvelgia į juos planuodamas savo karinę politiką ir karinę bei politinę strategiją.</p>
      <p>NATO 2020 metų balandį ir gegužę planuoja pratybas „Defender Europe 2020“ („Europos gynėjas 2020“), kuriose dalyvaus beveik 40 tūkst. karių iš aštuoniolikos valstybių, įskaitant JAV.</p>
      <p>Pratybos vyks dešimtyje Europos valstybių, įskaitant Vokietiją, Lenkiją, Lietuvą, Latviją, Estiją ir Sakartvelą; pagrindinė jų dalis planuojama Vokietijoje ir Lenkijoje.</p>
      <p>Atsižvelgdamas į tai Baltarusijos prezidentas Aleksandras Lukašenka pavedė parengti reagavimo į NATO ir JAV karinių kontingentų dislokavimą prie Baltarusijos sienų planus.</p>
    </article>
  </body>
</html>