<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/world/608743"/>
    <meta property="og:site_name" content="https://www.posttoday.com"/>
    <meta property="article:published_time" content="2019-12-09T13:38:00+00:00"/>
    <meta property="og:title" content="เหมือนปาฏิหาริย์ หัวใจหยุดเต้น6ชั่วโมงยังรอดมาได้"/>
  </head>
  <body>
    <article>
      <h1>เหมือนปาฏิหาริย์ หัวใจหยุดเต้น6ชั่วโมงยังรอดมาได้</h1>
      <address><time datetime="2019-12-09T13:38:00+00:00">09 Dec 2019, 13:38</time> by <a rel="author">PostToday</a></address>
      <p>หญิงชาวอังกฤษคนหนึ่งเกดอาการหัวใจหยุดเต้นนานถึง 6 ชั่วโมงจากภาวะตัวเย็นเกินอย่างรุนแรง แต่กลับเอาชีวิตมาได้โดยแพทย์ในสเปน เจ้าตัวบอกว่าที่รอดมาได้ในครั้งนี้คือ "ปาฏิหาริย์" ชัดๆ</p>
      <p>ออเดรย์ มาร์ช มีอาการทรุดลงเมื่อเวลาประมาณ 13.00 น. ของวันที่ 3 พฤศจิกายนเมื่อเธอและสามีของเธอตกอยู่ท่ามกลางพายุหิมะขณะที่กำลังเดินอยู่บนภูเขาพิเรนีสทางตอนเหนือของประเทศสเปน</p>
      <p>แต่กว่าที่ทีมกู้ภัยจะสามารถไปถึงพวกเขาได้ก็เป็นเวลากว่าสองชั่วโมงครึ่ง เมื่อไปถึงแล้ว ออเดรย์ ด้วยวัย 34 ปีไม่มีสัญญาณชีวิตหรือการเต้นของหัวใจ และอุณหภูมิร่างกายเพียง 18 องศาเซลเซียส</p>
      <p>ความพยายามในการชุบชีวิตของเธอในที่เกิดเหตุไม่มีผล จึงพาเธอขึ้นเฮลิคอปเตอร์บินไปรักษาตัวที่โรงพยาบาลบาร์เซโลนา ซึ่งมีเครื่องหัวใจ-ปอดเทียมแบบเคลื่อนย้าย (ECMO)</p>
      <p>เมื่อเชื่อมต่อกับระบบหัวใจของผู้ป่วย ECMO จะเข้าควบคุมการทำงานของหัวใจและปอด อัดฉีดออกซิเจนในเลือดภายนอกร่างกาย แล้วนำกลับมาใช้ใหม่ ทำให้อวัยวะทั้งสองพักตัว</p>
      <p>อย่างไรก็ตาม ECMO ไม่เคยถูกใช้ในสเปนในกระบวนการฟื้นคืนชีวิตผู้ที่หัวใจหยุดเต้น แต่แล้วความพยายามนี้ก็ประสบความสำเร็จ เพราะเมื่อเวลา 22:45 น. อุณหภูมิร่างกายของออเดรย์ก็สูงขึ้นถึง 30 องศาเซลเซียส และแพทย์พยายามชุบชีวิตเธออีกครั้งโดยใช้เครื่องกระตุ้นหัวใจ</p>
      <p>"มันเหมือนกับปาฏิหาริย์" ออเดรย์ กล่าวกับผู้สื่อข่าวในบาร์เซโลนาในงานแถลงข่าวกับแพทย์ที่สามารถช่วยเธอ ที่หน่วยกู้ชีพของโรงพยาบาล Vall d'Hebron ของบาร์เซโลนา</p>
      <p>"นี่เป็นกรณีตัวอย่างของการรอดชีวิตจากภาวะหัวใจหยุดเต้นที่ที่ยาวที่สุด เท่าที่เราเคยบันทึกไว้ในสเปน" นายแพทย์เอดูอาร์ด อาร์กูโด ผู้เป็นหัวหน้าหน่วยกล่าวกับสำนักข่าว AFP แบะกล่าวว่ามีการบันทึกกรณีลักษณะเดียวกันที่เทือกเขาแอลป์และสแกนดิเนเวีย</p>
      <p>อาร์กูโดกล่าวว่าสาเหตุส่วนหนึ่งที่ทำให้ออเดรย์รอดชีวิตมาได้คือภาวะอุณหภูมิในร่างกาย</p>
      <p>“ภาวะตัวเย็นเกินฆ่าเธอ แต่ก็ช่วยเธอในเวลาเดียวกัน เพราะความเย็นทำให้การเผาผลาญของร่างกายช้าลงอวัยวะต่างๆ ต้องการเลือดและออกซิเจนน้อยลง ซึ่งช่วยปกป้องสมอง (ไม่ให้ถูกทำลาย)” อาร์กูโดอธิบาย</p>
      <p>ออร์เดรย์ฟื้นตัวเร็วผิดปกติและภายใน 6 วันเธอออกจากแผนกผู้ป่วยหนักโดยไม่พบความเสียหายทางระบบประสาท</p>
      <p>รงพยาบาลกล่าวในแถลงการณ์ แม้ว่ามือของเธอยังไม่ฟื้นตัวเต็มที่ แต่ชีวิตของเธอกลับสู่สภาพปกติแล้ง และเธอจะกลับไปทำงานในอีกไม่กี่วันข้างหน้า โ</p>
      <p>ภาพประกอบโดย AFP PHOTO / PIERRE-PHILIPPE MARCOU</p>
    </article>
  </body>
</html>