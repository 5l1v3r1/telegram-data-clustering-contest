<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018138/%DA%AF%D8%B2%DB%8C%D9%86%D9%87-%D9%87%D8%A7%DB%8C-%D8%AC%D8%A7%D9%86%D8%B4%DB%8C%D9%86%DB%8C-%D9%81%D8%AA%D8%AD%DB%8C-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84-%D9%85%D8%B4%D8%AE%D8%B5-%D8%B4%D8%AF%D9%86%D8%AF"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T13:30:55+00:00"/>
    <meta property="og:title" content="گزینه‌های جانشینی فتحی در استقلال مشخص شدند"/>
    <meta property="og:description" content="امیرحسین فتحی به زودی از مدیریت باشگاه استقلال خواهد رفت و تا زمان حضور مدیر جدید خلیل‌زاده مسئولیت امور در اختیار خواهد گرفت."/>
  </head>
  <body>
    <article>
      <h1>گزینه‌های جانشینی فتحی در استقلال مشخص شدند</h1>
      <h2>خلیل‌زاده سرپرست باشگاه استقلال می‌شود/</h2>
      <address>
        <time datetime="2019-12-09T13:30:55+00:00">09 Dec 2019, 13:30</time>
      </address>
      <p>
        <i>امیرحسین فتحی به زودی از مدیریت باشگاه استقلال خواهد رفت و تا زمان حضور مدیر جدید خلیل‌زاده مسئولیت امور در اختیار خواهد گرفت.</i>
      </p>
      <p><b>به گزارش مشرق،</b> وضعیت بغرنج باشگاه <b>استقلال </b>تغییراتی، را در رأس این باشگاه به دنبال خواهد داشت. هواداران استقلال که پس از استعفای آندره‌آ <b>استراماچونی </b>و ترک ایران از سوی او، تجمعی اعتراضی مقابل باشگاه داشتند، خواهان برکناری مدیران این باشگاه شدند.</p>
      <p>هرچند اعلام نارضایتی هواداران استقلال و البته برخی بازیکنان این تیم از مدیریت باشگاه، مدت‌ها پیش از این هم مطرح شده بود. با این حال اتفاقات شب گذشته و صبح امروز، مزید بر علت شد تا نارضایتی از مدیریت امیرحسین فتحی اوج بگیرد.</p>
      <p>در این بین شایعه استعفای <b>امیرحسین فتحی</b> نیز به شدت اوج گرفت. استفعایی که از سوی اسماعیل خلیل‌زاده، رئیس هیئت مدیره باشگاه تکذیب شد. با این حال آنطور که به گوش می‌رسد، تغییرات در رأس مدیریت باشگاه استقلال بسیار جدی است و به زودی فتحی باید از باشگاه استقلال برود.</p>
      <blockquote>
        <b>بیشتر بخوانید:</b>
        <br/>
        <b>
          <a href="https://www.mashreghnews.ir/news/1018076/%D8%B2%D8%B1%DB%8C%D9%86%DA%86%D9%87-%D8%A7%D8%B2-%D8%A7%D8%B3%D8%AA%D9%82%D9%84%D8%A7%D9%84-%D9%85%DB%8C-%D8%B1%D9%88%D9%85-%D8%A7%D8%B3%D8%AA%D8%B9%D9%81%D8%A7%DB%8C%D9%85-%D8%A8%D8%B9%D8%AF-%D8%A7%D8%B2-%D8%A8%D8%A7%D8%B2%DB%8C-%D8%A8%D8%A7-%D8%B4%D9%87%D8%B1-%D8%AE%D9%88%D8%AF%D8%B1%D9%88">زرینچه: از استقلال می‌روم</a>
        </b>
      </blockquote>
      <p>نارضایتی وزارت ورزش و جوانان از عملکرد فتحی نیز به گوش رسیده و به همین منظور تغییرات به زودی صورت می‌گیرد. در این خصوص شنیده شده نام <b>محمدحسین قریب، کاظم اولیایی و علی فتح‌الله‌زاده</b> برای مدیرعاملی باشگاه استقلال مطرح شده و وزارت ورزش و جوانان در نظر دارد پس از رفتن فتحی، یکی از این نفرات را به عنوان مدیرعامل انتخاب کند. وزارت ورزش به صورت مستقیم و غیرمستقیم به این افراد پیام داده و از آنها برنامه خواسته است.</p>
      <p>با این وجود تا زمان انتخاب مدیرعامل، خلیل‌زاده به عنوان سرپرست باشگاه استقلال فعالیت خواهد کرد تا کارهای باشگاه را پیش ببرد.</p>
      <p>مشخص نیست تغییرات مدیریتی در باشگاه استقلال چه زمانی انجام می‌شود و شاید نتیجه بازی امروز با پیکان تاثیر بسزایی در این زمینه داشته باشد.</p>
      <p>منبع: تسنیم</p>
    </article>
  </body>
</html>