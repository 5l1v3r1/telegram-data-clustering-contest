<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/o-asistenta-de-la-spitalul-vaslui-batuta-de-sotul-psiholog-se-zbate-intre-viata-si-moarte-20106631"/>
    <meta property="og:site_name" content="Cancan.ro"/>
    <meta property="article:published_time" content="2019-12-09T13:37:54+00:00"/>
    <meta property="og:title" content="O asistentă de la Spitalul Vaslui, bătută de soțul psiholog, se zbate între viață și moarte"/>
    <meta property="og:description" content="O asistentă de la Spitalul Județean de Urgență Vaslui este în stare extrem de gravă la Spitalul „Parhon” din Iași, după ce a fost bătută de soț. Potrivit"/>
  </head>
  <body>
    <article>
      <h1>O asistentă de la Spitalul Vaslui, bătută de soțul psiholog, se zbate între viață și moarte</h1>
      <address><time datetime="2019-12-09T13:37:54+00:00">09 Dec 2019, 13:37</time> by <a rel="author">Loredana T.</a></address>
      <p>O asistentă de la Spitalul Județean de Urgență Vaslui este în stare extrem de gravă la Spitalul „Parhon” din Iași, după ce a fost bătută de soț. Potrivit unor surse, bărbatul este fost angajat la Poliția Vaslui, acum psiholog la Inspectoratul Județean de Poliție de Frontieră din Vaslui.</p>
      <p>Femeia a ajuns la Spitalul Județean din Vaslui cu mai multe traumatisme. Ea este asistentă la aceeași unitate medicală. „<i><b>S-a internat la noi în urgență, în secția de Neurologie. Starea ei s-a agravat și a fost mutată în Terapie Intensivă în comă de gradul 4, de unde a fost transferată la Iași. Din partea spitalului a fost făcută o sesizare la poliție că este o pacientă în starea în care este și cu suspiciune de traumă</b></i>„, a declarat, pentru Mediafax, Ana Rinder, managerul Spitalului Județean Vaslui.</p>
      <p>Femeia a fost transferată la Iași, la Spitalul CI Parhon. „<i><b>Este o pacientă aflată în stare generală foarte gravă, este internată în Secția de Terapie Intensivă, diagnosticul vital este rezervat. Nu putem da informații despre această pacientă din cauza indicațiilor medico legale, existând o suspiciune de agresiune, dar colaborăm cu toți colegii implicați în tratamentul acestui caz pentru a ne asigura că pacienta este tratată maximal</b></i>„, a spus Ionuț Nistor, purtătorul de cuvânt al Spitalulu CI Parhon.</p>
      <p>Polițiștii au fost sesizați atât de familie, cât și de colegii din spital. „<i><b>Avem două dosare penale. Într-un dosar se fac cercetări asupra săvârșirii infracțiunii de vătămare corporală din culpă, iar în al doilea dosar se fac cercetări asupra săvârșirii infracțiunii de violență în familie. La data de 6 decembrie, poliția a fost sesizată de cadre medicale din cadrul SJU Vaslui, Secția ATI, unde se afla internată persoana vătămată, iar cea de-a doua sesizare a fost făcută de membrii familiei persoanei vătămate, privind fapte de violență</b></i>„, a declarat Loredana Stavăr, purtătorul de cuvânt al IPJ Vaslui.</p>
      <p>Potrivit unor surse, cel care ar fi agresat-o pe femeie este chiar soțul ei, fost angajat al IPJ Vaslui, acum psiholog la Inspectoratul Județean de Poliție de Frontieră din Vaslui.</p>
    </article>
  </body>
</html>