<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Rosja/191209393-Rosja-bedzie-bronic-Arktyki-wyrzutniami-S-400.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T13:25:38+00:00"/>
    <meta property="og:title" content="Rosja będzie bronić Arktyki wyrzutniami S-400"/>
    <meta property="og:description" content="Wszystkie arktyczne bataliony Floty Północnej zostaną uzbrojone w przeciwpowietrzne systemy rakietowe S-400 - zapowiedział wiceadmirał Aleksander Mojsejew."/>
  </head>
  <body>
    <article>
      <h1>Rosja będzie bronić Arktyki wyrzutniami S-400</h1>
      <address><time datetime="2019-12-09T13:25:38+00:00">09 Dec 2019, 13:25</time> by <a rel="author">zew</a></address>
      <p>
        <b>Wszystkie arktyczne bataliony Floty Północnej zostaną uzbrojone w przeciwpowietrzne systemy rakietowe S-400 - zapowiedział wiceadmirał Aleksander Mojsejew.</b>
      </p>
      <p>- W tym roku system S-400 stanie się częścią wyposażenia pułku obrony przeciwlotniczej stacjonującego w Nowej Ziemi - powiedział gazecie "Krasnaja Zwiezda" wiceadmirał Aleksander Mojsejew, dowódca Floty Północnej, największego morskiego związku operacyjnego rosyjskiej marynarki wojennej.</p>
      <p>- Są plany, by w nadchodzących latach wyposażyć wszystkie nasze arktyczne bataliony w te systemy i w ten sposób stworzyć nad rosyjską Arktyką kopułę ochronną - dodał.</p>
      <p>Wiceadmirał poinformował, że nowe jednostki obrony przeciwpowietrznej zostały skierowane na "eksperymentalną" służbę w Tiksi (Jakucja, rejon bułuński), by chronić przestrzeń powietrzną nad Północną Drogą Morską.</p>
      <p>- Planujemy rozbudowę zdolności w zakresie obrony przeciwpowietrznej północnych granic Rosji - mówił Mojsejew. Jak dodał, dzięki temu polarne regiony Rosji będą zabezpieczone przed atakami wroga z powietrza, w tym pociskami manewrującymi i balistycznymi.</p>
      <p>Wiceadmirał powiedział także, że Rosja kontynuuje budowę infrastruktury wojskowej na wyspach arktycznych, w tym urządzeń ułatwiających monitorowanie sytuacji w powietrzu, na ziemi i pod wodą.</p>
      <p>S-400 Triumf to system rakietowy czwartej generacji typu ziemia-powietrze. Jest w stanie jednocześnie namierzać i naprowadzać rakiety na sześć celów znajdujących się w odległości do 400 km. Pierwszym eksportowym użytkownikiem S-400 została w lipcu Turcja.</p>
    </article>
  </body>
</html>