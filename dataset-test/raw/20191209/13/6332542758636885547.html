<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/actualitate/facias-solicita-institutiilor-statului-o-analiza-profunda-si-masuri-concrete-pentru-a-evita-549685.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T13:37:00+00:00"/>
    <meta property="og:title" content="FACIAS solicită instituțiilor statului o analiză profundă și măsuri concrete pentru a evita situații similare, după cazul polițistului craiovean arestat pentru pedofilie"/>
    <meta property="og:description" content="Fundația pentru Apărarea Cetățenilor Împotriva Abuzurilor Statului (FACIAS) a intervenit în cazul polițistului craiovean arestat pentru pornografie infantilă și acte sexuale cu un minor, solicitând instituțiilor abilitate să intervină și să identifice problemele, pentru a preîntâmpina apariția unor situații similare. Situația trebuie tratată cu maximă seriozitate, având în vedere că nu este primul incident de acest gen.   FACIAS consideră că este nevoie de o analiză profundă a cauzelor care au dus la această situație, identificarea acestora și măsuri concrete pentru ca astfel de cazuri să nu se mai repete.             În acest sens, FACIAS a solicitat Inspectoratului Județean de Poliție Dolj rezultatul ultimei testări psihologice a polițistului craiovean. Solicitarea vine după ce în presă au apărut informații potrivit cărora testarea psihologică specifică s-a făcut ultima dată în primăvara anului 2019.   Legat de modul în care această testare psihologică este făcută, tot în mass-media au apărut informații care…"/>
  </head>
  <body>
    <article>
      <h1>FACIAS solicită instituțiilor statului o analiză profundă și măsuri concrete pentru a evita situații similare, după cazul polițistului craiovean arestat pentru pedofilie</h1>
      <address>
        <time datetime="2019-12-09T13:37:00+00:00">09 Dec 2019, 13:37</time>
      </address>
      <p>Fundația pentru Apărarea Cetățenilor Împotriva Abuzurilor Statului (FACIAS) a intervenit în cazul polițistului craiovean arestat pentru pornografie infantilă și acte sexuale cu un minor, solicitând instituțiilor abilitate să intervină și să identifice problemele, pentru a preîntâmpina apariția unor situații similare. Situația trebuie tratată cu maximă seriozitate, având în vedere că nu este primul incident de acest gen.<br/> <br/>FACIAS consideră că este nevoie de o analiză profundă a cauzelor care au dus la această situație, identificarea acestora și măsuri concrete pentru ca astfel de cazuri să nu se mai repete.<br/>           <br/>În acest sens, FACIAS a solicitat Inspectoratului Județean de Poliție Dolj rezultatul ultimei testări psihologice a polițistului craiovean. Solicitarea vine după ce în presă au apărut informații potrivit cărora testarea psihologică specifică s-a făcut ultima dată în primăvara anului 2019.<br/> <br/>Legat de modul în care această testare psihologică este făcută, tot în mass-media au apărut informații care contestă această procedură. Potrivit unor persoane din interiorul Poliției, modul în care este făcută testarea psihologică este demodat și ineficient, fiind nevoie de metode moderne de evaluare, ceea ce ar presupune o schimbare radicală a procedurilor de testare și evaluare.<br/> <br/>În același timp, FACIAS a cerut clarificări din partea DGASPC Dolj, privind învoirile acordate minorei, când se întâlnea cu polițistul, precum și lămuriri privind măsurile administrative luate în acest caz.<br/>           <br/>Conform informațiilor furnizate de procurorii DIICOT, polițistul craiovean este cercetat după ce timp de doi ani a întreținut relații sexuale cu o minoră, alături de care a realizat și mai multe poze și filme cu caracter sexual implicit.</p>
      <p> </p>
    </article>
  </body>
</html>