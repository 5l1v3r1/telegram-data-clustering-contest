<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/12/09/syn-tvyrdi-djoshua-i-pulev-se-sreshtat-prez-mart-na-stadion.432343"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="&quot;Сън&quot; твърди: Джошуа и Пулев се срещат през март на стадион"/>
    <meta property="og:description" content="Домакин на събитието ще бъде съоръжението на Тотнъм | Dnes.bg"/>
  </head>
  <body>
    <article>
      <h1>"Сън" твърди: Джошуа и Пулев се срещат през март на стадион</h1>
      <h2>Домакин на събитието ще бъде съоръжението на Тотнъм</h2>
      <address><time datetime="2019-12-09T13:02:00+00:00">09 Dec 2019, 13:02</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Промоутърът на Антъни Джошуа - Еди Хърн, явно е преосмислил позицията си относно двубой между клиента му и топ боксьора ни Кубрат Пулев.</p>
      <p>Мениджърът няма да преследва мач на Джошуа в Саудитска Арабия, а ще започне да отмята задължителните защити на трите световни титли на британеца - в IBF, WBA и WBO, пише вестник "Сън".</p>
      <p>Това означава, че следващият мач на британския боксьор ще е срещу задължителния претендент във версия IBF Кубрат Пулев. Хърн дори вече е избрал локация за тази среща - новия 60-хиляден стадион на Тотнъм в Лондон. А има и огромна яснота за датата - в последните дни на март 2020 г. Тези планове бяха разкрити от Джошуа и Хърн в ексклузивно интервю за британския всекидневник.</p>
      <p>"Цяла година се бия извън родината и вече ме е налегнала носталгията. Искам да зарадвам феновете си в Лондон, видя се, че те много ми помагат и ми е по-трудно без подкрепата им. Да защитя трофеите си пред моята публика ще е мегаизживяване. Най-прекрасното би било да го сторя срещу друг британец, но няма как да стане.</p>
      <p>Вървим по реда на задължителните защити и следващият ми опонент се знае (бел. ред. - Кубрат Пулев). Веднага започвам работа, защото в края на март трябва да се проведе този мач", заяви Джошуа, а Хърн потвърди плановете.</p>
      <p>"Стадионът на Тотнъм е една прекрасна локация за боксов мач и трябва да я обсъдим. Хора ми звънят от цялата страна и ме молят да заведа Антъни там и там. Говорихме с хората от Тотнъм да проведем мача с Руис на стадиона им, но той беше зает. Сега отново говорим с тях и може би ще стигнем до споразумение за края на март", заяви Хърн.</p>
      <p>По тези думи на промоутъра и Антъни Джошуа, по всичко изглежда, че евентуален мач с Кубрат Пулев би се провел между 23 и 31 март, когато е прекъсването в програмата на Висшата лига заради баражите на националните отбори в Лигата на Нациите, а англичаните ще имат контроли.</p>
      <p>
        <a href="https://www.gol.bg/drugi">
          <b>Още за плановете на Антъни Джошуа четете в Gol.bg</b>
        </a>
      </p>
    </article>
  </body>
</html>