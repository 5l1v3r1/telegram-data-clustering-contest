<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/cum-se-face-coliva--reeta-tradiionala-de-coliva-i-originile-ei-149401.html"/>
    <meta property="og:site_name" content="Timpul.md"/>
    <meta property="article:published_time" content="2019-12-09T13:06:00+00:00"/>
    <meta property="og:title" content="Cum se face coliva. Rețeta tradițională de colivă și originile ei"/>
    <meta property="og:description" content="Coliva are origini înainte de creștinism, nefiind invenția creștinilor. Originile ei se regăsesc în ritualuri păgâne, mai exact în manifestările mortuare precreștine legate de cultul pământului ca divinitate. Află cum se face coliva."/>
  </head>
  <body>
    <article>
      <h1>Cum se face coliva. Rețeta tradițională de colivă și originile ei</h1>
      <address>
        <time datetime="2019-12-09T13:06:00+00:00">09 Dec 2019, 13:06</time>
      </address>
      <p>
        <b>Coliva are origini înainte de creștinism, nefiind invenția creștinilor. Originile ei se regăsesc în ritualuri păgâne, mai exact în manifestările mortuare precreștine legate de cultul pământului ca divinitate. Află cum se face coliva.</b>
      </p>
      <p>Coliva era utilizată încă de pe vremea tracilor pentru celebrarea străbunilor, deși era utilizată și ca aliment profan. Conceptul de bază era legat de credința că pământul este purtător de viață și implicit de semințe. Cum grâul era principala sămânță atunci era legat de divinitate.</p>
      <p>Care este legătura dintre ritualul mortuar și <a href="https://retete.unica.ro/recipes/coliva-traditionala/">colivă</a>? Este vorba de atitudinea față de moarte, care nu era și nu trebuie privită ca definitivă. Nașterea grâului din care era făcută coliva simboliza puterea zămislitoare și purtătoare de nemurire a pământului. Deci, deși are origini păgâne, coliva a fost adoptată de creștinism și consolidată, chiar de Iisus Hristos, care i-a sfătuit pe apostoli să prețuiască bobul mărunt care moare îngropat în pământ, dar ”va aduce roade”. La fel și trupul care piere eliberează sufletul să urce în Împărăția lui Dumnezeu.</p>
      <p>La ortodocși orice pomenire a morților este însoțită de colivă. Aceasta se aduce la biserică, împreună cu o sticlă de vin, pentru sfințire. Coliva reprezintă trupul celui adormit întru cele veșnice și este o expresie a credinței în nemurire și înviere. Este făcută din boabe de grâu sau arpacaș. Însuși Mântuitorul a înfățișat boabele de grâu ca simboluri ale înverii trupurilor: ”După cum bobul de grâu, ca să încolțească şi să aducă roadă, trebuie să fie îngropat mai întâi în pământ şi să putrezească, tot aşa şi trupul omenesc mai întâi se îngroapă şi putrezeşte, pentru ca să învieze apoi întru nestricăciune” (I Corinteni 15,36).</p>
      <p>Coliva a apărut ca practică după minunea Sfântului Teodor Tiron, săvârşită la 50 de ani după moartea sfântului, în vremea împăratului Iulian Apostatul (361-363). Acesta, dorind să-i batjocorească pe creştini, a dat ordin guvernatorului oraşului Constantinopol să stropească toate proviziile din pieţele de alimente cu sângele jertfit idolilor, în prima săptămână a Postului Mare. În aceste momente, Sfântul Teodor i-a apărut în vis Arhiepiscopului Eudoxie al Constantinopolului și i-a poruncit acestuia să-i anunţe pe creştini să nu cumpere nimeni nimic din piaţă, ci mai degrabă să mănânce grâu fiert cu miere, adică ingredientele din care se face coliva. Astfel creştinii au mâncat colivă și s-au păzit de capcana dușmanilor. Nimeni n-a cumpărat din bucatele împărăteşti. Acestea s-au stricat în săptămâna aceea şi au fost aruncate în mare. Împăratul a poruncit apoi să se aducă în târg bucate obișnuite, rușinându-se de fapta lui. La puțin timp după această întâmplare a fost rânduită în calendar sărbătoarea Sfântului Mare Mucenic Teodor, în prima sâmbătă a Postului Mare. De atunci și până în zilele noastre în prima sâmbătă din Post se face pomenirea morților și a Sfântului Teodor Tiron.</p>
    </article>
  </body>
</html>