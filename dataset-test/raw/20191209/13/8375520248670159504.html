<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/prodovzhennya-importu-elektroenergiji-z-rf-yakiy-rozpochavsya-cherez-pravku-gerusa-znishchit-vitchiznyaniy-energorinok-nardep-645533.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T13:19:52+00:00"/>
    <meta property="og:title" content="Продовження імпорту електроенергії з РФ, який розпочався через «правку Геруса», знищить вітчизняний енергоринок, - нардеп"/>
    <meta property="og:description" content="Нам пропонується схема, при якій ми імпортуємо, маючи надлишок виробленої електроенергії, - Соболєв"/>
  </head>
  <body>
    <article>
      <h1>Продовження імпорту електроенергії з РФ, який розпочався через «правку Геруса», знищить вітчизняний енергоринок, - нардеп</h1>
      <address>
        <time datetime="2019-12-09T13:19:52+00:00">09 Dec 2019, 13:19</time>
      </address>
      <h4>Нам пропонується схема, при якій ми імпортуємо, маючи надлишок виробленої електроенергії, - Соболєв</h4>
      <p> Ухвалення законопроекту «Про внесення змін до Закону України «Про ринок електричної енергії» (№2233), яким зберігається можливість імпорту російської електроенергії, що розпочався через «поправку Геруса», знищить український енергоринок.</p>
      <p>Про це заявив народний депутат України, член фракції «Батьківщина» Сергій Соболєв, коментуючи винесення на розгляд сьогоднішнього засідання ВР законопроекту 2233.</p>
      <p>«Нам пропонується схема, при якій ми імпортуємо, маючи надлишок виробленої електроенергії. Це означає, давайте правду казати, шахти ми закриваємо далі, генерацію ми далі закриваємо. І що ми робимо з атомною енергетикою, яка є найвигідніша? Це угробить наш власний ринок електроенергії», - сказав Соболєв.</p>
      <p>На його думку, продовження імпорту електроенергії з Росії, який було відновлено завдяки «поправці Геруса», призведе до закриття вітчизняних енергетичних та вугільнодобувних підприємств і звільнення тисяч їх працівників.</p>
      <p>«Якщо ми починаємо імпортувати або, давайте правду казати, не починаємо, а продовжуємо, бо правка Геруса вже діє другий місяць, і ми продовжуємо далі імпортувати, нам треба звільняти працівників енергетичної галузі, закривати шахти, бо у них ніхто вугілля не буде купувати, і закривати фактично атомну енергетику на той об'єм, який ми імпортуємо російську електроенергію. Крапка», - зазначив Соболєв.</p>
      <p>Він наголосив, імпортуючи дешеву електроенергію з РФ в інтересах окремих бізнесменів, ми вбиваємо власного виробника струму.</p>
      <p> «Хотілося б, щоб Герус, який доповідає цей закон, одразу називав і компанії, хто стоїть за цими компаніями, які завозять по демпінговій ціні російську електроенергію. Як ви будете конкурувати з російською дешевою демпінговою електричної енергією, яка виробляється на їх газі? Ясно, що у них ціна набагато нижча на газ. Ми цього не знаємо? Ясно, що знаємо. Тому це ми вбиваємо свого власного виробника електричної енергії, причому як теплової, так і атомної», - резюмував Соболєв.</p>
      <p>Нагадаємо, комерційний імпорт електроенергії з Росії було відновлено з 1 жовтня завдяки «поправці Геруса». За першу половину жовтня імпорт електроенергії з РФ виріс майже в два рази, в листопаді він збільшився в порівнянні з середньодобовим показником за жовтень в 3 рази - до 12 млн кВт-год / добу. Зростання російського імпорту призвело до обмеження потужностей українських енергопідприємств.</p>
      <p>Раніше президент Асоціації енергетики України Олександр Трохимець повідомляв, що імпортери російської електроенергії демпінгують на українському ринку, що вбиває вітчизняну енергетику й загрожує зірвати інтеграцію України до європейської енергосистеми. Він також зазначив, що обсяг російської електроенергії, який постачається на сегмент ринку двосторонніх договорів, вже перевищує 15%.</p>
      <related>
        <a href="https://glavcom.ua/economics/finances/proti-gerusa-mayut-porushiti-kriminalnu-spravu-voycicka-644910.html"/>
        <a href="https://glavcom.ua/economics/finances/volinec-cherez-pravku-gerusa-stvoryat-analog-korupciynogo-rosukrenergo-dlya-importu-strumu-z-rf-644898.html"/>
        <a href="https://glavcom.ua/economics/finances/voycicka-prolobiyuvavshi-vidkrittya-importu-elektroenergiji-z-rosiji-gerus-diyav-v-interesah-krajini-agresora-644759.html"/>
      </related>
    </article>
  </body>
</html>