<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/na-valjevskim-susretima-filmovi-iz-regiona-i-evrope/"/>
    <meta property="og:site_name" content="Krstarica"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="Na Valjevskim susretima filmovi iz regiona i Evrope"/>
    <meta property="og:description" content="VALJEVO - Valjevski filmski susreti održaće se od 12. do 15. decembra pod sloganom &quot;Van okvira&quot;, a na današnjoj konferenciji u Centru za kulturu Grada"/>
  </head>
  <body>
    <article>
      <h1>Na Valjevskim susretima filmovi iz regiona i Evrope</h1>
      <address><time datetime="2019-12-09T13:50:00+00:00">09 Dec 2019, 13:50</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524244-750x430.jpg"/>
        <figcaption>Foto: Tanjug/Facebook/Valjevski Filmski Susreti</figcaption>
      </figure>
      <p>VALJEVO – Valjevski filmski susreti održaće se od 12. do 15. decembra pod sloganom „Van okvira“, a na današnjoj konferenciji u Centru za kulturu Grada Valjeva predstavljen je ovogodišnji program.</p>
      <p>Dragana Jakovljević, izvršna direktorka festivala, govorila je o novom koceptu festivala, koji je prerastao u regionalni upravo ovogodišnjim izdanjem.</p>
      <p>„Tim festivala nastavio je sa svojom misijom negovanja filmske publike i edukacije mladih. Donosimo ne samo kratkometražne, već i dugometražne dokumentarne i igrane naslove iz regiona. Prvi put ove godine imamo saradnju sa EU Info centrom, čije naslove donosimo u okviru „Programa evropskog filma““, najavila je Jakovljevićeva.</p>
      <p>Svi ovi filmovi, kako je naglasila, u skladu sa sloganom, pozivaju gledaoce da izađu iz svojih okvira i stavova, van konteksta na koji su navikli, da preispitaju svoja uverenja i „budu otvoreni za pitanja i prihvatanje novih ideja i perspektiva u intimnoj atmosferi i razgovoru sa autorima nakon projekcija.“</p>
      <p>Bojana Andrić, osnivačica i koselektorka festivala, predstavila je celokupan program festivala.</p>
      <p>Valjevske filmske susrete će svečano otvoriti pobednik Pulskog festivala „Dnevnik Diane Budisavljević“ u Velikoj sali Centra za kulturu 12. decembra u 20 časova, a narednog dana biće prikazani filmovi „Belgijski kralj“ reditelja Petera Bronsensa, dokumentarni film „Električni orgazam za ljude budućnosti“ rediteljke Marije Vukić, i „Koja je ovo država“ reditelja Vinka Brešana.</p>
      <p>Sledeći dan, 14. decembar rezervisan je za srpsku premijeru filma „Grudi“ Marije Perović, koja će biti gost festivala, film „Stranac u raju“ Gvido Hendriksa, „Godina majmuna“ Vladimira Blaževskog, te „Moj jutarnji smeh“ Marka Đorđevića i premijerno deseta epizoda serije „Grupa“.</p>
      <p>Poslednjeg dana festivala, nakon španskog filma „Ćutanje drugih“, biće prikazano ostvarenje „Pijavice“, uz reditelja Dragana Marinkovića kao gosta festivala, zatim „Zemlja meda“ Tamare Kotevske i Ljubimira Stefanova, kao i slovenački film „Izbrisana“.</p>
      <p>I u okviru takmičarskog programa kratkog igranog filma biće prikazano 18 filmova, od skoro 50 prijavljenih, koji će se boriti za dve nagrade, a najbolji film po izboru stručnog žirija dobiće nagradu „Slobodan Golubović Leman“.</p>
      <p>Tročlani žiri ove godine čine reditelj Vladimir Blaževski, Dušan Spasojević, scenarista i Drita Llolla, direktorka Seanema film festivala.</p>
      <p>U okviru selekcije kratkih igranih filmova dodeliće se i Nagrada Mladi autor koja podrazumeva novčani iznos od 25.000 din.</p>
      <p>Ove godine Mladi autor se dodeljuje najboljem direktoru fotografije, a o dobitniku će odlučivati žiri u sastavu: Zoran Đorđević, reditelj, Dušan Đorđić, fotograf i snimatelj i Nenad Stevanović, filmski i tv snimatelj.</p>
      <p>Ove godine mladi iz Kolubarskog okruga i Crne Gore, učestvovali su u omladinskom projektu SEAVA Youth, koji se sastoji od dve radionice kratkog igranog filma.</p>
      <p>Prva je održana u okviru Seanema film festivala u Ulcinju u septembru, a druga će se održati u okviru Valjevskih filmskih susreta.</p>
      <p>Festival je od prvog izdanja podržan od strane Ministarstva kulture i informisanja Republike Srbije i Grada Valjeva, a od ove godine i od strane Filmskog centra Srbije.</p>
      <p>(Tanjug)</p>
    </article>
  </body>
</html>