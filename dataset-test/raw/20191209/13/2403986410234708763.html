<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/virobnik_vina_villa_krim_i_konyaku_zhan_zhak_pratsyuye_v_krimu_popri_sanktsiyi_n1245914"/>
    <meta property="og:site_name" content="24 Канал"/>
    <meta property="article:published_time" content="2019-12-09T13:17:00+00:00"/>
    <meta property="og:title" content="Виробник вина Villa Krim і коньяку Жан-Жак працює в Криму попри санкції"/>
    <meta property="og:description" content="Одна з найбільших компаній-виробників алкоголю &quot;Алеф-Віналь&quot; досі працює в окупованому Криму в обхід міжнародних санкцій ЄС і України. Саме ця фірма постачає на український та світовий ринок вина Villa Krim, &quot;Золота Амфора&quot; та коньяки Klinkov і &quot;Жан-Жак&quot;."/>
  </head>
  <body>
    <article>
      <h1>Виробник вина Villa Krim і коньяку Жан-Жак працює в Криму попри санкції</h1>
      <address><time datetime="2019-12-09T13:17:00+00:00">09 Dec 2019, 13:17</time> by <a rel="author" href="https://24tv.ua/lyala_bonavska_tag7130/" target="_blank">Лія Бонавська</a></address>
      <p>
        <b>Одна з найбільших компаній-виробників алкоголю "Алеф-Віналь" досі працює в окупованому Криму в обхід міжнародних санкцій ЄС і України. Саме ця фірма постачає на український та світовий ринок вина Villa Krim, "Золота Амфора" та коньяки Klinkov і "Жан-Жак".</b>
      </p>
      <p>Про це йдеться в спільному <a href="https://www.currenttime.tv/a/alef-vinal-crimea-sanctions-violation/30287247.html">розслідуванні </a>телеканалу "Настоящее время" й антикорупційного проєкту "Муніципальний сканер". Воно тривало близько 2 років та отримало назву "Кримський архів".</p>
      <blockquote>Цікаво: <a href="https://24tv.ua/health/skilki_mozhna_piti_alkogolyu_na_den_novi_dani_n1241424">Скільки можна пити алкоголю на день: нові дані</a></blockquote>
      <p><b>Власником компанії "Алеф-Віналь"</b> є дніпровський <b>бізнесмен Вадим Єрмолаєв.</b> Основні потужності підприємства до російської анексії розміщувалися в Криму. Після окупації в березні 2014 року компанія юридично <b>розділила свій бізнес – на українську та російську частини. </b></p>
      <h3>Російська компанія "Алеф-Віналь-Крим"</h3>
      <p>Так, <b>у російському реєстрі </b>в листопаді 2014 року з'явилась <b>"Алеф-Віналь-Крим"</b>. Серед її засновників, як і раніше, залишаються компанії з Кіпру і Британських Віргінських островів. Таким чином вони порушують санкції ЄС, які з літа 2014 року забороняють європейським компаніям відкривати новий бізнес в Криму.</p>
      <blockquote>Дізнайтеся більше: <a href="https://24tv.ua/rada_pidtrimala_zakonoproyekt_pro_demonopolizatsiyu_spirtovoyi_galuzi_n1234443">Рада скасувала монополію держави на виробництво спирту</a></blockquote>
      <p>Окрім того, "Алеф-Віналь-Крим" неодноразово отримувала кредити російського Національного комерційного банку, який також перебуває під санкціями. За 5 років існування компанія виконувала замовлення уряду Росії та працювала з заводами "Новий Світ" та "Севастопольський виноробний завод". Загальна сума цих контрактів склала майже 2 мільйони доларів.</p>
      <p>В "Алеф-Віналь-Крим" заявляють, що їх товари нібито призначені лише для внутрішнього російського ринку. Але на російській версії<a href="http://alef-vinal.com/o-kompanii/"> сайту </a>стверджується протилежне – їх товари нібито стали "популярні у багатьох країнах світу, включно із США, країнами Південної Америки, Європи та Азії".</p>
      <h3>Українська компанія "Алеф-Віналь"</h3>
      <p><b>Друга компанія – "Алеф-Віналь" </b>– <b>розташована</b> на материковій частині<b> України. </b>Її продукція потрапляє на ринки України, Європи та США. Журналісти з'ясували, що компанія має в окупованому Криму 800 гектарів виноградників у селищі Каштани і понад 1000 – у селищі Первомайське.</p>
      <p>Проте у пресслужбі "Алеф-Віналь" запевняють, що не мають активів в анексованому Криму і не ведуть там свою господарську діяльність. Звідки береться основна частина виноматеріалів – у компанії не кажуть.</p>
    </article>
  </body>
</html>