<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1809716468_Neveroyatnata_statistika_koyato_izvejda_zvezda_na_Lestar_pred_Mesi_i_Levandovski"/>
    <meta property="og:site_name" content="webcafé"/>
    <meta property="article:published_time" content="2019-12-09T13:29:00+00:00"/>
    <meta property="og:title" content="Невероятната статистика, която извежда звезда на Лестър пред Меси и Левандовски"/>
    <meta property="og:description" content="Варди се намира в изумителна форма"/>
  </head>
  <body>
    <article>
      <h1>Невероятната статистика, която извежда звезда на Лестър пред Меси и Левандовски</h1>
      <address><time datetime="2019-12-09T13:29:00+00:00">09 Dec 2019, 13:29</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/12/02/leicester/1170x780.jpg"/>
        <figcaption>Варди се намира във великолепна форма.<cite>Снимка: © Getty Images</cite></figcaption>
      </figure>
      <p>
        <b>Брендън Роджърс получава заслужено признание от английските медии за невероятното представяне на водения от него Лестър, който заема второ място във временното класиране на Висшата лига на осем точки зад лидера Ливърпул и на шест пред третия Манчестър Сити.</b>
      </p>
      <p>"Лисиците" имат само две поражения от началото на кампанията и възходът им под ръководството на северноирландеца е очевиден.</p>
      <p>Лестър играе по начин, по който може да победи всеки съперник, а Джейми Варди е в изумителна форма.</p>
      <p>32-годишният нападател има 16 гола в 16 двубоя до момента в Премиършип, а двете му попадения срещу Астън Вила в неделя оформиха серия от осем поредни срещи, в които бившият английски голмайстор неизменно е бил сред голмайсторите.</p>
      <p>
        <b>Последният, който успя да запише такава поредица, бе именно Джейми през 2015-а - само няколко месеца преди сензационната титла на "лисиците".</b>
      </p>
      <p>Възраждането на нападателя съвпадна с назначаването на Роджърс за мениджър.</p>
      <p>Откакто бившият треньор на Ливърпул пое тима, Варди има 25 гола, което е повече от всеки друг в топ 5 първенствата.</p>
      <p>
        <b>Преди седмица Лионел Меси получи шестата си "Златна топка", а суперзвездата на Барселона има с два гола по-малко от англичанина от края на февруари, когато Роджърс пое Лестър - 23. С толкова е и головата машина на Байерн Роберт Левандовски.</b>
      </p>
      <p>Карим Бензема от Реал Мадрид е с 21, а Тимо Вернер от РБ Лайпциг и Чиро Имобиле от Лацио делят четвъртата позиция с по 20 гола.</p>
      <related>
        <a href="http://www.webcafe.bg/id_1876482478_Taynata_na_Vardi:_Bez_shtangi_i_mnogo_energiyni_napitki"/>
      </related>
    </article>
  </body>
</html>