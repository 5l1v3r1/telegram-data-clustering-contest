<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/noi-retineri-in-cazul-de-sclavie-din-maramures-in-care-tineri-germani-erau-legati-cu-funii-si-inhamati-la-caruta-18661525"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T13:06:00+00:00"/>
    <meta property="og:title" content="Noi reţineri în cazul de sclavie din Maramureş, în care tineri germani erau legaţi cu funii şi înhămaţi la căruţă"/>
    <meta property="og:description" content="Noi reţineri au loc în cazul de sclavie din Maramureş, în care tineri germani erau legaţi cu funii şi înhămaţi la căruţă, alături de animale. Una dintre persoanele reţinute este un asistent social de la..."/>
  </head>
  <body>
    <article>
      <h1>Noi reţineri în cazul de sclavie din Maramureş, în care tineri germani erau legaţi cu funii şi înhămaţi la căruţă</h1>
      <h2>Noi reţineri au loc în cazul de sclavie din Maramureş, în care tineri germani erau legaţi cu funii şi înhămaţi la căruţă, alături de animale. Una dintre persoanele reţinute este un asistent social de la Direcţia de Protecţie a Copilului Maramureş.</h2>
      <address><time datetime="2019-12-09T13:06:00+00:00">09 Dec 2019, 13:06</time> by <a rel="author" href="https://www.mediafax.ro/autor/departamentul-corespondenti" target="_blank">Departamentul Corespondenţi</a></address>
      <p>DIICOT anunţă marţi că procurorii au dispus reţinerea pentru 24 de ore a trei persoane, pentru constituirea unui grup infracţional organizat, favorizarea făptuitorului şi abuz în serviciu.</p>
      <p>Potrivit procurorilor, Iusco Marcel Vasile, în calitate de funcţionar public angajat al Direcţiei de Protecţie a Copilului Maramureş ca asistent social, însă manager de cazul Projekt Maramureş, este bănuit că a permis membrilor grupului infracţional organizat să îşi desfăşoare activitatea infracţională sub o aparentă legalitate, aceştia obţinând nestingheriţi foloase patrimoniale necuvenite.</p>
      <p>„În fapt, s-a constatat că, inculpatul, deşi avea cunoştinţă că respectivul centru nu era licenţiat să funcţioneze în condiţiile impuse de lege ca şi serviciu rezidenţail, nu a îndrumat responsabilii acestui centru în vederea licenţierii. Totodată, nu a sesizat şi nu a solicitat lămuriri cu privire la copiii care erau daţi în familii, încălcându-se hotărârile judecătoreşti care prevedeau &lt;plasament la Asociaţia Esperando în Centrul din Vişeu&gt; şi a întocmit rapoarte de control neveridice, fără a face verificări efective cu privire la situaţia copiilor, limitându-se la eventuala deplasare la Centrul Projekt Maramureş şi la o simplă discuţie cu persoanele responsabile prezente în centru, fără a face verificări efective cu privire la fiecare copil în parte”, arată DIICOT.</p>
      <p>De asemenea, există indicii că celelalte două persoane reţinute, angajate ale asociaţiei care administra centrul, au abordat în mod direct tinerii germani pentru a evita eventuale denunţuri ale acestora cu privire la activităţile concrete la care erau supuşi şi „au asigurat produsul infracţional reprezentat de câştigurile patrimoniale ilegale obţinute de inculpatul S.B. ca lider al acestui proiect social prin transferarea unor astfel sume de bani în numerar de pe teritoriul Germaniei pe teritoriul României în vederea îngreunării cercetărilor în cauză şi al împiedicării aflării beneficiarilor reali ai sumelor de bani transferate”.</p>
      <p>Luni s-au făcut 12 percheziţii în localitatea Vişeul de Sus, judeţul Maramureş, în urma cărora au fost ridicate 12 laptop-uri, 13 telefoane mobile, memory stick-uri, calculatoare, HD extern, 600 de euro, 4.400 de lei şi înscrisuri susceptibile a avea legătura cu cauza.</p>
      <p>Marţi, cei trei inculpaţi vor fi prezentaţi în faţa magistraţilor de la Tribunalul Bucureşti cu propunere de arestare preventivă pentru o perioadă de 30 de zile, iar faţă de alte trei persoane procurorii DIICOT au dispus măsura preventivă a controlului judiciar pentru o perioadă de 60 de zile.</p>
      <p>În septembrie, cinci persone, printre care şi liderul grupării, cetăţeanul german Schumann Bert Sieghard, au fost arestate preventiv pentru constituire a unui grup infracţional organizat, trafic de minori, trafic de persoane şi lipsire de libertate în mod ilegal, în dosarul „Projekt Maramureş", în care o grupare condusă de o familie de germani este acuzată că a ţinut în sclavie mai mulţi tineri germani, pe care i-a pus să execute munci în locuinţele unor localnici, pretextul oficial fiind cel al unui „program de reeducare".</p>
      <p>Potrivit motivării Tribunalului Maramureş de arestare a celor 5, tinerii germani din centrul de la Vişeu de Sus erau legaţi cu funii, înhămaţi la căruţă alături de animale sau ţinuţi intenţionat în ger şi în frig sau în ploaie. Magistraţii au susţinut că toate actele la care au fost supuşi minorii germani au fost de natură să creeze grave traume psihice şi fizice acestora, unii dintre ei având intenţii suicidale din această cauză.</p>
      <p>De asemenea, potrivit declaraţiei unuia dintre tineri, a rezultat că acesta a fost supus unor munci forţate, uneori fiindu-i impuse cu regim de pedeapsă, cu titlu, de exemplu, „mutarea de bolovani foarte mari cu mâinile goale, într-un ştraf, la cărat de lemne, construirea unui grajd; toate aceste munci executate de dimineaţa de la 7 până la ora 6 seara, în fiecare zi, inclusiv duminica”.</p>
      <p>În motivare se mai arăta că banii pentru funcţionarea centrului erau asiguraţi de statul german şi erau însuşiţi de către membrii grupului infracţional, care au utilizat mai multe metode ilicite pentru a asigura o aparenţă de legalitate. În plus, magistraţii au reţinut şi faptul că liderii grupului infracţional şi-au asigurat complicitatea unor persoane care fac parte din diferite autorităţi locale - poliţie, primărie, asistenţă socială, care le-au facilitat accesul la informaţii în legătură cu controalele şi verificările efectuate periodic de Direcţia Generală de Asistenţă Socială şi Protecţia Copilului (DGASPC) Maramureş, astfel încât atunci când se făceau astfel de controale, copiii erau sedaţi, nu erau lăsaţi singuri niciodată cu inspectorii şi erau supravegheaţi strict pentru a nu intra în contact cu persoanele exterioare proiectului, inclusiv în cazul vizitelor unor oficiali din Germania.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>