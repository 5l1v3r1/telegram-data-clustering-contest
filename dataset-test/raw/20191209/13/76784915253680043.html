<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/12/09/overeem_rozenstruik_mma_ufc_ko/"/>
    <meta property="og:site_name" content="Index.hu"/>
    <meta property="article:published_time" content="2019-12-09T13:04:56+00:00"/>
    <meta property="og:title" content="A meccs utolsó ütésébe adta bele mind a 112 kilóját"/>
    <meta property="og:description" content="Mindeközben - Az MMA és a K-1 egyik legnagyobb nehézsúlyú legendájának, a holland Alistair Overeemnek még 5 másodpercig kellett volna ..."/>
  </head>
  <body>
    <article>
      <h1>A meccs utolsó ütésébe adta bele mind a 112 kilóját</h1>
      <address><time datetime="2019-12-09T13:04:56+00:00">09 Dec 2019, 13:04</time> by <a rel="author" href="https://index.hu/szerzo/toth_gergely" target="_blank">Tóth Gergely</a></address>
      <p>Az MMA és a K-1 egyik legnagyobb nehézsúlyú legendájának, a holland Alistair Overeemnek még 5 másodpercig kellett volna koncentrálnia a magabiztos pontozásos győzelemhez az Ultimate Fighting Championship legújabb nehézsúlyú üdvöskéje, a Suriname-i Jairzinho Rozenstruik ellen. Overeem ugyanis a hétvégi UFC-gálán öt meneten, 24 percen és 55 másodpercen keresztül szinte hibátlanul semlegesítette Rozenstruik villámgyors kezeit; összekapaszkodásból többször is a földre vitte ellenfelét, vagy éppen ha ez nem sikerült, akkor jól állba kapta a dobás elleni védekezésre koncentráló Suriname-it. A 31 éves veretlen Rozenstruik azonban a legkeményebb ütéseket és rúgásokat is simán benyelte, sőt, a nehézsúlyban ritkán látott ötödik menetre úgy tűnt, hogy a 39 éves Overeem ellenfelénél is jobban kikészült saját taktikus bunyójától. És kevesebb, mint 10 másodperccel a végső gongszó előtt jött Rozenstruik utolsó rohama: A balegyenes elől Overeem még kihátrált, de aztán egy egészen furcsa, beugrásból indított jobbhorog telibe kapta:</p>
      <figure>
        <img src="https://kep.cdn.indexvas.hu/1/0/3068/30689/306899/30689967_62829edb69383c948ba6a2127e41af73_wm_still.jpg"/>
      </figure>
      <p>A holland zuhanását csak az oktagon (ez a bizonyos „ketrec” hivatalos neve) fala állította meg, a Suriname-i bunyós pedig nem is vette a fáradtságot arra, hogy további ütésekkel pecsételje meg a KO-győzelmet, hanem azonnal elkezdte ünnepelni magát. Overeem szétvert szájával is rettentően tiltakozott a bírónál, hogy miért állította meg a meccset, mikor ő még harcképes volt.</p>
    </article>
  </body>
</html>