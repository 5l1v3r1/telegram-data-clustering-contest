<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T13:26:00+00:00"/>
    <meta property="og:title" content="روحانی:‌ چه زمانی گفتم مشکلات را ۱۰۰ روزه حل می‌کنیم؟/ برجام نه مقدس است و نه لعنتی/ مذاکره کار انقلابی است"/>
    <meta property="og:description" content="به گزارش الف به نقل از پایگاه اطلاع‌رسانی رياست جمهوری، حجت الاسلام و المسلمین حسن روحانی روز دوشنبه در جمع دانشجویان دانشگاه فرهنگیان به مناسبت روز دانشجو با تاکید بر اینکه دولت بدون اشکال و ایراد نیست و از انتقاد سازنده استقبال می کند، گفت: قدرت باید نقد شود چون اگر نقد نشود احتمال انحراف دارد و کشور دانشجویی می‌خواهد که با صراحت و شهامت حرف بزند و مسوولان را نقد کند."/>
  </head>
  <body>
    <article>
      <h1>روحانی:‌ چه زمانی گفتم مشکلات را ۱۰۰ روزه حل می‌کنیم؟/ برجام نه مقدس است و نه لعنتی/ مذاکره کار انقلابی است</h1>
      <address>
        <time datetime="2019-12-09T13:26:00+00:00">09 Dec 2019, 13:26</time>
      </address>
      <p>رئیس جمهور با اشاره به اینکه در انتخابات سال ۹۲ اعلام کردم که گزارش ۱۰۰ روزه اولیه اقدامات دولت و اعلام اقدامات و برنامه‌های ۴ ساله دولت در پایان دولت یازدهم دو برنامه اصلی دولت است، گفت: چه زمانی در کشور گفتم که مشکلات را ۱۰۰ روزه حل می‌کنیم؟ بسیاری از دولت‌ها در جهان برنامه گزارش اقدامات ۱۰۰ روزه و برنامه‌های ۴ ساله دارند و این اختراع و اکتشاف ما نیست.</p>
      <p>به گزارش الف به نقل از پایگاه اطلاع‌رسانی رياست جمهوری، حجت الاسلام و المسلمین حسن روحانی روز دوشنبه در جمع دانشجویان دانشگاه فرهنگیان به مناسبت روز دانشجو با تاکید بر اینکه دولت بدون اشکال و ایراد نیست و از انتقاد سازنده استقبال می کند، گفت: قدرت باید نقد شود چون اگر نقد نشود احتمال انحراف دارد و کشور دانشجویی می‌خواهد که با صراحت و شهامت حرف بزند و مسوولان را نقد کند.</p>
      <p>رئیس جمهور با بیان اینکه آذر، به عنوان ماه دانشجو، وحدت حوزه و دانشگاه، مجلس، قانون اساسی و حقوق شهروندی و ماه پرافتخاری است، تأکید کرد: اما در میان همه این روزها روز دانشجو و ایامی که تعلق به بیان جایگاه دانشجو، دانشگاه و اظهارنظر دارد، ویژه است.</p>
      <p>وی با اشاره به اینکه در 7 سال گذشته موفق بودم در روز دانشجو در یکی از دانشگاه‌های کشور سخنان دانشجویان را بشنوم، تصریح کرد: از طرح بیان روشن، شفاف و نقادانه دانشجو نسبت به دولت خوشحال می‌شوم و این آزادی بیان جزء افتخارات انقلاب اسلامی است.</p>
      <p>روحانی با تأکید بر اینکه در دوران پیش از پیروزی انقلاب اسلامی، دانشجویان شجاع و غیوری داشتیم، اما این زمینه که بتوانند روبروی مقامات و حتی رئیس دانشگاه نظرات خود را آزاد ارائه کنند، اصلاً وجود نداشت.</p>
      <p>رئیس جمهور با بیان اینکه دانشگاه‌ها در رژیم گذشته، اینچنین بودند که دانشجو نمی‌توانست در برابر مقامات بایستد و آنچه را در دل دارد ، بیان کند، گفت: این بیان آزاد و اظهارنظر در دانشگاه‌ها از آثار انقلاب اسلامی است و دانشگاه‌ها نیز در پیروزی انقلاب نقش ارزشمندی در کنار حوزه و اقشار مردم ایفا کردند.</p>
      <p>روحانی با بیان اینکه نام دانشجو بدون دانش‌پژوه بودن در جایگاه خودش قرار نمی‌گیرد، تصریح کرد: اما اینکه دانشجو تنها درس بخواند و راجع به علم و پیشرفت‌های علمی و فناوری راه بپیماید اما در مسایل سیاسی و اجتماعی نظری نداشته باشد، حتماً به حق نیست.</p>
      <p>رئیس جمهور با تأکید بر اینکه دانشجو باید نقد کند و دانشجویی مانند حزب نیست، ادامه داد: حزب تشکلی است که برای مدتی معلوم عضو آن می‌شوید، اما دوران دانشجویی سیال است و در این دوران، طبقه خاصی به نام ثروتمند و فقیر وجود ندارد و اقوام مختلف در دانشگاه‌ها در کنار یکدیگر هستند.</p>
      <p>روحانی خاطر نشان کرد: یکی از خیرات دانشگاه‌ها این است که اقوام مختلف و دختران و پسران ما می‌توانند با هم گفتگو کنند و زبان‌ها و گویش‌های گوناگون وجود دارد.</p>
      <p>رئیس جمهور با تأکید بر اینکه دانشگاه و دانشجو حتماً باید اظهار نظر کند و حتما نظام به دانشجو اعتماد و احترام کند، تصریح کرد: نسل جوان پرشور ما با احساسات پاک در این دوران 18 تا 23 سال که بهترین دوران است، می‌تواند بهترین فعالیت‌ها، قدرت فکری و بدنی و نشاط داشته باشد و برای من نیز آن دوران یادآور دوران لذت‌بخشی است.</p>
      <p>رئیس جمهور با بیان اینکه همه دانشجویان باید با یک بیان صریح، خوب ، روشن و شجاعانه مطالب خود را بیان کنند، تصریح کرد: ما به دنبال چنین دانشجویی هستیم که با صراحت در برابر کسانی که مسئولیت دارند، مطالب و انتقادات خود را مطرح کنند که البته این دوران و مسئولیت نیز محدود است و دانشجو باید با قدرت گفتگو، قدرت را نقد کند وگرنه احتمال انحراف در قدرت وجود دارد و این قدرت شامل همه قوای کشور، نهادها، گروه‌ها و حتی جامعه بزرگ مردم است.</p>
      <p>روحانی تصریح کرد: معتقدم در نقادی، دانشجو باید بی‌محابا، اما با محتوا نقد کند.</p>
      <p>رئیس جمهور با اشاره به اینکه اگر بگوییم فلان فرد، مخالفین را بی‌شناسنامه خوانده است، حرف نادرستی است، افزود: در یک مراسم سخنرانی فردی سخنی بر زبان آورد که مردم و ملت اینچنین می‌گویند و من گفتم از طرف مردم نگویید، بلکه بگویید، نظر حزب من این است و منظور من از شناسنامه این بود و اینکه نه به عنوان کل ملت ایران، سخن بگویید.</p>
      <p>روحانی با بیان اینکه اگر کسی بخواهد به نمایندگی از ملت صحبت کند، رئیس جمهور است، ادامه داد: اینگونه سخنان را تحریف نکنیم که به نفع کشور نبوده و نباید اینگونه عمل کنیم و باید واقعیت‌ها را درک کنیم و همه زوایا را برای منفعت کشور در نظر بگیریم.</p>
      <p>رئیس جمهور با طرح این پرسش که آیا کسی در جامعه وجود دارد که هیچ اشکالی نداشته باشد، تأکید کرد: دولت هم حتماً اشکالاتی دارد و اگر تصمیمی اتخاذ می‌کنم، بی تردید در دولت مشورت می‌کنم و یا در شورای اقتصاد و شوراهای عالی کشور به بحث و رأی‌گیری می‌گذاریم و اگر قانون باشد به صورت لایحه به مجلس ارسال می‌کنیم.</p>
      <p>روحانی با تأکید بر اینکه بسیار مهم است که در این شرایط ضمن بیان نقد یکدیگر را یاری کنیم، تأکید کرد: اگر راه‌حل بهتری پیشنهاد داریم، بیان شود و مورد استفاده همه مسئولین قرار گیرد.</p>
      <figure>
        <img src="http://media.president.ir/uploads/tumb/157587801537591100.jpg"/>
      </figure>
      <p>رئیس جمهور با اشاره به اینکه در انتخابات سال 92 اعلام کردم که گزارش 100 روزه اولیه اقدامات دولت و اعلام اقدامات و برنامه‌های 4 ساله دولت در پایان دولت یازدهم دو برنامه اصلی دولت است، تأکید کرد: چه زمانی در کشور گفتم که مشکلات را 100 روزه حل می‌کنیم؟ بسیاری از دولت‌ها در جهان برنامه گزارش اقدامات 100 روزه و برنامه‌های 4 ساله دارند و این اختراع و اکتشاف ما نیست.</p>
      <p>روحانی با تأکید بر اینکه در همان 100 روز ابتدایی دولت یازدهم بود که اولین توافق با 1+5 و 6 قدرت جهانی به صورت توافق موقت انجام، تصویب و اعلام شد، تأکید کرد: حتی حق غنی‌سازی جمهوری اسلامی ایران به عنوان مهم‌ترین دستاورد در آن توافق موقت به رسمیت شناخته شد چرا که تا آن روز به دلیل قطعنامه‌های شورای امنیت، غنی‌سازی کشور را به رسمیت نمی‌شناختند، اما اعلام کردند که ایران حق غنی‌سازی دارد و این بزرگترین دستاورد  100روز اول بود.</p>
      <p>رئیس جمهور تأکید کرد: همین توافق موقت گشایشی در پول‌های کشور ایجاد کرد و کلید ما چرخید و 700 میلیون دلار طبق توافق ژنو به صورت ماهانه آزاد شد.</p>
      <p>روحانی با اشاره به اینکه آزادسازی این مقدار پول دولت باعث رشد کشور شد و دولت قادر به اعلام نرخ تورم شد، گفت: در 100 روز اول اعلام کردیم که تا پایان دولت، تورم تک رقمی می‌شود، اما همه دوستان اقتصاددان ایراد می‌گرفتند که شاید چنین اقدامی عملی نباشد و به آنان گفتم، اگر عملی نشد، از مردم معذرت‌خواهی خواهم کرد.</p>
      <p>رئیس جمهور با بیان اینکه در اواسط سال 94 تورم بعد از 26 سال تک رقمی شد، گفت: برای اولین بار در سال 95 رشد اقتصادی در کشور 12.5 درصد شد که در آن سال مقام اول دنیا در شاخص رشد اقتصادی را کسب کردیم و همه با هم این کار را به نتیجه و سرانجام رساندیم.</p>
      <p>رئیس جمهور با اشاره به اینکه 3 فاز پالایشگاه ستاره خلیج فارس، روزانه 36 میلیون لیتر بنزین تولید می‌کند، افزود: همه قطعات و توربین‌های این پالایشگاه در گمرکات اروپا بود که بعد از برجام آزاد شد و 3 بار به بندرعباس سفر کردم و 3 فاز این پالایشگاه افتتاح شد. بسیاری از پروژه‌های افتتاح شده ماه‌های اخیر هم به دلیل رفع تحریم‌های ناشی از برجام بوده است.</p>
      <p>روحانی افزود: فاز بعدی در پالایشگاه ستاره خلیج فارس در حال اجرا شدن است که در مجموع تولید بنزین در کشور به 45 میلیون لیتر در روز می‌رسد.</p>
      <p>رئیس جمهور با بیان اینکه توانستیم قراردادی امضاء کنیم که تنها مصوب دولت نبود، بلکه مجلس و شورای عالی امنیت ملی نیز تصویب کردند و مصوب کل نظام بود، تأکید کرد: آیا اینکه 6 قطعنامه شورای امنیت سازمان ملل کنار رفت و تا به امروز نیز آن قطعنامه‌ها کنار رفته است، ضرر کردیم؟</p>
      <p>روحانی افزود: موضوع PMD که اتهامی بزرگ علیه جمهوری اسلامی ایران بود، در برجام حل شد و آژانس بین المللی انرژی اتمی اعلام کرد که فعالیت‌های هسته‌ای ایران صلح‌آمیز بوده و این یک دستاورد حقوقی بزرگ برای کشور بود.</p>
      <p>رئیس جمهور با اشاره به اینکه نباید منکر این شویم که ایرادات و اشکالاتی وجود دارد، اما این توافق به نفع کشور بود، گفت: قبل از برجام صادرات نفت ایران یک میلیون بشکه بود، اما بعد از برجام به 2 میلیون و 800 هزار بشکه افزایش یافت که تا قبل از تحریم‌های اخیر آمریکا علیه ایران در سال 97 این صادرات نفت ادامه داشت.</p>
      <p>روحانی با تأکید بر اینکه در 4 ماه اخیر 6.5 میلیارد دلار قطعات پالایشگاه‌ها بویژه پارس جنوبی وارد بندرگاه‌های کشور شده است، ادامه داد: در کالاها و مواد اساسی که نیازمندی روزمره مردم است، نیازمند واردات هستیم که البته باید خودکفا شویم و طبق اعلام سرپرست وزارت جهاد کشاورزی در خوزستان، محصولات کشاورزی نسبت به سال گذشته 2 برابر شده است و این به معنای آن است که به سمت خوداتکایی حرکت می‌کنیم.</p>
      <p>روحانی با تأکید بر اینکه با تحریم‌های اخیر آمریکا، خرید اجناس برای کشور 15 تا 20 درصد گران‌تر شده است، گفت: سیستم بانکی نمی‌تواند مستقیماً کار کند و در این مسیر صرافان سهم خود را برمی‌دارند و کالاها گران‌تر می‌شود و همه ما برای بهتر شدن زندگی مردم تلاش می‌کنیم.</p>
      <p>رئیس جمهور با اشاره به اختصاص ارز 4200 تومانی به کالاهای اساسی ادامه داد: بارها در دولت در این خصوص بحث کردیم که این نرخ ارز آزاد شود و برخی از وزرا نیز چنین اعتقادی داشتند، اما در نهایت به این نتیجه رسیدیم در صورت آزادسازی، زندگی مردم دچار سختی و قیمت‌ها در بازار 2 برابر می‌شود و برخی معتقد بودند این تفاوت قیمت را به صورت یارانه به مردم دهیم که در نهایت متوجه شدیم افزایش قیمت کالاها با این پرداخت تفاوت قیمت فاصله دارد.</p>
      <p>روحانی با تأکید بر اینکه بنزین 2 نرخی و دلار چندنرخی سخت و فسادآور است، گفت: اما گاهی شرایط اضطرار بوجود می‌آید و باید در دوران سختی قبول کنیم و همه باید در کنار هم باشیم و دانشگاه‌ها در چگونگی اجرای این طرح وارد شوند.</p>
      <p>رئیس جمهور در بخش دیگری از سخنان خود در جمع دانشجویان در دانشگاه فرهنگیان به موضوع اصلاح قیمت بنزین اشاره و با تأکید بر اینکه قانون ما را موظف می‌کند قیمت حامل‌های انرژی را افزایش دهیم، گفت: همیشه این بحث وجود داشته که افزایش قیمت بنزین به یکباره انجام شود یا به صورت سال به سال و کارشناسان نظرات متفاوتی در این زمینه دارند.</p>
      <p>روحانی با تأکید بر اینکه اساس تصمیم به سهمیه‌ای کردن و افزایش قیمت بنزین این بوده است که نیازمند به واردات بنزین نشویم، گفت: قبل از این دولت بنزین  و گازوئیل وارد می‌کردیم و حتی در فصل زمستان گاز را هم وارد می‌کردیم، به طوری که یکی از کشورهای همسایه شمالی وقتی در یک زمستان سخت متوجه نیاز ما به گاز شد، قیمت را 9 برابر کرد و دولت قبل ناچار به پرداخت آن شد. خوشبختانه امروز نیازی به واردات گاز نداریم و حتی به کشورهای عراق و ترکیه، گاز صادر می‌کنیم. در گازوئیل هم امروز صادرکننده هستیم و در بنزین خودکفا شده‌ایم در حالی که در مقطعی مجبور بودیم برای تأمین بنزین از پتروشیمی‌ها استفاده کنیم که برای محیط زیست مشکل‌ساز بود.</p>
      <p>رئیس جمهور خاطر نشان کرد: با این تصمیم برای بنزین به دنبال کنترل مصرف بودیم . مصرف بنزین در کشور در سال 97، 11 درصد افزایش یافته بود و پیش‌بینی این بود که امسال نیز 10 درصد افزایش مصرف داشته باشیم که اگر با همین روند ادامه می‌یافت در سال 1400 دوباره به واردکننده بنزین تبدیل می‌شدیم.</p>
      <p>روحانی یادآور شد: در مورد درآمد حاصل از افزایش بهای بنزین نیز برغم نیاز دولت، همه درآمد حاصله را به خود مردم برمی‌گردانیم، هر چند که طبق قانون اجازه این اقدام را نداریم، اما با مجوز مقام معظم رهبری این کار را کردیم و پول حاصل از افزایش قیمت بنزین را به اقشار ضعیف که مشکل معیشتی دارند، برمی‌گردانیم.</p>
      <p>رئیس جمهور خاطر نشان کرد: در این دولت تولید بنزین در کشور 2 برابر شده است و ما از تولید روزانه 52 میلیون لیتر در کشور به 107 میلیون لیتر رسیدیم که تا آخر سال این رقم به 110 میلیون لیتر در روز خواهد رسید.</p>
      <p>روحانی با اشاره به نظرات مطرح شده از سوی یکی از دانشجویان در مورد وعده‌های دولت، گفت: اینکه دولت چقدر خدمت کرده و چقدر به وعده‌هایش عمل کرده است، انتظار این است که در محیط‌های دانشجویی و دانشگاهی به صورت روشن به موارد اشاره شود.</p>
      <p>رئیس جمهور با بیان اینکه آمار و ارقام می‌گوید که اقدامات خوب و اثرگذاری در دولت انجام شده است، گفت: به عنوان نمونه حقوق معلمان در این دولت حدود 3.5 برابر افزایش یافته است به طوری که متوسط حقوق معلم در ابتدای دولت ما یک میلیون و 300 هزار تومان بود، اما امروز این رقم به 4 میلیون و 100 هزار تومان افزایش یافته است. حال شما 6 سال قبل را مقایسه کنید و بررسی کنید، اگر این دولت در مورد معلمین نسبت به دولت قبل کم کار کرده باشد، حق با شماست. اما اگر بررسی کردید و دیدید دولت ما نسبت به دولت قبل خدمات بیشتری ارایه کرده است، باید بگوییم.</p>
      <p>روحانی افزود: طرح رتبه‌بندی معلمان اقدام بسیار مهم و سنگینی بود که آن را اجرا کردیم و امسال نیز به رغم مشکلات مالی 2 هزار میلیارد تومان برای آن در بودجه اختصاص دادیم. برای کمک به معلولین نیز یک هزار و 200 میلیارد تومان علاوه بر سال‌های قبل اختصاص دادیم.</p>
      <p>رئیس جمهور با تأکید بر اینکه هدف ما کمک به مردم، حفظ محیط زیست و توجه ویژه به روستائیان بوده است، گفت: تا قبل از این دولت 14 هزار روستا برق داشت اما در سال‌های فعالیت این دولت به تنهایی 14 هزار روستا برق‌دار شد. در زمینه گازرسانی به روستاها هم همین‌طور است.</p>
      <p>روحانی ادامه داد: نسبت به فعالیت‌های دانشجویی و آزادی دانشجویان و همین مراسم 16 آذر نیز در این دولت اوج گرفت و پررنگ شد. شما 16 آذرهای قبل از این دولت را ببینید، آیا به این گرمی و پرشوری بود؟</p>
      <p>رئیس جمهور اضافه کرد: دانشجوی ستاره‌دار یکی از معضلات بود و در آغاز دولت ما همه اعتراض می‌کردند که چرا این معضل حل نمی‌شود. امروز وزیر علوم اعلام می‌کند که ما دانشجوی ستاره‌دار نداریم و این یک اقدام مهم و بزرگ است.</p>
      <p>رئیس جمهور دربخش دیگری از سخنانش به دانشگاه فرهنگیان پرداخت وبا بیان اینکه از وضعیت این دانشگاه و مشکلات و مسائل آن اطلاع کامل دارد و به عنوان رئیس هیات امنا در جریان تصمیمات جلسات هیات امنا قرار می گیرد، افزود: حضور من در دانشگاه ها در حد توان و ضرورت است اما من از دانشگاه در امور مهم کمک گرفته و می گیرم.</p>
      <p>روحانی با بیان اینکه اخیرا در چند موضوع مهم و ملی از دانشگاه کمک گرفته ام و در دو گزارش ملی این اتفاق افتاده است، گفت: ما به دانشگاه و دانشجو اعتماد داریم و از نظرات استادان دانشگاه در حوزه های مختلف علوم اجتماعی، اقتصادی و سیاسی استفاده می کنم و حضور در دانشگاه و در جمع دانشجویان و شنیدن نظرات و انتقادات آنان بسیار برای ما موثر و مفید است.</p>
      <p>رئیس جمهور با اشاره به اهمیت جایگاه دانشگاه فرهنگیان در تربیت آینده سازان کشور، افزود: شما در این دانشگاه مهم برای تربیت میلیونها دانش آموز کشور آماده می شوید و وظیفه مهم تربیت نوجوانان و جوانان برای آینده کشور بر دوش شماست.</p>
      <p>روحانی تصریح کرد: مشکل اینجاست که دانشگاه ها، دبیرستان ها و آموزش و پرورش  باید نسل جوان را برای دیروز تربیت نکنند، کتاب هایی که تدریس می کنیم برای قرن قبل یا 50 سال قبل است با ترجمه های ناقص ، کتاب امروز هم اگر ترجمه می شود علم امروز را تحویل داده ایم درحالی که ما باید دانش آموز و دانشجو را برای آینده تربیت کنیم.</p>
      <p>رئیس جمهور ادامه داد: مهارت آموزی باید اولویت مهم دبیرستانها و دانشگاه ها باشد و کاری کنیم که دانش آموزان و دانشجویان ما بعد از فراغت از تحصیل، مهارت پیدا کنند و اگر ما توانستیم به دانش آموز و دانشجوی خود مهارت بیاموزیم آنگاه کار مهمی انجام داده ایم.</p>
      <p>روحانی افزود: به وزیران آموزش و پرورش و علوم و همچنین معاون علمی و فناوری تاکید کرده ایم که در آموزش نوجوانان و جوانان، تحولات فناوری را مورد توجه قرار دهند و به گونه ای عمل کنند که دانش آموزان و دانشجویان به "آی تی" و "های تک"  به صورت کامل مسلط شوند و دانش آموزان و دانشجویان حتما باید برای شرکت های دانش بنیان آماده شوند.</p>
      <p>رئیس جمهور با بیان اهمیت و نقش شرکت‌های دانش بنیان در جهان امروز، به افتتاح یک کارخانه نوآوری در تهران در ماه گذشته و همچنین آغاز عملیات اجرایی مشابه این کارخانه در استان یزد، اظهارداشت: از همه استانداران کشور خواسته‌ام نمونه‌ای از این کارخانه نوآوری را در استان‌های خود داشته باشند.</p>
      <p>روحانی با بیان اینکه آینده کشور ما در سایه سرمایه علم و دانش، فناوری، مهارت، نشاط و امید تامین خواهد شد، گفت: با وحدت و انسجام می توانیم کشور را اداره کنیم و به سمت توسعه و پیشرفت سوق دهیم.</p>
      <p>رئیس جمهور افزود: منابع ما محدود است و برای سرمایه گذاری در کشور نیازمند جذب سرمایه هستیم و در این راه، نیروی کار با مهارت واستفاده از فناوری روز دنیا اهمیت دارد و ما باید خودمان را برای آن روز آماده کنیم.</p>
      <p>روحانی با بیان اینکه در تحولات علمی و فناوری  باید خود را برای فردا آماده کنیم، گفت: این کار در دانشگاه فرهنگیان بسیار مهم است و توصیه می کنم با برگزاری اردوهای بازدید از پردیس‌های فناوری و کارخانه‌های نوآوری ، دانشجویان را با این مراکز بیشتر آشنا کنید.</p>
      <p>رئیس جمهور در ادامه با اشاره به شرایط امروز کشور، گفت: در شرایط آسانی قرار نداریم و شرایط سخت است اما مقصر ما نیستیم ، ما توافق را به هم نزدیم و تقریبا همه کشورهای دنیا بجز چند کشور، آمریکا را مقصر می دانند و اجماع بین المللی وجود دارد که آمریکا این شرایط را برای توافق برجام ایجاد کرده است.</p>
      <figure>
        <img src="http://media.president.ir/uploads/tumb/157588060960344100.jpg"/>
      </figure>
      <p>روحانی در پاسخ به انتقاد یکی از دانشجویان درخصوص اعتماد دولت به آمریکا، گفت: ما به آمریکا اعتماد نکردیم به همین خاطر گفتیم که توافق را بعد از تصویب در سازمان ملل می پذیریم و امضا می کنیم، ما کار خود را درست انجام دادیم.</p>
      <p>رئیس جمهور افزود: ببینید امروز آمریکا چقدر از برجام عصبانی است، معاون وزیر خارجه این کشور اخیرا گفته است که برجام را باید از بین ببریم  زیرا با وجود برجام ، چند ماه بعد خرید و فروش تسلیحات برای ایران آزاد می شود و این کشور می تواند از چین، روسیه و اروپا سلاح بخرد و به همه کشورها سلاح بفروشد.</p>
      <p>روحانی ادامه داد: وزیر خارجه آمریکا عصبانی است و می گوید چرا اروپایی‌ها در مقابل ایران که به تعهدات خود عمل نمی‌کند، اقدامی نمی‌کنند و این نشان می‌دهد که برجام به نفع ما بوده است و ما کار خود را درست انجام داده‌ایم.</p>
      <p>رئیس جمهور با تاکید بر اینکه برجام نه مقدس است ونه لعنتی ، گفت برجام یک قرار داد بین المللی است که باید تلاش کنیم از مزایای آن استفاده کنیم ، پیامبر(ص) هم با یهود  بنی قریظه قرار داد بست ، آنها خیانت کردند و پیامبر روبرویشان ایستاد، پیامبر با کفارپیمان بست و آنها پیمان شکستند. ما باید در هر شرایطی منافع خود را در نظر بگیریم.</p>
      <p>روحانی با بیان اینکه بودجه سال آینده در هیچ کجا متکی بر مذاکره نیست و مبنای بودجه تداوم تحریم است، گفت: وظیفه قانونی و انقلابی ما است که از هر راهی که برای رفع مشکلات وجود دارد، استفاده کنیم.</p>
      <p>رئیس جمهور تاکید کرد: دشمن بدنبال این است که به مردم ما فشار وارد کند، مردم ایستادگی و مقاومت می کنند اما معنایش این نیست که اگر راهی داریم که نقشه و توطئه دشمن را بشکنیم، آن راه را نرویم. مذاکره لازم و یک کار انقلابی است.</p>
      <p>روحانی با بیان اینکه همه باید با هم باشیم، گفت: انتخابات پیش روی ماست، فضا را آرام کنیم و همه در انتخابات فعال شویم، دانشجویان و دانشگاهیان در این زمینه وظیفه مهمی بر عهده دارند.</p>
      <p>رئیس جمهوربا تاکید بر اینکه آنها که می گویند انتخابات فایده و خاصیت ندارد، دلسوز مردم نیستند، گفت: همه باید تلاش کنیم با حضور در انتخابات و پای صندوق‌های رای، افراد لایق تر و بهتر را  انتخاب کنیم و آینده بهتری را برای کشور رقم بزنیم.</p>
      <p>در دیدار دانشجویان دانشگاه فرهنگیان با رئیس جمهور، نمایندگان 7 تشکل دانشجویی دیدگاه‌ها، نظرات و نقدهای خود را در زمینه‌های مختلف بیان کردند.</p>
      <p>نمایندگان انجمن های علمی و کرسی های آزاد اندیشی، شوراهای صنفی، انجمن های اسلامی، کانون های فرهنگی دانشجویی، بسیج دانشجویی،نشریات دانشجویی و جامعه اسلامی دانشجویان در سخنانی صریح به بیان دیدگاه های خود درخصوص مسائل مربوط به دانشگاه و دانشجویان و همچنین موضوعات روز جامعه پرداخته و در حضور رئیس جمهور و در فضایی آزاد دولت را به نقد کشیدند.</p>
      <p>انتقاد از وضعیت اقتصادی کشور، اتکا به جوانان و نخبگان کشور به جای اتکا به غرب و آمریکا، انتقاد از برجام، عملی نشدن وعده های دولت و رئیس جمهور به مردم، رفع نگاه تبعیض آمیز نسبت به دانشگاه فرهنگیان در مقایسه با دیگر دانشگاه های کشور، ضرورت حمایت از آزادی بیان دانشجویان ، انتقاد از نحوه اجرای افزایش قیمت بنزین و مشکلات ناشی از آن، انتقاد از نحوه خصوصی سازی ها در کشور،حمایت از جوانان و توجه به زنان، مقابله با مافیای کنکورو مدارس لاکچری، بازنگری در آئین نامه های وزارت علوم درمورد دانشجویان از جمله آئین نامه انضباطی، بازنگری اساسنامه دانشگاه فرهنگیان و توجه ویژه دولت به این دانشگاه، توجه ویژه به معلمان و فرهنگیان و اجرای کامل و درست طرح رتبه بندی، اعتماد به نسل جوان در سپردن مسئولیت ها، استفاده از ظرفیت دانشجویان و دانشگاه برای کمک به حل مشکلات کشور، توجه ویژه به کانون های فرهنگی و هنری دانشجویی، از جمله مواردی بود که از سوی دانشجویان مطرح و مورد انتقاد قرار گرفت.</p>
      <p>نمانیده انجمن های اسلامی در سخنان خود با تاکید بر اینکه پشیمان نیستیم که به شما رای دادیم، گفت: آقای رئیس جمهور انتظار داریم به وعده های خود عمل کنید، از وضع موجود ناراحت هستیم اما ناامید نیستیم.</p>
      <p>نماینده جامعه اسلامی دانشجویان نیز با بیان اینکه ما مخالف شما نیستیم اما منتقد هستیم، انتقادات خود را بی پرده و در حضور رئیس جمهور مطرح کرد.</p>
      <figure>
        <img src="http://media.president.ir/uploads/tumb/157588059227950400.jpg"/>
      </figure>
      <p>محسن حاجی میرزائی وزیر آموزش و پرورش نیز در سخنانی با تبریک روز دانشجو و قدردانی از رئیس جمهور بابت حضورش در این روز در دانشگاه فرهنگیان، این حضور را نشانه اهمیت معلمان و فرهنگیان برای دولت و شخص رئیس جمهور دانست.</p>
      <p>وزیر آموزش و پرورش با اشاره به موارد مطرح شده از سوی دانشجویان در این جلسه، گفت: دانشجو پرسشگر است، داور نیست، پرسش حق دانشجو است اما برای داوری باید تامل بیشتری کرد.</p>
      <p>حاجی میرزائی افزود: گام های مهم و بزرگی در دولت تدبیر و امید برای بهبود وضعیت معیشت فرهنگیان برداشته شده و رشد بودجه تعلیم و تربیت در بودجه سال آینده  از همه دستگاه ها و بخش ها بیشتر است، دولت به آموزش و پرورش توجه ویژه دارد.</p>
      <p>وزیر آموزش و پرورش تاکید کرد: دانشگاه فرهنگیان باید الگو و نمونه باشد.</p>
    </article>
  </body>
</html>