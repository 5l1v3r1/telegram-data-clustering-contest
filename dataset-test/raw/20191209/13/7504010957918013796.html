<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/scienza/biotech/2019/12/09/ibridi-maiale-scimmia/"/>
    <meta property="og:site_name" content="Wired"/>
    <meta property="article:published_time" content="2019-12-09T13:16:42+00:00"/>
    <meta property="og:title" content="Questi porcellini sono ibridi di maiale e scimmia. Ed è la prima volta che gli scienziati riescono a crearne"/>
    <meta property="og:description" content="I porcellini con qualche cellula di macaco, che però sono deceduti entro una settimana dalla nascita, sono il primo passo lungo il percorso che potrebbe portare a “fabbricare” organi umani per i trapianti"/>
  </head>
  <body>
    <article>
      <h1>Questi porcellini sono ibridi di maiale e scimmia. Ed è la prima volta che gli scienziati riescono a crearne</h1>
      <address><time datetime="2019-12-09T13:16:42+00:00">09 Dec 2019, 13:16</time> by <a rel="author" href="https://www.wired.it/author/mmagistroni/" target="_blank">Mara Magistroni</a></address>
      <h3>I porcellini con qualche cellula di macaco, che però sono deceduti entro una settimana dalla nascita, sono il primo passo lungo il percorso che potrebbe portare a “fabbricare” organi umani per i trapianti</h3>
      <p>Un po’ <b>maiali</b>, un po’ <b>macachi</b>. Un team di ricercatori cinesi è riuscito <b>per la prima volta</b> a far nascere dei porcellini con qualche cellula di scimmia. Su dieci embrioni <a href="https://www.wired.it/scienza/medicina/2019/08/05/embrioni-chimera-giappone/">ibridi</a> creati <b>solo due</b> si sono sviluppati e sono nati vivi – anche se la loro <b>vita</b> è stata <b>breve</b>, meno di una settimana. La comunità scientifica è divisa sul fatto che si tratti di un <b>reale successo</b>, ma è comunque un primo <b>tentativo</b> di un progetto che guarda molto lontano, alla produzione di <b>organi umani per i <a href="https://www.wired.it/scienza/medicina/2019/08/21/trapianti-silenzio-assenso/">trapianti</a></b>.</p>
      <p>Nel loro <a href="https://link.springer.com/article/10.1007%2Fs13238-019-00676-8">studio</a> pubblicato sulle pagine di <i>Protein&amp;Cell</i>, i ricercatori spiegano di aver inserito delle<b> cellule staminali embrionali</b> di macaco cinomolgo – modificate in modo tale da essere <b>fluorescenti</b> e quindi tracciabili – in embrioni di maiale. In totale sono stati <b>4mila</b> gli embrioni creati in laboratorio e impiantati nelle scrofe: solo <b>10</b> si sono sviluppati e sono <b>nati vivi</b>, e di questi solo <b>2</b> si sono rivelati delle <b>chimere</b>.</p>
      <p>Gli animali apparivano normali porcellini, ma le analisi hanno constatato la presenza di una <b>piccola percentuale</b> (tra 1 su 1000 e 1 su 10mila) di cellule di scimmia in diversi <a href="https://www.wired.it/scienza/medicina/2019/02/07/traffico-organi-cina-ritiro-400-studi-trapianti/">organi</a> e tessuti, quali cuore, fegato, milza, polmone e pelle.</p>
      <p>Entrambi i maialini, però, sono <b>morti entro una settimana</b> dalla nascita, anche se il <b>motivo</b> rimane un po’ un <b>mistero</b>. Dal momento che anche gli otto animali non chimerici sono deceduti, i ricercatori non credono dipenda dal fatto che fossero ibridi. Forse – ipotizzano – è un problema legato alla <a href="https://www.wired.it/scienza/medicina/2019/03/09/legge-40-fecondazione-assistita/"><b>fecondazione <i>in vitro</i></b></a>, che nel maiale non funziona altrettanto bene che nell’essere umano.</p>
      <p>Il risultato lascia un po’ l’amaro in bocca, ma il team cinese non si lascia scoraggiare e dichiara di stare già lavorando per migliorare la<b> tecnica</b> e creare <b>animali sani</b> con una <b>percentuale più alta</b> di cellule di scimmia.</p>
      <p>Nel mondo esistono molte altre chimere utilizzate per la ricerca scientifica. Alcune potremmo definirle <i>dirette concorrenti</i> dei maialini-scimmia cinesi. Si tratta degli <a href="https://www.wired.it/scienza/medicina/2016/06/07/embrione-umano-maiale/"><b>ibridi maiale-umano</b></a> creati a partire dal 2016 da alcuni team statunitensi, come quelli di Pablo Ross (University of California, Davis)<b> </b>e di Juan Carlos Izpisua Belmonte (Salk Institute, California), chimere che contenevano <b>1 su 100mila cellule umane</b>. Questi esperimenti, però, hanno molti <b>limiti</b>: oltre alla bassissima percentuale di cellule umane, agli <a href="https://www.wired.it/scienza/medicina/2019/07/03/cellule-staminali-embrioni-umani/">embrioni</a> chimerici non è consentito svilupparsi per oltre un mese. Il timore è che possano derivarne animali con un <b><a href="https://www.wired.it/scienza/medicina/2019/02/22/bimbe-geneticamente-modificate-cervello/">cervello</a> in parte umano</b>.</p>
    </article>
  </body>
</html>