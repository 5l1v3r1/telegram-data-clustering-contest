<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/teli-almot-alvo-medveket-talaltak-egy-japan-korhazban-2080995/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="Téli álmot alvó medvéket találtak egy japán kórházban"/>
    <meta property="og:description" content="Az anyamedvét és két bocsát sikerült biztonságos helyre szállítani."/>
  </head>
  <body>
    <article>
      <h6 class="kicker">ÁLLATI LELEMÉNY</h6>
      <h1>Téli álmot alvó medvéket találtak egy japán kórházban</h1>
      <address>
        <time datetime="2019-12-09T13:02:00+00:00">09 Dec 2019, 13:02</time>
      </address>
      <h4>Az anyamedvét és két bocsát sikerült biztonságos helyre szállítani.</h4>
      <p>Valószínűleg téli álmot aludt három medve, egy nőstény és két bocsa a japán Niigata prefektúra egy kórházának raktárépületében.</p>
      <p>Hétfőn fogták be mindhármukat, sem ember, sem állat nem sérült meg – közölte a helyi hatóság. A felnőtt példány másfél méter, a két kicsi fél méter magas volt.</p>
      <p>Minami Uonuma város rendőrségét vasárnap reggel értesítették a medvékről. Még aznap megpróbálták kihozni az állatokat a kórházból, de nem jártak sikerrel.</p>
      <p>Hétfő reggel rendőrség értesítette a helyi vadásztársaságot, melynek egy tagja nyugtató injekciót lőtt ki a felnőtt állatra, a két kicsit később hálóval fogták be – írták a helyi lapok.</p>
      <p>„Lehetséges, hogy téli álmot aludtak, ám ilyenkor is fel tudnak ébredni bizonyos ingerekre” – mondta el Migucsi Hideo, a Niigatai Egyetem munkatársa, az örvös medvék szakértője.</p>
      <p>
        <i>Borítókép: illusztráció</i>
      </p>
    </article>
  </body>
</html>