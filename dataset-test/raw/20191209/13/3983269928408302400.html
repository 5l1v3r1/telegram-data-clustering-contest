<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/almodovar-i-banderas-nominats-als-globus-dor-per-dolor-y-gloria/noticia/2969660/"/>
    <meta property="og:site_name" content="CCMA"/>
    <meta property="article:published_time" content="2019-12-09T13:39:00+00:00"/>
    <meta property="og:title" content="&quot;Dolor y gloria&quot;, d'Almodóvar, i Antonio Banderas, nominats als Globus d'Or"/>
    <meta property="og:description" content="El film opta al guardó de millor pel·lícula estrangera, i el seu protagonista, a millor actor"/>
  </head>
  <body>
    <article>
      <h1>"Dolor y gloria", d'Almodóvar, i Antonio Banderas, nominats als Globus d'Or</h1>
      <h2>El film opta al guardó de millor pel·lícula estrangera, i el seu protagonista, a millor actor</h2>
      <address><time datetime="2019-12-09T13:39:00+00:00">09 Dec 2019, 13:39</time> by <a rel="author">Redacció</a></address>
      <p>"<b>Dolor y gloria</b>", de Pedro Almodóvar, i el seu protagonista, <b>Antonio Banderas</b>, han estat nominats com a <b>millor pel·lícula estrangera</b> i <b>millor actor</b>, respectivament, en la 77a edició del Globus d'Or. L'Associació de la Premsa Estrangera de Hollywood ha anunciat les nominacions als Globus d'Or aquest dimarts.</p>
      <p>"Dolor y gloria" competirà en la <b>categoria de millor pel·lícula estrangera </b>amb "Parásitos" (Corea del Sud), "Retrato de una mujer en llamas" (França), "Los miserables'"(França) i "The farewell" (Xina- Estats Units).</p>
      <p>Pel que fa als rivals de Banderas en la <b>categoria de millor actor dramàtic</b> són Christian Bale ("Le Mans 66'", Adam Driver ("Historia de un matrimonio"), Jonathan Pryce ("Los dos Papas") i Joaquin Phoenix ("Joker").</p>
      <p><b>Ana de Armas </b>opta a <b>millor actriu de comèdia</b> per "Puñales por la espalda". Competirà amb Cate Blanchett ("Where'd You Go, Bernadette?"), Emma Thompson ("Late night"), Awkwafina ("The Farewell") i Beanie Feldstein ("Súper empollonas").</p>
      <p>
        <b>"Historia de un matrimonio", la favorita</b>
      </p>
      <p>La punyent "<b>Historia de un matrimonio</b>", de Noah Baumbach, sobre el trencament d'una parella, amb Scartlett Johansson i Adam Driver, parteix com a favorita, amb <b>6 nominacions</b>.</p>
      <p> </p>
      <figure>
        <img src="https://www.ccma.cat/multimedia/jpg/8/6/1575904461568.jpg"/>
      </figure>
      <p>
        <i>Scartlett Johansson a "Historias de un matrimonio"</i>
      </p>
      <p> </p>
      <p>La segueixen dues pel·lícules amb <b>5 nominacions</b>. En primer lloc, el magistral retrat de la màfia, "<b>El irlandés</b>", que firma Martin Scorsese, amb Robert de Niro, Al Pacino i Joe Pesci. I també l'homenatge als anys daurats del cinema que firma Tarantino a "<b>Había una vez en... Hollywood</b>", amb nominació per a Leonardo DiCaprio.</p>
      <p>Per categories, opten a la <b>millor pel·lícula de drama</b> "El irlandés", "1917", "Joker", "Historia de un matrimonio" i "Los dos papas".</p>
      <p>En comèdia o musical, les candidates són "Yo soy Dolemite", "Jojo Rabbit", "Puñales por la espalda", "Había una vez en... Hollywood" i "Rocketman".</p>
      <p>
        <b>Les nominacions de Netflix</b>
      </p>
      <p>La plataforma <b>Netflix</b> és la responsable de <b>dues de les pel·lícules amb més nominacions</b>: "Historia de un matrimonio" i "El irlandés".</p>
      <p> </p>
      <figure>
        <img src="https://www.ccma.cat/multimedia/jpg/3/8/1575904930583.jpg"/>
      </figure>
      <p>
        <i>Robert de Niro a "El irlandés"</i>
      </p>
      <p> </p>
      <p>Amb un total de <b>17 candidatures</b> en l'apartat cinèfil, Netflix s'ha imposat amb gran distància a altres estudis veterans com Sony Pictures (8), Walt Disney Studios i Warner Bros (6 cadascun).</p>
      <p>Els premis de cinema i televisió, Globus d'Or, del 2020 es lliuraran el 5 de gener, <b>un mes abans que els Oscars</b>, en una cerimònia a Beverly Hills conduïda una vegada més per <b>Ricky Gervais</b>. Les nominacions dels Globus d'Or són el primer indicador de les produccions preferides de la temporada de premis.</p>
      <p><b>Tom Hanks </b>rebrà el guardó Cecil B. DeMille a tota la carrera cinematogràfica i la presentadora <b>Ellen DeGeneres</b> rebrà el premi Carol Burnett per la trajectòria en televisió.</p>
    </article>
  </body>
</html>