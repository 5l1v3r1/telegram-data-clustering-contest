<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/91729"/>
    <meta property="og:site_name" content="Denník politika"/>
    <meta property="article:published_time" content="2019-12-09T13:35:02+00:00"/>
    <meta property="og:title" content="Priemyselné zväzy nesúhlasia s postupom Národného inšpektorátu práce, minister Richter oponoval"/>
    <meta property="og:description" content="9.12.2019 (Webnoviny.sk) – Asociácia priemyselných zväzov SR (APZ) zásadne nesúhlasí s tým, aby Národný inšpektorát práce (NIP) zapisoval fyzické a právnické osoby do zoznamu subjektov porušujúcich zákaz nelegálneho zamestnávania už na základe protokolu o výsledku inšpekcie práce, resp. dodatku k protokolu."/>
  </head>
  <body>
    <article>
      <h1>Priemyselné zväzy nesúhlasia s postupom Národného inšpektorátu práce, minister Richter oponoval</h1>
      <address><time datetime="2019-12-09T13:35:02+00:00">09 Dec 2019, 13:35</time> by <a rel="author">Webnoviny</a></address>
      <p>9.12.2019 (Webnoviny.sk) – Asociácia priemyselných zväzov SR (APZ) zásadne nesúhlasí s tým, aby Národný inšpektorát práce (NIP) zapisoval fyzické a právnické osoby do zoznamu subjektov porušujúcich zákaz nelegálneho zamestnávania už na základe protokolu o výsledku inšpekcie práce, resp. dodatku k protokolu.</p>
      <p>Podľa asociácie by sa tak stávalo skôr, ako je právoplatne rozhodnuté o uložení pokuty. Takýto legislatívny návrh je súčasťou novely zákona o byrokracii, o ktorej v pondelok rokovala Hospodárska a sociálna rada.</p>
      <h3>Rozpor so správnym poriadkom</h3>
      <p><i>„Vzniesli sme zásadné námietky voči návrhu zákona, ktorý by menil správne konanie, čo sa týka Národného inšpektorátu práce,“</i> povedal po rokovaní tripartity prezident APZ Alexej Beljajev.</p>
      <p>Ak by podľa neho parlament takýto návrh schválil, bol by v rozpore s Ústavou SR a slovenským správnym poriadkom. APZ preto navrhuje, aby subjekty boli zapisované do tohto zoznamu bezodkladne až potom, ako rozhodnutie o uložení pokuty nadobudne právoplatnosť.</p>
      <p>Aj v súčasnosti je postup NIP podľa Beljajeva v rozpore so správnym poriadkom a firmy sú uvádzané do zoznamu subjektov porušujúcich zákaz nelegálneho zamestnávania bez toho, aby sa ukončilo správne konanie voči nim.</p>
      <p><i>„Chápeme pripomienku ministerstva práce a sociálnych vecí, že správne konanie niekedy trvá neúmerne dlho a tým porušovatelia zákona majú nejakú časovú výhodu, ale myslíme si, že na bezpráví sa nedá postaviť právo,“</i> zdôraznil šéf APZ.</p>
      <h3>Účel by to nesplnilo</h3>
      <p>Minister práce a sociálnych vecí Ján Richter uviedol, že postup NIP pri zapisovaní fyzických a právnických osôb do zoznamu subjektov porušujúcich zákaz nelegálneho zamestnávania nie je takýmto spôsobom zakotvený v legislatíve prvýkrát.</p>
      <p><i>„Ak by sme čakali na správne konanie, ktoré skutočne niekedy trvá aj rok aj viac, ten účel by to nesplnilo,“</i> povedal. Upozornil na to, že veľakrát môže byť nelegálne zamestnaný aj cudzinec a cudzinecká polícia v tomto prípade veľmi promptne koná.</p>
      <p><i>„Nemôže čakať na správne konanie a takýto človek je vyhostený zo Slovenska,“</i> zdôraznil minister. Ako uviedol, je presvedčený o tom, že zamestnanci aj zamestnávatelia majú záujem na <i>„čistote prostredia“,</i> aby niekto nebol konkurenčne zvýhodnený tým, že niekoho nelegálne zamestnáva a neodvádza za neho sociálne odvody. <i>„Sme pripravení na túto tému debatovať,“</i> dodal Richter.</p>
      <p>Viac k témam: <a href="https://www.webnoviny.sk/tag/narodny-inspektorat-prace/"><u>Národný inšpektorát práce</u></a>, <a href="https://www.webnoviny.sk/tag/tripartita/"><u>tripartita</u></a><br/>Zdroj: Webnoviny.sk – <a href="https://www.webnoviny.sk/priemyselne-zvazy-nesuhlasia-s-postupom-narodneho-inspektoratu-prace-minister-richter-oponoval/"><u>Priemyselné zväzy nesúhlasia s postupom Národného inšpektorátu práce, minister Richter oponoval</u></a> © SITA Všetky práva vyhradené.</p>
    </article>
  </body>
</html>