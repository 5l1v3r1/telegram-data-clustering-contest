<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/tanara-rapita-strada-vaslui-330201.html"/>
    <meta property="og:site_name" content="Observator"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Tânără de 23 ani răpită de pe stradă, în Vaslui. Fostul iubit, tatăl şi fratele fetei au tâlhărit-o şi au băgat-o cu forţa în maşină"/>
    <meta property="og:description" content="Momente de groază trăite de o tânără de 23 de ani din Vaslui. Fata a fost răpită şi tâlhărită de fostul iubit, care a fost ajutat de tatăl şi fratele victimei."/>
  </head>
  <body>
    <article>
      <h1>Tânără de 23 ani răpită de pe stradă, în Vaslui. Fostul iubit, tatăl şi fratele fetei au tâlhărit-o şi au băgat-o cu forţa în maşină</h1>
      <address><time datetime="2019-12-09T13:49:00+00:00">09 Dec 2019, 13:49</time> by <a rel="author">Veronica Micu</a></address>
      <p>
        <b>
          <b>Momente de groază trăite de o tânără de 23 de ani din Vaslui. Fata a fost răpită şi tâlhărită de fostul iubit, care a fost ajutat de tatăl şi fratele victimei.</b>
        </b>
      </p>
      <p>Tânăra din comuna Iana a fost răpită şi tâlhărită de fostul ei iubit, la comiterea infracţiunilor participând, la solicitarea bărbatului, tatăl şi fratele victimei.</p>
      <p>Potrivit reprezentanţilor IPJ Vaslui, incidentul s-a produs în Autogara Bârlad, de unde fata urma să ia un mijloc de transport spre casă.</p>
      <p>Ea a fost aşteptată de fostul concubin, care a obligat-o să meargă la domiciliul său din comuna Coroieşti, fiind ajutat de fratele şi de tatăl femeii.</p>
      <h3>Tânără răpită şi tâlhărită de fostul iubit, în Vaslui</h3>
      <p>
        <i>'Poliţiştii Biroului de Investigaţii Criminale Bârlad al Poliţiei Municipiului Bârlad au probat activitatea infracţională a trei bărbaţi, în vârstă de 24, 51 şi 33 de ani, din comuna Coroieşti, respectiv comuna Iana, judeţul Vaslui, bănuiţi de comiterea infracţiunilor de infracţiunilor de lipsire de libertate în mod ilegal, tâlhărie şi tulburarea ordinii şi liniştii publice.</i>
      </p>
      <p><i>În urma cercetărilor efectuate,  poliţiştii au stabilit faptul că, pe fondul unor neînţelegeri mai vechi, bărbaţii sus-menţionaţi au tulburat ordinea şi liniştea publică în zona autogării din municipiul Bârlad. Acolo, aceştia, prin violenţă, au deposedat o rudă de-a lor, o femeie în vârstă de 23 de ani, din comuna Iana, de telefonul mobil şi au lipsit-o de libertate în mod ilegal. Victima a fost transportată cu o maşină, împotriva voinţei sale, de la Bârlad până în localitatea Hreasca, comuna Coroieşti, judeţul Vaslui'</i>, au precizat reprezentanţii IPJ Vaslui.</p>
      <p>Faţă de fostul concubin şi faţă de tatăl victimei, s-a luat măsura reţinerii pentru o perioadă de 24 de ore, ulterior cei doi fiind prezentaţi Parchetului de pe lângă Judecătoria Bârlad, care a dispus măsura preventivă a controlului judiciar pentru o perioadă de 60 de zile.</p>
      <p>Bărbatul de 24 de ani, fratele femeii, este cercetat în stare de libertate.</p>
    </article>
  </body>
</html>