<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.hlavnydennik.sk/2019/12/09/kotlebovci-chceli-organizovat-stretnutie-v-dk-luky-petrzalka-im-odmietla-prenajat-priestory/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T13:25:18+00:00"/>
    <meta property="og:title" content="Kotlebovci chceli organizovať stretnutie v DK Lúky, Petržalka im odmietla prenajať priestory"/>
    <meta property="og:description" content="Kotlebovci chceli v utorok 10. decembra o 17:00 zorganizovať stretnutie s občanmi v Dome kultúry (DK) Lúky v bratislavskej mestskej časti Petržalka. Mestská časť stretnutie zatrhla zrušením prenájmu priestorov pre stretnutie kotlebovcov s občanmi. Pre agentúru SITA to uviedla hovorkyňa Petržalky Mária Halašková. Ako ďalej informovala, Petržalka má informácie, že..."/>
  </head>
  <body>
    <article>
      <h1>Kotlebovci chceli organizovať stretnutie v DK Lúky, Petržalka im odmietla prenajať priestory</h1>
      <address><time datetime="2019-12-09T13:25:18+00:00">09 Dec 2019, 13:25</time> by <a rel="author">SITA</a></address>
      <p>
        <b>Kotlebovci chceli v utorok 10. decembra o 17:00 zorganizovať stretnutie s občanmi v Dome kultúry (DK) Lúky v bratislavskej mestskej časti Petržalka. Mestská časť stretnutie zatrhla zrušením prenájmu priestorov pre stretnutie kotlebovcov s občanmi.</b>
      </p>
      <p>Pre agentúru SITA to uviedla hovorkyňa Petržalky Mária Halašková. Ako ďalej informovala, Petržalka má informácie, že sa charakter stretnutia po zrušení nájmu má zmeniť. Mestská časť preto požiadala o pomoc mestskú políciu. Tá bude v utorok 10. decembra v čase od 16:00 do 18:00 na Vígľašskej ulici dohliadať na verejný poriadok.</p>
      <p>„O tom, že sa v DK Lúky bude konať táto akcia sa Petržalka dozvedela až z propagačných materiálov a informácií uvedených na stránkach ĽS Naše Slovensko,“ vysvetlila Halašková. Zmluvu o prenájme priestorov DK Lúky uzavreli s fyzickou osobou, ktorá neuviedla, že ide o prenájom „na propagáciu extrémistickej a fašizmus propagujúcej politickej strany,“ uviedla Halašková s tým, že akcie propagujúce fašizmus a extrémizmus mestská časť Petržalka kategoricky odmieta.</p>
      <p>Na stretnutí mal byť podľa petržalských okresných predsedov za Progresívne Slovensko a SPOLU Petra Koupila a Pavla Škápika prítomný aj bývalý poslanec Národnej rady SR Milan Mazurek. Podľa nich je neprijateľné, aby sa takéto stretnutie konalo v priestoroch, kde sa neraz organizovali podujatia pripomínajúce hrôzy fašizmu z obdobia druhej svetovej vojny.</p>
    </article>
  </body>
</html>