<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/trots-dopningsstraffet-ryssland-kan-delta-i-fotbolls-vm/"/>
    <meta property="og:site_name" content="DN.SE"/>
    <meta property="article:published_time" content="2019-12-09T13:38:47+00:00"/>
    <meta property="og:title" content="Trots dopningsstraffet – Ryssland kan delta i fotbolls-VM"/>
    <meta property="og:description" content="Wada har stängt av Ryssland från OS och VM i fyra år, men landet kan troligen delta i fotbolls-VM 2022 under neutral flagg."/>
  </head>
  <body>
    <article>
      <h1>Trots dopningsstraffet – Ryssland kan delta i fotbolls-VM</h1>
      <address><time datetime="2019-12-09T13:38:47+00:00">09 Dec 2019, 13:38</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>Ryssland stängs formellt av från OS och VM de kommande fyra åren av Wada. Men ett ryskt landslag kommer troligen ändå att kunna delta i fotbolls-VM i Qatar 2022, under neutral flagg.</b>
      </p>
      <p>Wadas styrelse bestämde på måndagen att Ryssland ska stängas av från OS och VM de kommande fyra åren på grund av att landet har manipulerat data i den databas som lämnades in till Wada tidigare i år, efter den stora dopningshärvan i landet.</p>
      <p>Men konsekvenserna för fotbollen blir i praktiken små. </p>
      <p>På frågan om Ryssland kommer att få delta i VM i Qatar 2022 svarade Wadas licenskommittés ordförande Jonathan Taylor på en presskonferens:</p>
      <p>– Om de kvalificerar sig, så kan ett lag som representerar Ryssland inte delta, men de kan ansöka om att delta som en neutral enhet, inte som Ryssland.</p>
      <p><b>Wada tillåter idrottare </b>som<b> </b>kan visa att de inte berörs av det mörkande av dopningsprover som avslöjats att tävla under neutral flagg, vilket innebär att många ryssar troligen kommer att tävla ändå, även på OS och VM.</p>
      <p>En skillnad jämfört med tidigare beslut om den ryska dopningshärvan är att de som skrivit under Wadakoden, vilket internationella fotbollsförbundet Fifa har gjort, måste följa Wadas beslut. </p>
      <p>Vad som ännu inte är klart är om Ryssland väljer att motsätta sig straffet, vilket landet väntas göra. I så fall avgör Idrottens skiljedomstol Cas om Wadas avstängning blir gällande eller ej.</p>
      <p><b>Jonathan Taylor säger att </b>det är specialidrottsförbunden som är ansvariga för att verkställa Wadas beslut, och hur det görs konkret kan skilja mellan olika idrotter, till exempel individuella och lagsporter.</p>
      <p>– Om (Fifa) vill låta idrottare som inte är inblandade delta kan de göra det, men Wada måste godkänna det. Vad som är väldigt tydligt är att när det här är ett slutgiltigt beslut, så måste alla verkställa det. De måste göra det i samarbete med Wada, säger Jonathan Taylor.</p>
      <p>Däremot kommer Ryssland att kunna delta i VM-kvalet som startar i höst, som Ryssland. Utöver OS och Paralympics är det enbart de turneringar där världsmästaren utses som omfattas, och det sker inte i kvalet, säger Jonathan Taylor.</p>
      <p>Sommarens EM, där Ryssland deltar och är ett av tolv värdländer, omfattas inte. Inte heller Champions League-finalen i Sankt Petersburg 2021 påverkas.</p>
      <p><a href="https://www.dn.se/sport/ryssland-stangs-av-fran-os-och-vm/">Läs mer: Ryssland stängs av från OS och VM</a> </p>
      <p>
        <a href="https://www.dn.se/sport/jens-littorin-det-ar-idrottarna-och-inte-manipulatorerna-som-straffas/">Jens Littorin: Det är idrottarna och inte manipulatörerna som straffas</a>
      </p>
    </article>
  </body>
</html>