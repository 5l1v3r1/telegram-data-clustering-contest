<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191209-takarekbank-heti-osszefoglalo.html"/>
    <meta property="og:site_name" content="Origo"/>
    <meta property="article:published_time" content="2019-12-09T13:01:00+00:00"/>
    <meta property="og:title" content="Célkeresztben a francia pezsgők, sajtok és ruházati termékek"/>
    <meta property="og:description" content="A Takarékbank heti tőke- és pénzpiaci összefoglalója."/>
  </head>
  <body>
    <article>
      <h1>Célkeresztben a francia pezsgők, sajtok és ruházati termékek</h1>
      <address><time datetime="2019-12-09T13:01:00+00:00">09 Dec 2019, 13:01</time> by <a rel="author">Origo</a></address>
      <p><b>Az előző napok ralija után a múlt hét elején lefordultak a nemzetközi tőzsdék, különösen a párizsi börze teljesített gyengén, miután kiderült, hogy több, nagy mennyiségben exportált francia termékre is vámot vetne ki az USA. A budapesti tőzsde emelkedéssel zárta a heten, az OTP részvényei új csúcsra futottak, a forint pedig erősödni tudott. <br/></b>Európában a múlt hét hétfőn</p>
      <aside>jelentősen lefordultak a tőzsdék, a német és a francia index 2 százalék feletti mínuszban fejezte be a napot, azt követően, hogy az amerikai elnök felélesztette az acélvámokat a dél-amerikai kereskedelmi partnerek irányába, mivel devizamanipulátoroknak tartja őket.</aside>
      <p>A befektetők szerint ezt követően következhet ismét Európa (Franciaország esetében már kilátásban is van 2,4 milliárd dollár értékű vámemelés, az amerikai techcégekre kivetett különadókra válaszul), és újra erőre kaphat a vámháború. A Wall Street is visszább lépett az azt megelőző heti új rekordok után, a várakozásoktól elmaradó amerikai feldolgozóipari adatok és az újra felpörögni látszó vámháborúzás érzékelhető csapást mér(t) a befektetői hangulatra.</p>
      <h3>A vámháború szorításában</h3>
      <p>Másnap Donald Trump az esetlegesen 2020 utánra halasztódó kereskedelmi megállapodásról szóló kommentárja megtette a hatását Európában is, érdemben estek az indexek, a francia vállalatok számára különösen érzékenyek lehetnek a legújabb fejlemények, mivel</p>
      <aside>a francia pezsgők, sajtok és ruházati termékek is a vámháború célkeresztjébe kerültek.</aside>
      <figure>
        <img src="https://cdn.nwmgroups.hu/s/img/i/1605/20160512gourmet-fesztival-20163.jpg?w=644&amp;h=428"/>
        <figcaption>A francia pezsgőre is importvámot vetne ki az Egyesült Államok<cite>Forrás: Zirig Árpád</cite></figcaption>
      </figure>
      <p>Amerikában a kezdeti erős mínuszokból a nap végére sikerült valamelyest szépíteni, de így is 1 körüli mértékben csökkentek a vezető indexek, a DJIA-t az Intel és a Goldman Sachs húzta le. A kereskedelmi megállapodás lehetősége elillanni látszik, és</p>
      <aside>az amerikai kereskedelmi miniszter is megerősítette, hogy december 15-én minden bizonnyal életbe lépnek az új vámok.</aside>
      <p>A kínai kereskedelmi miniszter csütörtökön ugyanakkor megerősítette, hogy (ismét) közelednek a kereskedelmi megállapodás első fázisának lezárásához, habár konkrétumokat nem árult el, még utalás szintjén sem, és ez nem jelent jót az eddigiek alapján. Ennek ellenére az indexek minimális plusszal reagáltak a hírekre. A nap nyertese az amerikai tőzsdén a Nike és az Apple volt, Európában viszont</p>
      <aside>a Glencore esett 9 százalékot, miután Nagy-Britannia kiemelt csalások elleni hatósága vesztegetéssel kapcsolatos vizsgálat megindításáról értesítette a céget,</aside>
      <p>amely már az amerikai hasonló hatóság által is vizsgálat alatt áll a Kongóban és Nigériában vélhetően elkövetett gazdasági bűncselekmények miatt.</p>
      <p>A hetet végül 0,1 százalékos esés és 0,2 százalékos emelkedés között fejezték be az amerikai indexek, a német DAX 0,5, a londoni FTSE 1,5, a milánói börze pedig 0,3 százalékkal került lejjebb a múlt héten.</p>
      <figure>
        <img src="https://cdn.nwmgroups.hu/s/img/i/1902/20190212open-pit-copper-mining-in.jpg?w=644&amp;h=429"/>
        <figcaption>Sokat estek a Glencore részvényei<cite>Forrás: Getty Images/Per-Anders Pettersson</cite></figcaption>
      </figure>
      <aside>A hazai tőzsde vezető indexe 1,2 százalékos emelkedéssel fejezte be a heti kereskedést.</aside>
      <p>A magyar vezető papírok pedig -2,1 és +4,3 százalék között zárták a kereskedést. Az OTP új csúcson, 14.900 forinton zárt pénteken, míg 0,3 százalékkal folytatódott a Richter ralija.</p>
      <h3>A múlt héten erősödött a forint</h3>
      <p>Hat havi csúcsára erősödött a dollár a jennel szemben múlt hétfőn, a vártnál némileg jobb kínai feldolgozóipari hangulat tompította a globális lassulás miatti félelmeket. Miután hetek óta igen ingerszegény a nemzetközi makrogazdasági környezet, úgy tűnik, ilyen kevés is elég egy erőteljesebb fordulathoz. A kínai kitettség miatt a hírekre reagálva az ausztrál és az új-zélandi dollár is 4 havi csúcsra kapaszkodott, illetve utóbbi ország kormánya fiskális stimulusba is kezdene infrastrukturális beruházások révén, amivel nincs is egyedül a világgazdaságban és akár érdemi támaszt is jelenhet majd.</p>
      <aside>A forint tovább folytatta a menetelést kedden is,</aside>
      <p>az euró ellenében a 331-es szintet kóstolgatta, a dollár ellenében pedig stabilan a 300-as szint alá került, a régiós erősödés eközben hibahatáron belüli volt, így a forint némileg kilógott felfelé, és az erejét a hét végéig megőrizte. Szerdán egyhavi mélypontjára, az 1,11-es szint fölé került a dollár, amit a kereskedelempolitika által okozott bizonytalanság, valamint a novemberi, a vártnál érdemben gyengébb amerikai ADP munkahelyteremtési számok indukáltak. Ezen felül a novemberi jelzálogkérelmek is közel 10 százalékot estek az USA-ban, ami elég riasztó képet fest előzetesen.</p>
      <figure>
        <img src="https://cdn.nwmgroups.hu/s/img/i/1906/20190626uj-forint-bankjegyek6.jpg?w=644&amp;h=430"/>
        <figcaption>Erősödött a forint a múlt héten<cite>Forrás: Shutterstock</cite></figcaption>
      </figure>
      <aside>Kérdéses, hogy a Fedet ez mennyire fogja esetleg újabb lazítás irányába tolni a következő ülésen, ami értelemszerűen tolná lefelé a dollárt.</aside>
      <p>Csütörtökön ismét az 1,11-es szintig esett a dollár az euróval szemben, amit elsősorban az euró (és a font) menetelése okoz – annak ellenére, hogy a legutolsó havi német ipari termelés ismét alulmúlta a várakozásokat -, illetve a vártnál gyengébb heti amerikai makroadatok, de a kivárás is nagyon erős a piacokon, ismét egyre zavarosabb a kép a kereskedelmi konfliktusokat illetően minden fél irányából. A dollár végül 0,3 százalékot gyengült az euróval szemben a hét folyamán.</p>
      <aside>A hazai fizetőeszköz heti teljesítménye pedig 1 százalék erősödés volt az euróval és 1,3 százalékos plusz a dollár ellenében,</aside>
      <p>míg a régiós devizák szintén többnyire erősödtek a hét folyamán.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20191202-takarekbank-heti-osszefoglalo.html"/>
        <a href="https://www.origo.hu/gazdasag/20191125-takarekbank-heti-osszefoglalo.html"/>
        <a href="https://www.origo.hu/gazdasag/20191118-takarekbank-heti-osszefoglalo.html"/>
      </related>
    </article>
  </body>
</html>