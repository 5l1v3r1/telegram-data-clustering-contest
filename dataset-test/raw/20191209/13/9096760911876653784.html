<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalzone.nl/doc.asp?uid=364110"/>
    <meta property="og:site_name" content="Voetbalzone"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="Axel Witsel maakt lelijke val in huis en is na operatie klaar in 2019"/>
    <meta property="og:description" content="Borussia Dortmund kan dit kalenderjaar niet meer beschikken over Axel Witsel. De Belgische middenvelder is geblesseerd geraakt in zijn eigen huis. De dertigjarige international is gevallen, waarbij hij een kwetsuur in zijn gezicht heeft opgelopen. Witsel is inmiddels geopereerd en kan pas in 2020 weer in actie komen, zo laat de Duitse topclub maandag weten via de officiële kanalen."/>
  </head>
  <body>
    <article>
      <h1>Axel Witsel maakt lelijke val in huis en is na operatie klaar in 2019</h1>
      <address>
        <time datetime="2019-12-09T13:02:00+00:00">09 Dec 2019, 13:02</time>
      </address>
      <p>
        <b><a href="https://www.voetbalzone.nl/club.asp?uid=276">Borussia Dortmund</a> kan dit kalenderjaar niet meer beschikken over <a href="https://www.voetbalzone.nl/speler.asp?uid=13531">Axel Witsel</a>. De Belgische middenvelder is geblesseerd geraakt in zijn eigen huis. De dertigjarige international is gevallen, waarbij hij een kwetsuur in zijn gezicht heeft opgelopen. Witsel is inmiddels geopereerd en kan pas in 2020 weer in actie komen, zo laat de Duitse topclub maandag weten via de officiële kanalen.</b>
      </p>
      <p>Na zijn val werd Witsel geopereerd in het Dortmunder Klinikzentrums Nord. “Witsel heeft het ziekenhuis inmiddels verlaten en is al bezig aan zijn herstel”, zo laat Dortmund weten in een verklaring. Wat Witsel precies mankeert is vooralsnog onduidelijk. Hij zal de groepswedstrijd in de Champions League tegen Slavia Praag van dinsdagavond aan zich voorbij moeten laten gaan.</p>
      <p>Verder mist Witsel dit kalenderjaar de competitiewedstrijden tegen FSV Mainz 05, RB Leipzig en TSG Hoffenheim. Witsel kwam afgelopen zaterdag nog negentig minuten in actie in de met 5-0 gewonnen wedstrijd tegen Fortuna Düsseldorf. Dit seizoen kwam hij in 21 wedstrijden in alle competities tot 3 goals en evenveel assists. "Het is jammer voor hem, maar ook voor ons. Hij is een zeer belangrijke speler en we hopen hem zo snel mogelijk weer fit terug te krijgen", aldus trainer Lucien Favre.</p>
    </article>
  </body>
</html>