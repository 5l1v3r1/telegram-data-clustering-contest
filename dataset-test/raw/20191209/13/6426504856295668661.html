<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/kalendarz-google-zmiany-kalendarzy.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T13:22:34+00:00"/>
    <meta property="og:title" content="No nareszcie! Zmiana w Kalendarzu Google pozwoli ci naprawić pomyłki przy planowaniu dnia"/>
    <meta property="og:description" content="Kalendarz Google w końcu dodaje funkcję, która powinna być w nim dostępna od lat, i która ułatwi życie wielu ludziom."/>
  </head>
  <body>
    <article>
      <h1>No nareszcie! Zmiana w Kalendarzu Google pozwoli ci naprawić pomyłki przy planowaniu dnia</h1>
      <address><time datetime="2019-12-09T13:22:34+00:00">09 Dec 2019, 13:22</time> by <a rel="author" href="https://www.spidersweb.pl/author/lukaszkotkowski" target="_blank">Łukasz Kotkowski</a></address>
      <p>
        <b>Przeciętny człowiek ma w kalendarzu na telefonie jeden kalendarz, ale ci, którzy pracują z innymi ludźmi lub po prostu są bardziej zorganizowani, mają ich wiele. Kalendarz Google nie był do tej pory najlepszym miejscem dla takiego stylu pracy – to się właśnie zmienia.</b>
      </p>
      <p>Sam w moim Kalendarzu Google mam 7 osobnych kalendarzy. Prywatny, współdzielony z żoną + pięć kalendarzy służbowych. Każdy pełni inną funkcję, każdy jest potrzebny, do każdego wpisuję inne zadania. O ile jednak Google Calendar ładnie wyświetla wszystkie eventy ze wszystkich kalendarzy, tak do tej pory brakowało w nim jednej opcji.</p>
      <h3>Kalendarz Google w końcu pozwoli na zmianę kalendarza.</h3>
      <p>Do tej pory, jeśli wpisując nowe wydarzenie pomyliliśmy kalendarz, jedyną opcją na zmianę stanu rzeczy było… usunięcie wydarzenia i dodanie nowego. Trudno w to uwierzyć, ale naprawdę nie dało się zmienić w polu edycji kalendarza, do którego chcemy przypisać dane wydarzenie. Korzystam z wielu urządzeń na raz i często jako domyślny kalendarz Google Calendar otwiera mój prywatny. Nie zliczę, ile razy przez omyłkę wpisałem godziny dyżuru w pracy do prywatnego kalendarza, zamiast dodać je do kalendarza dyżurów, i musiałem usuwać i dodawać wydarzenie na nowo. Sytuacja o tyle kuriozalna, iż jest to jedna z najbardziej podstawowych funkcji w aplikacji kalendarza. A jednak w Google Calendar do tej pory jej brakowało.</p>
      <p>Teraz wystarczy dotknąć nowego pola wyboru kalendarza w oknie edycji wydarzenia i voila – możemy wybrać, do jakiego kalendarza przypisujemy wydarzenie.</p>
      <p>Tak wygląda pole edycji przed aktualizacją (nie możemy wybrać kalendarza):</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/kalendarz-google-zmiany.png"/>
      </figure>
      <p>A tak po aktualizacji (zrzut ekranu z Androida):</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/kalendarz-google-zmiany-2.jpg"/>
      </figure>
      <p>Nowa wersja aplikacji trafia już do użytkowników smartfonów z Androidem – jeśli jeszcze jej nie macie, można wejść do Sklepu Play i zobaczyć, czy w sekcji “Moje gry i aplikacje” nie czeka przypadkiem update. Wersja Kalendarza na iOS jeszcze nie otrzymała aktualizacji, ale zapewne stanie się to niebawem.</p>
      <p>Zmiana w Kalendarzu Google nie należy do największych, ale ten drobiazg z pewnością ułatwi życie wielu ludziom.</p>
      <p> </p>
    </article>
  </body>
</html>