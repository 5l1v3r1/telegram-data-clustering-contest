<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/josep-borrell-noul-sef-al-diplomatiei-ue-indeamna-blocul-sa-adopte-limbajul-puterii_1411185.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T13:55:09+00:00"/>
    <meta property="og:title" content="Josep Borrell, noul şef al diplomaţiei UE, îndeamnă blocul să adopte 'limbajul puterii'"/>
    <meta property="og:description" content="Noul şef al diplomaţiei Uniunii Europene, Josep Borrell, consideră că blocul trebuie să abordeze politica externă cu mai multă încredere şi..."/>
  </head>
  <body>
    <article>
      <h1>Josep Borrell, noul şef al diplomaţiei UE, îndeamnă blocul să adopte 'limbajul puterii'</h1>
      <address><time datetime="2019-12-09T13:55:09+00:00">09 Dec 2019, 13:55</time> by <a rel="author">Roxana Ghiorghian</a></address>
      <p>
        <b>Noul şef al diplomaţiei Uniunii Europene, Josep Borrell, consideră că blocul trebuie să abordeze politica externă cu mai multă încredere şi să folosească "limbajul puterii", relatează luni dpa, potrivit <a href="https://www.agerpres.ro/">Agerpres</a>.</b>
      </p>
      <p>"Trebuie să vorbim la unison în limba intereselor şi valorilor noastre. Trebuie să folosim mai mult limbajul puterii, nu pentru a cuceri, ci pentru a contribui la o lume mai paşnică, prosperă şi dreaptă", a îndemnat diplomatul spaniol într-o scrisoare adresată miniştrilor de externe din statele UE, care se reunesc luni la Bruxelles. <br/><br/>Potrivit diplomatului spaniol, lumea se află în prezent într-o situaţie "foarte îngrijorătoare". <br/><br/>"Preţuim normele, dar le observăm reculul. Elogiem virtuţile interdependenţei economice, dar vedem cum sunt luate ostatice de politica puterii. Ne revendicăm în mod îndreptăţit statutul de 'soft power', dar competitorii noştri, rivalii noştri şi chiar aliaţii noştri tind să-şi convertească propria 'soft power' într-o 'hard power'. Comerţul, tehnologia, banii şi informaţiile sunt transformate în arme", a scris Borrell.</p>
    </article>
  </body>
</html>