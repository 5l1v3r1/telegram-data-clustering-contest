<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2834226-eksgolova-slidcogo-upravlinna-gpu-serbina-vijsov-iz-sizo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T13:35:00+00:00"/>
    <meta property="og:title" content="Ексголова слідчого управління ГПУ Щербина вийшов із СІЗО"/>
    <meta property="og:description" content="Колишній керівник Головного слідчого управління Генпрокуратури Ігор Щербина, якого затримали за отримання хабара, вийшов під заставу."/>
  </head>
  <body>
    <article>
      <h1>Ексголова слідчого управління ГПУ Щербина вийшов із СІЗО</h1>
      <h2>Колишній керівник Головного слідчого управління Генпрокуратури Ігор Щербина, якого затримали за отримання хабара, вийшов під заставу.</h2>
      <address>
        <time datetime="2019-12-09T13:35:00+00:00">09 Dec 2019, 13:35</time>
      </address>
      <p>Про це повідомила у коментарі Укрінформу прессекретар Спеціалізованої антикорупційної прокуратури Ольга Постолюк.</p>
      <p>"Ігор Щербина вийшов із СІЗО під заставу", - сказала вона.</p>
      <p>Як повідомлялося, Вищий антикорупційний суд частково задовольнив клопотання детектива Національного антикорупційного бюро та обрав запобіжний захід ексначальнику Головного слідчого управління Генеральної прокуратури України у вигляді тримання під вартою з альтернативою внесення застави у розмірі 2 130 100 грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2830404-kolisnomu-kolezi-trubi-povidomili-pro-pidozru-za-vimaganna-habara.html">Колишньому колезі Труби повідомили про підозру за вимагання хабара</a>
      </blockquote>
      <p>3 грудня детективи затримали колишнього начальника ГСУ ГПУ Щербину і підприємця, які хотіли дати 75 тис. дол. хабара керівнику Державного бюро розслідувань.</p>
      <p>За версією слідства, колишній посадовець ГПУ за посередництва підприємця у сфері будівництва вимагав від однієї зі столичних компаній-забудовниць 150 тис. дол. неправомірної вигоди нібито для подальшої передачі директору ДБР. Очільник ДБР в обмін на гроші начебто мав закрити кримінальне провадження, що розслідує територіальне управління цього органу щодо дій згаданої компанії. Згодом детективи повідомили затриманим про підозру.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2831975-sud-arestuvav-kolisnogo-kolegu-trubi-zastava-ponad-2-miljoni.html">Суд арештував колишнього колегу Труби, застава - понад 2 мільйони</a>
      </blockquote>
      <p>Директор ДБР Роман Труба заявив, що дізнався з новин, що нібито його колишній колега з "часів ГПУ за гроші обіцяв впливати на перебіг кримінальних проваджень у ДБР, і це кримінальне провадження розслідує НАБУ".</p>
      <p>4 грудня <a href="https://www.ukrinform.ua/tag-sap">САП</a> подала до суду клопотання про обрання Щербині запобіжного заходу у вигляді тримання під вартою з можливістю внесення 3,6 млн грн застави.</p>
    </article>
  </body>
</html>