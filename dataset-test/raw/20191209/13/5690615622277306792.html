<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840286-fsb-namagalasya-zaverbuvati-dvokh-meshkantsiv-luganschini-sbu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T13:40:00+00:00"/>
    <meta property="og:title" content="ФСБ намагалася завербувати двох жителів Луганщини - СБУ"/>
    <meta property="og:description" content="КИЇВ. 9 грудня. УНН. До правоохоронців звернулися двоє жителів Луганської області, та повідомили, що їх намагалися завербувати співробітники ворожої …"/>
  </head>
  <body>
    <article>
      <h1>ФСБ намагалася завербувати двох жителів Луганщини - СБУ</h1>
      <address><time datetime="2019-12-09T13:40:00+00:00">09 Dec 2019, 13:40</time> by <a rel="author">Валерія Гуржий</a></address>
      <p><b>КИЇВ. 9 грудня. УНН. </b>До правоохоронців звернулися двоє жителів Луганської області, та повідомили, що їх намагалися завербувати співробітники ворожої спецслужби. Про це <b>УНН</b> повідомили у пресцентрі Служби безпеки України.</p>
      <p>Двоє мешканців селища Мілове планували відвідати родичів у Ростовській області. Після перетину державного кордону вони були затримані прикордонниками ФСБ. Представники російської спецслужби вимагали від українців зізнання у начебто підготовці диверсій на території РФ. Під час допитів до затриманих, традиційно для дій російських спецслужб, застосовували психологічний та фізичний тиск.</p>
      <p>Дві доби українських громадян тримали в камері слідчого ізолятора без води та їжі. Після цього представники ФСБ стали схиляти бранців до конфіденційної співпраці, обіцяючи відпустити одразу після підписання відповідного зобов’язання. У разі відмови вони погрожували, зокрема, унеможливити контакти з родичами, які мешкають на території РФ. Від чоловіків вимагали збирати інформацію про особовий склад правоохоронних органів, дислокованих на території Луганщини.</p>
      <p>Після повернення в Україну громадяни відразу повідомили СБУ про свої контакти з іноземною спецслужбою і надали детальні свідчення про обставини вербування.</p>
      <p>У СБУ зауважили, що у поточному році на Луганщині виявлено близько трьох десятків громадян, які стали об’єктами вербування з боку ФСБ при перетині держкордону або під час перебування на території РФ.</p>
      <p>Нагадаємо, контррозвідники Служби безпеки України <a href="https://www.unn.com.ua/uk/news/1839418-sbu-zhitelya-mariupolya-na-zarobitkakh-u-rosiyi-verbuvala-fsb?fbclid=IwAR1BcowwHsSrU4K9GhgZ3HZm_C4vIPp3Az5Dq5hUR-57VlyJP683P5nGXcg">викрили спробу</a> залучення жителя Маріуполя до конфіденційного співробітництва на користь російських спецслужб.</p>
    </article>
  </body>
</html>