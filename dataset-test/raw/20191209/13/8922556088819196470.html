<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/aklagaren-efter-bakslaget-inget-avbrack-5469808.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T13:14:39+00:00"/>
    <meta property="og:title" content="Åklagaren efter bakslaget: &quot;Inget avbräck&quot;"/>
    <meta property="og:description" content="Brott Två personer som misstänks för inblandning i mordet på den 17-åriga flickan i Uddevalla släpps.Tingsrätten anser inte att bevisningen räcker till.Det ska inte vara något större avbräck för utred"/>
  </head>
  <body>
    <article>
      <h1>Åklagaren efter bakslaget: "Inget avbräck"</h1>
      <h2>Brott Två personer som misstänks för inblandning i mordet på den 17-åriga flickan i Uddevalla släpps.Tingsrätten anser inte att bevisningen räcker till.</h2>
      <address><time datetime="2019-12-09T13:14:39+00:00">09 Dec 2019, 13:14</time> by <a rel="author">Jens Bornemann/TT</a></address>
      <figure>
        <img src="https://img12.ntm.eu/unt/public/img/5469809/1209141504/uddevalla-tingsratt-arkivbild?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>Bild: Adam Ihse/TT | Uddevalla tingsrätt. Arkivbild.</figcaption>
      </figure>
      <blockquote>Det ska inte vara något större avbräck för utredningen, säger åklagaren Jim Westerberg.</blockquote>
      <p>En 22-årig man sitter sedan tidigare häktad misstänkt för mordet på den 17-åriga flickan. Åklagaren ville dock att ytterligare två personer skulle häktas för inblandning i mordet, men fick inte Uddevalla tingsrätt med sig.</p>
      <p>I stället släpps de båda misstänkta, en man och en kvinna.</p>
      <blockquote>Tingsrätten delar inte åklagarens bedömning om sannolika skäl, det får man respektera helt enkelt, säger åklagaren Jim Westerberg efter häktningsförhandlingen.</blockquote>
      <blockquote>Det förekommer ibland att man har olika åsikter och att häktningsframställan ogillas.</blockquote>
      <h3>Kroppsdel hittades</h3>
      <p>Den 17-åriga flickan anmäldes försvunnen den 17 november, vilket ledde till att en stor sökinsats drog i gång. Först efter över tio dagars sökande hittades en kroppsdel som kan knytas till flickan och som, enligt polisen, visar att hon inte längre är i livet.</p>
      <p>Mannen och kvinnan som nu släppts misstänks för skyddande av brottsling och brott mot griftefriden.</p>
      <blockquote>Vi letar ju fortfarande efter kroppsdelar och de är misstänkta för brott mot griftefriden. Det är klart att vi i den delen är oroliga, att det kan försvåra i eftersökandet efter kroppsdelar, säger Jim Westerberg.</blockquote>
      <blockquote>Men jag bedömer ändå inte att det ska vara något större avbräck för utredningen. Utredningen pågår och det är mycket som återstår.</blockquote>
      <p>Åklagaren och polisen misstänker att 17-åringen mördades redan den 14 november, i den misstänkte gärningsmannens bostad.</p>
      <h3>22-åring mordmisstänkt</h3>
      <p>En 22-årig man i flickans närhet greps tidigt i utredningen och sitter sedan dess häktad misstänkt för mord. I förra veckan anhölls dessutom mannen och kvinnan som nu har släppts igen.</p>
      <p>Egentligen skulle det ha hållits två separata häktningsförhandlingar på måndagen, men sedan tingsrätten valt att inte häkta kvinnan drog åklagaren tillbaka anhållandet och häktningsbegäran även mot mannen.</p>
      <blockquote>Det är samma omständigheter som gäller, då behöver inte tingsrätten pröva det också, säger Westerberg.</blockquote>
      <p>Både mannen och kvinnan nekar till brott. Misstankarna kvarstår dock.</p>
      <h3>Fakta</h3>
      <p>
        <b>Bakgrund: Detta har hänt</b>
      </p>
      <p>14 november: Den sista observationen av den 17-åriga flickan görs i Uddevalla.</p>
      <p>17 november: Försvinnandet polisanmäls.</p>
      <p>19 november: På förmiddagen anhålls en 22-årig man i flickans närhet i sin frånvaro. Han grips omkring en timme senare. Senare samma dag inleder polisen en så kallad särskild händelse kring försvinnandet.</p>
      <p>20 november: Sökinsatsen efter flickan intensifieras.</p>
      <p>22 november: Den anhållne 22-åringen häktas vid Uddevalla tingsrätt på sannolika skäl misstänkt för mord. Han nekar till brott.</p>
      <p>24 november: Ytterligare en person anhålls, på sannolika skäl misstänkt för skyddande av brottsling, men mannen släpps ett par timmar senare.</p>
      <p>28 november: En kroppsdel som knyts till flickan hittas. Enligt polisen visar fyndet att 17-åringen inte längre är i livet.</p>
      <p>30 november: Minnestunder arrangeras, bland annat i centrala Uddevalla. Hundratals personer sluter upp vid den spontana minnesplatsen på Kungstorget.</p>
      <p>3 december: Åklagaren begär att den häktade mannen ska genomgå en så kallad paragraf 7-undersökning.</p>
      <p>6 december: Mannen omhäktas till den 3 januari. Samma dag meddelar Åklagarmyndigheten att mannen som tidigare varit anhållen för skyddande av brottsling samt ytterligare en person anhållits.</p>
      <p>8 december: De båda anhållna personerna, en man och en kvinna som båda är i 40-årsåldern, begärs häktade.</p>
      <p>9 december: Uddevalla tingsrätt anser inte att bevisningen räcker och går emot åklagarens begäran om häktning.</p>
    </article>
  </body>
</html>