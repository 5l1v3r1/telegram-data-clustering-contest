<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553486.html/%d8%a8%db%8c%d8%b4-%d8%a7%d8%b2-56-%d8%aa%d9%86-%d9%85%d9%88%d8%a7%d8%af-%d9%85%d8%ae%d8%af%d8%b1-%d8%af%d8%b1-%d9%87%d8%b1%d9%85%d8%b2%da%af%d8%a7%d9%86-%da%a9%d8%b4%d9%81-%d9%88-%d8%b6%d8%a8%d8%b7-%d8%b4%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T13:41:00+00:00"/>
    <meta property="og:title" content="بیش از 56 تن مواد مخدر در هرمزگان کشف و ضبط شد"/>
    <meta property="og:description" content="صالحی، رئیس کل دادگستری استان هرمزگان گفت: از ابتدای امسال بیش از 56 تن مواد مخدر در استان هرمزگان کشف شده است."/>
  </head>
  <body>
    <article>
      <h1>بیش از 56 تن مواد مخدر در هرمزگان کشف و ضبط شد</h1>
      <h2>از ابتدای سال تاکنون؛</h2>
      <address>
        <time datetime="2019-12-09T13:41:00+00:00">09 Dec 2019, 13:41</time>
      </address>
      <p>صالحی، رئیس کل دادگستری استان هرمزگان گفت: از ابتدای امسال بیش از 56 تن مواد مخدر در استان هرمزگان کشف شده است.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛به نقل از<a href="http://hormoz.ir/">هرمز</a>،علی صالحی، رئیس کل دادگستری استان هرمزگان با اشاره به برخورد قاطع و بدون اغماض دستگاه قضایی استان با سوداگران مرگ، خاطر نشان کرد: دادگستری و دستگاه های امنیتی و نظارتی با اشراف اطلاعاتی بر نقاط مختلف استان، اجازه نخواهند داد که سوداگران مرگ در هیچ نقطه ای‌احساس امنیت کنند.</p>
      <p>وی افزود: همه دستگاه‌ها و نهادها باید در حوزه‌های پیشگیری از اعتیاد و برخورد و مقابله با مواد مخدر فعالیت داشته باشند.</p>
      <p>رئیس کل دادگستری استان هرمزگان عنوان کرد: ضربه به بنیان اقتصادی قاچاقچیان مواد مخدر از موارد مهم و اساسی برای مبارزه علیه این افراد سودجو است و دستگاه‌های مقابله‌ای و همکاران قضایی باید این امر را سرلوحه اقدامات خود قرار دهند و به صورت ویژه پرونده‌های قاچاقچیان را رسیدگی کنند.</p>
      <p>صالحی در ادامه با اشاره به توفیقات دادگستری کل استان هرمزگان در خصوص کشف و ضبط محموله های بزرگ مواد مخدر خاطرنشان کرد: از ابتدای امسال ، میزان 56 هزار و 298 کیلو و 946 گرم مواد مخدر در مناطق مختلف استان هرمزگان کشف و افراد زیادی در این رابطه دستگیر و همچنین پرونده‌های متعددی تشکیل شده است.</p>
      <p>انتهای پیام /</p>
    </article>
  </body>
</html>