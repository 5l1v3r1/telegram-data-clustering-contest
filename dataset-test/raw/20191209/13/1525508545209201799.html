<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793306/%D8%AA%D8%B4%D8%B1%DB%8C%D8%AD-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%87%D9%81%D8%AA%D9%87-%D9%BE%DA%98%D9%88%D9%87%D8%B4-%D9%BE%DA%98%D9%88%D9%87%D8%B4%DA%AF%D8%A7%D9%87-%D8%B9%D9%84%D9%88%D9%85-%D8%A7%D9%86%D8%B3%D8%A7%D9%86%DB%8C-%D9%88%D9%85%D8%B7%D8%A7%D9%84%D8%B9%D8%A7%D8%AA-%D9%81%D8%B1%D9%87%D9%86%DA%AF%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:00:21+00:00"/>
    <meta property="og:title" content="توسط قبادی صورت گرفت؛ تشریح برنامه های هفته پژوهش پژوهشگاه علوم انسانی ومطالعات فرهنگی"/>
    <meta property="og:description" content="رئیس پژوهشگاه علوم انسانی و مطالعات فرهنگی برنامه های هفته پژوهش این پژوهشگاه را تشریح کرد."/>
  </head>
  <body>
    <article>
      <h1>توسط قبادی صورت گرفت؛ تشریح برنامه های هفته پژوهش پژوهشگاه علوم انسانی ومطالعات فرهنگی</h1>
      <address>
        <time datetime="2019-12-09T13:00:21+00:00">09 Dec 2019, 13:00</time>
      </address>
      <p>به گزارش خبرنگارمهر، نشست خبری تشریح برنامه های هفته پژوهش پژوهشگاه علوم انسانی و مطالعات فرهنگی با سخنرانی حسینعلی قبادی، رئیس پژوهشگاه ظهر امروز با حضور خبرنگاران در سالن اندیشه پژوهشگاه علوم انسانی و مطالعات فرهنگی برگزار شد.</p>
      <p>قبادی در ابتدای سخنان به بررسی دستاوردهای پژوهشگاه در فاصله زمانی هفته پژوهش ۱۳۹۷ تاکنون  پرداخت و سخنان خود را به سه بخش دستاوردهای ساختاری و اجرایی موثر، دستاوردهای حوزه پژوهش و فعالیت‌های علمی و اقدامات و موفقیت‌های راهبردی دسته بندی کرد.</p>
      <p>وی گفت: تقویت هرم تخصصی اعضای هیات علمی، نسبت گروه‌های هیات علمی از طریق تبدیل وضعیت‌ها، جذب‌ اعضای هیات علمی نخبه و نیروهای سرآمد علمی و حضور گسترده‌تر در عرصه عمومی و حضور پررنگ و پراستناد علمی در فضای مجازی، گرفتن مجوز مرکز نوآوری و اقدام برای راه‌اندازی آن و اخذ مجوز قطب علمی زبانشناسی پیکره‌ای در ایران از جمله فعالیت های پژوهشگاه در بخش دستاوردهای ساختاری و اجرایی در یکسال اخیر بوده است.</p>
      <p>رئیس پژوهشگاه علوم انسانی و مطالعات فرهنگی ادامه داد: ارتقاء رتبه پرتال علوم‌انسانی و رشد آن در رتبه‌بندی الکسا با ۴۵۷ پله صعود، رشد قابل توجه در توسعه طرح‌های کاربردی و ورود جدی‌تر پژوهشگاه به موسسه علمی نسل سوم، برگزاری بیش از ده نشست علمی و چاپ حدود ۶ جلد کتاب در حوزه اقتصاد مقاومتی و اقدام اوّلیه برای ترسیم افق‌ها در حوزه بیانیه گام دوم و پرتوافکنی‌های آن در سیاست‌ها بر خط مشی‌های کشور از دیگر فعالیت های پژوهشگاه در این یکسال بوده است.</p>
      <p>وی اضافه کرد :تجهیز و راه‌اندازی آزمایشگاه زبانشناسی، انتشار قریب به ۶۰ جلد کتاب و گزارش ارزشمند علمی، افزایش و ارتقای کسب افتخارات ملّی، ارتقاء سطح همکاری‌های بین‌المللی پژوهشگاه و نهادینه‌سازی روابط و همکاری‌ها با بسیاری از کشورها و تبدیل آن به یک نقطه در خور توجه برای دیپلماسی علم و دیپلماسی عمومی از دیگر اقدامات این مرکز بوده است.</p>
      <p>قبادی تصریح کرد: یکی از تلاش های ما در طی یکسال گذشته متنوع‌سازی گونه‌ها و ژانرهای تولید محصول و  خروجی‌های تحقیقاتی پژوهشگاه؛ علاوه ‌بر کتاب و مقالات، نشست‌های تخصصی و همایش‌های علمی بوده است. برای تحقق این امر توجه ویژه داشتیم به مسائلی همچون استخراج توصیه‌های سیاستی، گزارش‌های راهبردی، گزارش‌های مدیریتی، سندهای ملی، بسته های خدماتی مشاوره‌ای، درس گفتارها، کارگاه‌ها، گفت و گو با مردم و جامعه و استخراج طرح‌نامه‌های کارفرمایی از گزارش‌های تحقیقاتی. علاوه براین شاهد رشد تعداد کرسی های نقد، مناظره و نوآوری بوده ایم که نسبت به سال گذشته با رشد ۲۵ درصدی آن مواجهیم. همچنین فعالیت‌های ترویجی‌سازی و عمومی‌سازی علم با مباحث کاربردی و روزآمد را گسترش دادیم. در کنار این دستاوردها باید به نهایی شدن تحوّل ساختاری در پژوهشکده دانشنامه‌نگاری اشاره کرد که مراحل نهایی انتقال آن در سال جدید صورت گرفته و بار رویکرد کاربردیِ بین‌المللی و بهره‌گیری از فرصت‌ها و ظرفیت‌های میراثی کشور وارد عرصه دیپلماسی علم شده است.</p>
      <p>این نویسنده و پژوهشگر در ادامه سخنانش  به دستاوردهای حوزه پژوهش و فعالیت‌های علمی پرداخت و گفت:  رشد کیفیت مجلّات و رسیدن ۴ مجله علمی- پژوهشی به درجه Q۱، رشد سرانه تولید علم و افزایش چشمگیر کیفیت و کمیت مقالات علمی اعضای هیات علمی و تولید علم، رشد ۵۰% درصدی اعطای گرنت نسبت به سال گذشته، تقویت بخش‌های ترویجی‌سازی و عمومی‌سازی علم و نوآوری و رویکرد ذی‌نفع محوری، چاپ مقالات برتر در نشریات معتبر جهانی، برگزاری مبتکرانه پنج همایش بین‌المللی اثرگذار که بعضاً به صورت مشترک با دیگر کشورها برگزار شده است و شناسایی و اسکن ششصد روزه نسخه‌های ارزشمند خطی (و بعضاَ منحصر به فرد) در گنجینه کتابخانه استاد مینوی از جمله دستاوردهای حوزه پژوهش و فعالیت‌های علمی پژوهشگاه در یکسال گذشته بوده است.</p>
      <p>وی در پایان سخنانش به تشریح اقدامات و موفقیت‌های راهبردی پرداخت و توضیح داد: به تصویب رساندن اساسنامه جدید پژوهشگاه طی سال اخیر، تصویب ساختار سازمانی روزآمد، چابک، کارآمد و توانمند با کوچک کردن تشکیلات با تقلیل ۶۹ گروه به ۴۲ گروه و ۱۵ پژوهشکده به ۱۱ پژوهشکده، طراحی تصویب برنامه دوم توسعه راهبردی پژوهشگاه، تقویت نظام‌مندی فرایندهای پژوهشی، ارتقاء همه جانبه جایگاه ملی و بین‌المللی پژوهشگاه و تقویت شبکه نخبگانی از جمله اقدامات ما بوده است و امیدواریم در آینده نزدیک شاهد برداشتن گام‌های بلندتر و استوارتر باشیم.</p>
      <p>پس از قبادی، ملایی معاون پژوهشی پژوهشگاه علوم انسانی و مطالعات فرهنگی به تشریح برنامه های پژوهشگاه در هفته پژوهش پرداخت و گفت: شعاری که وزارت علوم برای هفته پژوهش امسال تعیین کرده عبارتست از: پژوهش اثربخش، فناوری ارزش آفرین و رونق تولید ولی پژوهشگاه علوم انسانی و مطالعات فرهنگی شعار «پژوهش و افق های پیشرفت» را انتخاب کرده است. طی برنامه ریزی ها و جلسات مستمر معاونت پژوهشی پژوهشگاه قرار شد که در هفته پژوهش از ۴۰ اثر وبرای اولین بار از سالنامه پژوهشی پژوهشگاه رونمایی شود.</p>
      <p>وی افزود: مراسم افتتاحیه هفته پژوهش در پژوهشگاه علوم انسانی و مطالعات فرهنگی صبح روز شنبه ۲۳ آذر ساعت ۹ و مراسم اختتامیه آن هم روز دوشنبه ۲۵ آذرماه برگزار می شود. در این بازه زمانی حدود ۸ پنل با عناوین پژوهش و دانش محوری، بیانیه <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> اسلامی ،پژوهش، ترویج و افق های پیشرفت، نقش علوم انسانی در توسعه کشور، ظرفیت ها و موانع سیاسی، اقتصادی پژوهش و افق های پیشرفت،  تعامل پژوهشی در سطح بین المللی و افق های پیشرفت (دو پنل) و پژوهش های علوم انسانی و مسئله پیشرفت برگزار می شود.</p>
      <p>ملایی در پایان اضافه کرد: همچنین ما در نمایشگاه فناوری که در هفته پژوهش در سالن نمایشگاه های بین المللی برگزار می شود شرکت می کنیم. علاوه براین نمایشگاه عمومی در ساختمان های آ.اس. پ برگزار خواهیم کرد که در آنجا علاوه بر معرفی فعالیت های پژوهشگاهف مشاوره تحصیلی، مشاور خانواده، مشاوره فلسفه برای والدین و کودکان و مشاوره خلاقیت ارائه می دهیم.</p>
    </article>
  </body>
</html>