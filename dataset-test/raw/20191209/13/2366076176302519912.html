<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965112/%D9%BE%D8%A7%D8%B3%D8%AE-%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%AF%D8%B1%D8%A8%D8%A7%D8%B1%D9%87-%D8%AA%DA%A9-%D9%86%D8%B1%D8%AE%DB%8C-%D8%B4%D8%AF%D9%86-%D8%A8%D9%86%D8%B2%DB%8C%D9%86%D9%85%DA%AF%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D9%82%D8%B7%D8%B9-%D8%B4%D8%AF%D9%86%DB%8C-%D8%A7%D8%B3%D8%AA"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="پاسخ سخنگوی دولت درباره تک نرخی شدن بنزین/مگر اینترنت قطع شدنی است؟"/>
    <meta property="og:description" content="سخنگوی دولت در مورد اظهارنظر پیرامون تک نرخی کردن بنزین تاکید کرد: نظری داده شده و ما شنیدیم، اما اینکه نظر فردی بوده یا نظر جمعی اطلاعی نداریم. هنوز در این زمینه با دولت صحبت نشده است."/>
  </head>
  <body>
    <article>
      <h1>پاسخ سخنگوی دولت درباره تک نرخی شدن بنزین/مگر اینترنت قطع شدنی است؟</h1>
      <address><time datetime="2019-12-09T13:00:00+00:00">09 Dec 2019, 13:00</time> by <a rel="author">پایگاه خبری تحلیلی فردا | Farda News</a></address>
      <p>
        <b>سخنگوی دولت در مورد اظهارنظر پیرامون تک نرخی کردن بنزین تاکید کرد: نظری داده شده و ما شنیدیم، اما اینکه نظر فردی بوده یا نظر جمعی اطلاعی نداریم. هنوز در این زمینه با دولت صحبت نشده است.</b>
      </p>
      <p>خبرگزاری مهر: علی ربیعی سخنگوی دولت ظهر امروز (دوشنبه) در نشست خبری خود با اصحاب رسانه با اشاره به اینکه در چند روز گذشته و پس از روز‌های تلخ، مواضع و رویکرد دلسوزانه رهبر معظم انقلاب در قبال آسیب‌دیدگانی که به تعبیر ایشان از مصادیق شهید و جانباز به حساب می‌آیند مهم و راهگشا بود، اظهار داشت: قطعاً این وقایع نیازمند علت‌یابی علمی لازم از ماجرا است. من می‌خواهم بار دیگر به این ملت شریف و به خصوص خانواده‌های آسیب دیدگان تاکید کنم که همه ما در غم و شادی در کنار هم هستیم و در غم شما همه ما شریک هستیم.</p>
      <p>وی عنوان کرد: این رمز ماندگاری ایران در طول تاریخ بوده و خواهد بود. باید از این فراز و نشیب‌ها گذر کرده و متحد با یکدیگر رو به آینده حرکت کنیم و فراموش نکنیم که در وضعیتی به نام تحریم‌های ظالمانه قرار گرفته‌ایم که اقتصاد، معیشت و حتی ارتباط ما با جهان را تحت تأثیر قرار داده است.</p>
      <p>سخنگوی دولت افزود: طی روز‌های اخیر اگرچه شاهد پایکوبی و شادی تحلیلگران آمریکایی و دنباله رو‌های رسانه‌ای آن‌ها بوده ایم که به زبان‌های مختلف می‌گفتند دیدید تحریم‌ها چه بر سرتان آورد، اما در سوی دیگر شاهد وجدان بیدار بشری بودیم که در خود آمریکا حاکمان خود را نقد کردند و می‌گفتند اگر ما به تعهد خود و برجام متعهد بودیم و تحریم ضد انسانی را علیه مردم بی گناه اعمال نمی‌کردیم یک ملت این چنین در شرایط دشوار قرار نمی‌گرفت.</p>
      <p>
        <b>ملت ایران دید دشمنان «عیدخون» گرفتند</b>
      </p>
      <p>ربیعی تاکید کرد: من می‌خواهم بگویم ملت ایران همه این واکنش‌ها را می‌بیند و شاهد است که در چنین روز‌های دشواری چه کسانی در کنار ملت ایران هستند و یک ملت در معرض تهدید را می‌بینند و با آن همدلی می‌کند و چه کسانی عید خون می‌گیرند.</p>
      <p>وی ادامه داد: این‌ها باید به صورت اساسی ریشه یابی شود. ما مانند همیشه باید متکی بر سرمایه اجتماعی همه ایرانیان حرکت کنیم و در همین راستا رئیس جمهور و رئیس شورای عالی امنیت ملی، نخست این کمیته را در دولت سازمان دادند و سپس از طریق دبیرخانه شورای عالی امنیت ملی گزارشی تقدیم مقام معظم رهبری شد که منتج به آن دستور راهگشا رهبری شد.</p>
      <p>سخنگوی دولت با بیان اینکه دستورات در همین کمیته پیگیری و نیز ابعاد مختلف موضوع بررسی خواهد شد، گفت: تمامی دستورات رهبر انقلاب دیروز توسط رئیس جمهور به این کمیته برای اجرای آن محول شد و نهایتاً کمیته گزارشی از اقدامات خود به ملت شریف ایران ارائه خواهد کرد.</p>
      <p>
        <b>مسیر ثبات کشور از انتخابات می‌گذرد</b>
      </p>
      <p>ربیعی با اشاره به انتخابات دوره یازدهم مجلس شورای اسلامی تصریح کرد: موضوع مهم دیگر که در پیش روی ماست انتخابات مجلس شورای اسلامی است. همه ما می‌دانیم مسیر نجات کشور و مسیر شکوفایی و آینده و ثبات کشور از انتخابات می‌گذرد. انتخابات و وجود صندوق رای یکی از افتخارات نظام جمهوری اسلامی ایران بوده است و در عین حال تنها راه و بهترین راه مواجهه برای ایجاد تغییرات مورد نظر بین نسلی نیز هست.</p>
      <p>وی ادامه داد: مواجهه با هر نوع تغییری که نسل‌های مختلف می‌خواهند در انتخابات و صندوق‌های رای گرفتنی و شدنی است. امسال انتخابات مجلس را پیش رو داریم و نامزد‌های انتخابات در روز‌های گذشته برای حضور در این عرصه ثبت‌نام کردند هرچند امیدوار بودیم چهره‌های سیاسی بیشتری در این انتخابات حضور داشته باشند. با این حال درمیان ثبت نام کنندگان چهره‌های سیاسی، فرهنگی، اقتصادی، اجتماعی و نخبگانی از جناح‌های مختلف و مشرب‌های مختلف دیده می‌شوند که باید امکان رقابت سالم میان آن‌ها را فراهم کنیم.</p>
      <p>ربیعی تاکید کرد: دولت به عنوان مجری انتخابات همه توان خود را برای برگزاری هرچه بهتر این انتخابات و دفاع از رای مردم که به مثابه حق الناس است به کار خواهد گرفت. ما اعتقاد داریم راه پیشرفت و نجات کشور در همه مراحل از شرایط دشواری که در آن قرار می‌گیرد فراهم کردن امکان رقابت انتخاباتی برای همه سلیقه‌ها و از هر اندیشه و مرام و جناحی است که رویای ساختن آینده ایران را برای همه مردم ایران در سر می‌پرورانند.</p>
      <p>سخنگوی دولت عنوان کرد: در انتخابات امسال ۱۶ هزار و ۱۴۵ نفر ثبت‌نام کردند. سهم مشارکت زنان در ثبت نام در انتخابات ۳۰ درصد رشد داشته است و ۲۹ درصد داوطلبان نسبت به دوره قبل بیشتر شده است. به ازای هر کرسی مجلس ۵۲ نفر ثبت نام کردند. تهران و البرز بیشترین و هرمزگان و کهگیلویه و بویراحمد کمترین ثبت نامی را دارند. ۳۶ درصد از ثبت نام کنندگان کمتر از ۴۰ سال دارند.</p>
      <p>وی افزود: ثبت نام خواهران و برادران اهل سنت ما نسبت به گذشته افزایش داشته است. دولت خواهان مشارکت حداکثری ایرانیان است و فضا را برای رقابت سالم ایجاد خواهد کرد و امیدوار هستیم همه نهاد‌های ذیربط در انتخابات نیز با درک شرایط در هم افزایی با دولت در مسیر هر چه باشکوه‌تر برگزار شدن انتخابات نهایت اقدامات را داشته باشند.</p>
      <p>سخنگوی دولت در پاسخ به سوالی مبنی بر اینکه رئیس جمهور آمریکا مجدد از ناآرامی‌های اخیر در ایران حمایت کرده و مدعی شده که اتفاقات اخیر هزار کشته داشته است، پاسخ دولت ایران به ادعا‌های ترامپ چیست؟ گفت: بدون تردید اظهارات صریحی که این روز‌ها مقامات آمریکایی در مورد اتفاقاتی که با محدود کردن آن به تلاش‌های خودشان صورت دادند یک جنایت جنگی و یک جرم بین المللی محسوب می‌شود.</p>
      <p>وی افزود: بی پروا، صریح و گستاخانه آنچنان بیان می‌کنند که ما کاری کردیم که در ایران این چنین مسائلی رخ بدهد. قطعاً موضع ما در عمل ایجاد همبستگی بیشتر و فضای آرامش در داخل کشور و هم گذار از این اتفاقات به سمت درک علت اتفاقات و هم ساختن آینده بهتر از طریق یک حرکت و جنبش داخلی است. پاسخ دیگر ما افزایش مقاومت و پویایی اقتصادی است و از سوی دیگر نیز از طریق مجامع بین المللی دنبال خواهد شد.</p>
      <p>ربیعی تاکید کرد: آمریکا در آنچه به تصویر کشیده بود مانند آن که موجب سقوط نظام خواهد شد ناکام ماند. به اعتقاد من امروز ایرانیان از پس این اتفاق تلخ به این رسیدند که آمریکایی‌ها چگونه بر روی پریدن و جهش کار کردند و با رفتار هوشمندانه و تفکیک اعتراض از سایر مسائل کمک خواهند کرد.</p>
      <p>
        <b>اعداد و ارقام مطرح شده درباره کشته‌های حوادث اخیر غیرواقعی است</b>
      </p>
      <p>وی ادامه داد: عدد و رقمی که پیرامون هزار گفتند نیز مثل همیشه اعداد و رقم غیر واقعی است و هیچ شاهدی برای آن ارائه نکردند. قطعاً ما صادقانه به تفکیک استان و شهرستان و به تفکیک علت آمار را ارائه خواهیم داد. اینکه تا حالا صبر کردیم بنا به توصیه‌ای که در پاسخ نامه شورای عالی امنیت ملی به مقام معظم رهبری بر تفکیک کردن است، این تفکیک صورت خواهد گرفت و آمار با هماهنگی قوه قضاییه و وزارت کشور اعلام خواهد شد.</p>
      <p>سخنگوی دولت در ادامه در پاسخ به سوالی در رابطه با تغییر ادبیات روحانی در مورد بنزین، دوربین ها، در جریان نبودن زمان اجرای طرح اصلاح سوخت گفت: در مورد اطلاع و حالت چهره روز چهارشنبه توضیح دادم. حالت چهره گاهی با سوز دلمان در چهره ترکیب نمی‌شود.</p>
      <p>وی در مورد اظهارات روحانی در خصوص پخش اعترافات عاملان حوادث اخیر از طریق تلویزیون نیز عنوان کرد: در مورد اعترافات تلویزیونی سوال کردم ایشان منظورشان تایید اعترافات تلویزیونی به عنوان رایج آن نبوده و نیست. ایشان گفت قطعا این مساله باید در چارچوب قانون و با اجازه مقام قضایی و رعایت آیین دادرسی کیفری و پس از تایید حکم صورت بگیرد. شاید می‌خواستند به عنوان شاهد برای اینکه مردم ما بدانند افرادی بودند که به هر حال هیجان زده بودند و حق و درد داشتند و تعدادی هم تخریب کردند تفکیک و آگاهی عمومی صورت گیرد، اما پخش اعترافات منش دولت نیست مگر اینکه مراحل قضایی به ضرورت و تشخیص قاضی صورت گیرد.</p>
      <p>
        <b>دولت برنامه‌ای برای قطع کردن دسترسی مردم به اینترنت ندارد</b>
      </p>
      <p>ربیعی در مورد شبکه ملی اطلاعات نیز تصریح کرد: در مورد شبکه ملی اطلاعات، من با دکتر فیروزآبادی، دکتر جهرمی و دیگر اعضای دولت صحبت کردم. فکر می‌کنم برداشت‌های اشتباهی از این صحبت‌ها صورت گرفت. ما در کشور یک شبکه بیشتر نداریم و آن شبکه ملی است که روی آن اینترنت هم هست و اینترنت از طریق این شبکه به مردم ارائه می‌شود دولت نه حالا و نه در آینده برنامه‌ای برای قطع کردن دسترسی مردم به اینترنت ندارد.</p>
      <p>سخنگوی دولت تاکید کرد: مگر اینترنت قطع شدنی است؟ آینده اقتصادی و اقتصاد دیجیتال مبتنی بر اینترنت است و نگاه راهبردی ایران تکیه بر جوانان کشور و تسخیر بازار منطقه است و دولت با جدیت پیگیر این راهبرداست، اما برای رسیدن به این هدف شبکه ملی مستقل از دنیا در شرایط حساس از جمله تحریم آمریکا را بتوانیم داشته باشیم مانند از کار نیوفتادن بانک ها، تا نتوانند از آن به عنوان سلاح تحریم استفاده کنند.</p>
      <p>وی افزود: قطعا جای تحریم گر متجاوزی که به دنبال ایجاد محدودیت در ایران است با جای کسی که از آزادی ارتباطات دفاع می‌کند در حال تغییر است که بحث مقطعی بوده است. دولت در حال تلاش است که قطع اینترنت برای هر واقعه‌ای ابزار قرار نگیرد. ملت ایرتن به دنبال توسعه زیرساخت‌ها است که عااوه بر تضمین دسترسی استقلال و پایداری را در برابر حملات آمریکا داشته باشد. دیدگاه صریح و روشن دولت این است.</p>
      <p>
        <b>پیشنهاد تبادل زندانیان ایران و امریکا در سازمان ملل مطرح شد</b>
      </p>
      <p>ربیعی در رابطه با تبادل زندانیان گفت: این پیشنهاد در سازمان ملل مطرح شد و برای آزادسازی مسعود سلیمانی که به بهانه دور زدن تحریم‌های ایران دستگیر شده بود، اقدام شد. یکی از مقامات سابق آمریکا چند ماه پیش پیام آورد که حاضر هستند در این راستا مبادله داشته باشند.</p>
      <p>ربیعی بیان کرد: اصل ما، همه در مقابل همه بود و ما پذیرفتیم تبادلی صورت گیرد. خرسند هستیم آمریکا در این مورد با آزاد کردن ایرانی بی گناه تصمیم درست گرفت. از دولت سوییس هم قدردانی می‌کنیم. برای آزادی سایر زندانی‌ها آمادگی داریم. آزادسازی‌ها به قصد مذاکره صورت نگرفته است. این تصمیم که زمینه را برای ۱+۵ فراهم کند، وجود دارد. بار‌ها اعلام کردیم و باز هم اعلام می‌کنیم نشست ۱+۵ امکان پذیر است.</p>
      <p>سخنگوی دولت در رابطه با اصلاح ساختار بودجه تصریح کرد: بردن درآمد‌های نفتی به بودجه عمرانی طبق روال گذشته ادامه خواهد داشت. در بودجه هزینه‌های کارا و ثبات بخشی به توسعه و عدالت را سعی کردیم مراعات کنیم. در مورد درآمد‌ها در این لایحه اقدامات لازم انجام شده است. در مورد هزینه‌های کارا با حذف صد ردیف به بهینه کردن آن‌ها اقداماتی را سامان دادیم.</p>
      <p>
        <b>سقف بودجه را مجلس نباید افزایش دهد</b>
      </p>
      <p>ربیعی ادامه داد: اگر در شرایط فروش بهتر نفت قرار داشتیم می‌توانستیم نگاه با بودجه توسعه دار را طراحی کنیم. سقف بودجه را مجلس نباید افزایش دهد و اگر بتوانند در همین چارچوب اصلاحات را به عمل آورند دولت عمل خواهد کرد.</p>
      <p>وی در رابطه با صحبت‌های اخیر رئیس جمهور در مورد بهره‌مندی از بستر اینترنت، اظهار داشت: بنای دولت جزیره کردن ایران در دنیا نیست. اگر رئیس جمهور تاکید کردند ما نیازمند اینترنت ملی در شرایط بحران هستیم، ما به دنبال قطع اینترنت جهانی و جزیره کردن خود در جهان نیستیم.</p>
      <p>
        <b>استعفای پیوندی باید به تایید رئیس جمهور برسد</b>
      </p>
      <p>ربیعی در رابطه با بازداشت پیوندی رییس هلال احمر گفت: در مورد بازداشت و استعفای دکتر پیوندی فرآیند استعفا باید به تایید رییس جمهور برسد که هنوز نرسیده است و هماهنگی‌های قضایی هم برای بازداشت وی صورت نگرفته و امیدواریم حقوق شهروندی رعایت شود. مقامات قضایی هنوز در مورد وی و بازداشت و اتهامات وی اطلاعاتی را در اختیار دولت قرار ندادند.</p>
      <p>وی در پاسخ به این سوال که شایعاتی مطرح است که شما با حفظ سمت قرار است جایگزین رئیس سارمان هلال احمر شوید، آیا صحت دارد؟ بیان کرد: فکر می‌کنم شما می‌خواهید مرا از خودتان دور کنید. خیر چنین پیشنهادی نشده و شایعه است. ما نیاز به حرف زدن داریم. ما کسری حرف زدن درست و خارج کردن مردم از ناامیدی داریم.</p>
      <p>درباره تک نرخی شدن بنزین با دولت صحبت نشده است</p>
      <p>سخنگوی دولت در مورد اظهارنظر پیرامون تک نرخی کردن بنزین تاکید کرد: نظری داده شده و ما شنیدیم، اما اینکه نظر فردی بوده یا نظر جمعی اطلاعی نداریم. هنوز در این زمینه با دولت صحبت نشده است.</p>
      <p>وی در رابطه با صحبت‌های جهانگیری در مورد اقتصاد کشور در زمان تحریم ها، عنوان کرد: دولت مصلحت ندیده است در مورد فشار‌های تحریم و اثراتش زیاد صحبت کنیم. خیلی موارد دولت می‌توانست اثرات تحریم‌ها را تشریح کند و خود را از زیر بار تهمت‌ها بیرون بیاورد، اما به دلیل مصلحت سنجی ملی و ملاحاظات حرفی نزده، اما متاسفانه جناح بندی‌های سیاسی ایجاد کردند و لذت می‌برند که دولت بخاطر تحریم‌ها در مضیقه است. شما اگر بودید با این تحریم‌ها و فشار‌ها چه می‌کردید؟ آیا کارنامه بهتری داشتید؟</p>
      <p>سخنگوی دولت افزود: ما دائما از مقاومت حرف زدیم و آقای جهانگیری ذره‌ای از واقعیت را بیان کرده و تاکید داشته که این تحریم‌ها وجود دارد و نمی‌توان آن را انکار کرد، اما گفتند که ما مقاومت خواهیم کرد. نمی‌دانم چرا عده‌ای بی محابا به این اظهارات حمله کردند و آن را علامت به بیگانگان دادن تلقی کردند که قطعا روش درستی نیست.</p>
    </article>
  </body>
</html>