<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/153612/"/>
    <meta property="og:site_name" content="AgroNews"/>
    <meta property="article:published_time" content="2019-12-09T13:16:00+00:00"/>
    <meta property="og:title" content="Україна та МВФ домовилися про нову програму підтримки"/>
    <meta property="og:description" content="Під час телефонної розмови президента України Володимира Зеленського та керівниці Міжнародного валютного фонду Крісталіни Георгієвої Україна та МВФ домовилися про нову 3-річну програму підтримки. Про це повідомляється на сайті Уряду. «Символічно, що Staff-Level Agreement за новою програмою..."/>
  </head>
  <body>
    <article>
      <h1>Україна та МВФ домовилися про нову програму підтримки</h1>
      <address><time datetime="2019-12-09T13:16:00+00:00">09 Dec 2019, 13:16</time> by <a rel="author">agronews.uaode/author</a></address>
      <p>
        <b>Під час телефонної розмови президента України Володимира Зеленського та керівниці Міжнародного валютного фонду Крісталіни Георгієвої Україна та МВФ домовилися про нову 3-річну програму підтримки. Про це повідомляється на сайті Уряду.</b>
      </p>
      <p>«Символічно, що Staff-Level Agreement за новою програмою підтримки з МВФ ми отримали саме в 100 днів Уряду. Підтримка з боку таких великих системних інституцій — маркер довіри до країни. А отже, для нас будуть дешевші ресурси — для всього бізнесу і всіх українців це означає, що економіка зростатиме швидше, буде більше робочих місць, вищі зарплати», — сказав прем‘єр-міністр Олексій Гончарук.</p>
      <p>Глава уряду також додав, що за останні три місяці, значно здешевили ресурси, які ми залучаємо, тому що нам вірять. І будемо залучати ще дешевше з кожним місяцем.</p>
      <p>У Міжнародному валютному фонді також наголосили на вражаючому прогресі, якого президент та уряд домоглися за останні кілька місяців у питанні просування реформ та продовженні обґрунтованої економічної політики.</p>
      <p>«Нова програма з фондом — сигнал для українського та міжнародного бізнесу, що Україна на базі макроекономічної стабільності прискорить економічне зростання. На цьому шляху ми маємо повну підтримку наших офіційних фінансових партнерів», — сказала міністр фінансів Оксана Маркарова.</p>
    </article>
  </body>
</html>