<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813600/%D9%86%D9%82%D8%A7%D8%B7-%D9%82%D9%88%D8%AA-%D9%88-%D8%B6%D8%B9%D9%81-%D8%AD%D9%88%D8%B2%D9%87-%D8%B9%D9%84%D9%85%DB%8C%D9%87-%D9%84%D8%B1%D8%B3%D8%AA%D8%A7%D9%86-%D9%85%D8%B3%D8%AA%D9%86%D8%AF%D8%B3%D8%A7%D8%B2%DB%8C-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:18:13+00:00"/>
    <meta property="og:title" content="نقاط قوت و ضعف حوزه علمیه لرستان مستندسازی شود"/>
    <meta property="og:description" content="ایسنا/لرستان امام‌جمعه خرم‌آباد خواستار تهیه آمار مستند از نقاط قوت و ضعف حوزه علمیه لرستان در زمینه‌های تهذیبی، آموزشی و پژوهشی به‌منظور پویایی و پیشبرد امور تهذیبی، آموزشی و پژوهشی طلاب شد."/>
  </head>
  <body>
    <article>
      <h1>نقاط قوت و ضعف حوزه علمیه لرستان مستندسازی شود</h1>
      <address><time datetime="2019-12-09T13:18:13+00:00">09 Dec 2019, 13:18</time> by <a rel="author">ابراهیم شریفی</a></address>
      <p>ایسنا/لرستان امام‌جمعه خرم‌آباد خواستار تهیه آمار مستند از نقاط قوت و ضعف حوزه علمیه لرستان در زمینه‌های تهذیبی، آموزشی و پژوهشی به‌منظور پویایی و پیشبرد امور تهذیبی، آموزشی و پژوهشی طلاب شد.</p>
      <p>حجت‌الاسلام‌والمسلمین سید احمد رضا شاهرخی در دیدار با مدیر و اساتید حوزه علمیه لرستان با بیان این‌که همه مسئولیت‌ها و موقعیت‌های اجتماعی به‌نوعی امانت الهی هستند، اظهار کرد: خدمتگزاران نظام اسلامی باید با برنامه‌ریزی منسجم و هدفمند در راستای خدمت خاصانه و جهادی به مردم رسالت خود را انجام دهند.</p>
      <p>وی با بیان این‌که اساتید حوزه باید قدر جایگاه و رسالت آموزشی و تبلیغی خود را در انتقال آموزه‌های دینی حوزوی به طلاب بدانند، افزود: طلاب در دست اساتید، امانت هستند؛ لذا باید برای تربیت طلابی مهذب، انقلابی و مستعد همت خود را به‌کار گیریم.</p>
      <p>شاهرخی خواستار تهیه آمار مستند از نقاط قوت و ضعف حوزه علمیه استان در زمینه‌های تهذیبی، آموزشی و پژوهشی شد و اظهار کرد: امید می‌رود بتوانیم با شناسایی نقاط قوت و ضعف مدارس علمیه استان، در راستای پویایی و پیشبرد امور تهذیبی، آموزشی و پژوهشی طلاب اقدامات مثبت و مطلوبی انجام دهیم.</p>
      <p>حجت‌الاسلام سیدمحمد باقر موسوی، سرپرست حوزه علمیه استان نیز در این دیدار با اشاره به این‌که در حال حاضر ۱۳ مدرسه علمیه در شهرهای مختلف لرستان فعال هستند، تصریح کرد: بازدیدهای دوره‌ای با هدف بررسی نقاط قوت و ضعف مدارس در زمینه‌های تهذیبی، آموزشی و پژوهشی انجام می‌شود.</p>
      <p>وی با بیان این‌که برنامه‌های تهذیبی، آموزشی و پژوهشی حوزه طبق سرفصل‌های ابلاغی در حال انجام است، افزود: در ارزیابی‌های دوره‌ای از مدارس، اساتید مجرب، مستعد و کوشا شناسایی و تجلیل می‌شوند.</p>
      <p>سرپرست حوزه علمیه استان لرستان با اشاره به این‌که حوزه علمیه استان دارای طلابی مؤمن، مهذب و مستعد است، یادآور شد: امید می‌رود با همت جهادی کارکنان حوزه و عنایت نماینده ولی‌فقیه در لرستان رشد تهذیبی و علمی در حوزه استان شتاب بگیرد و در راستای تربیت مبلغانی کارآمد و اثرگذار در حوزه تبلیغ، اقدامات چشم‌گیری انجام شود.</p>
      <p>انتهای پیام</p>
    </article>
  </body>
</html>