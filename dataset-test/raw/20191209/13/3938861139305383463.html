<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_rumuni-ne-vikonali-zobovyazan-pered-ukrayincyami/942121"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T13:10:00+00:00"/>
    <meta property="og:title" content="Румуни не виконали зобов'язань перед українцями"/>
    <meta property="og:description" content="Румунія зобов'язалася захищати інтереси народів, що опинилися на її території після Першої світової війни 9 грудня 1919 року на Паризькій мирній конференції. На вимогу Антанти мала надати українцям громадянські та політичні права. Українцям, що жили в Румунії та у приєднаних до неї ..."/>
  </head>
  <body>
    <article>
      <h1>Румуни не виконали зобов'язань перед українцями</h1>
      <address><time datetime="2019-12-09T13:10:00+00:00">09 Dec 2019, 13:10</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942121_w_300.jpg?v=0"/>
        <figcaption>Представники румунської таємної поліції "сигуранца" у Бесарабії Фото: gvizdivtsi.org.ua</figcaption>
      </figure>
      <p>Румунія зобов'язалася захищати інтереси народів, що опинилися на її території після Першої світової війни <b>9 грудня 1919 року на </b>Паризькій мирній конференції. На вимогу Антанти мала надати українцям громадянські та політичні права.</p>
      <p>Українцям, що жили в Румунії та у приєднаних до неї Північній Буковині та Бесарабії, обіцяли україномовну освіту, створення культурних товариств, захист українською мовою своїх інтересів у суді та адміністрації.</p>
      <p>Натомість, заяви перед міжнародним товариством не мали нічого спільного із реальністю. Майже одразу румуни проголосили в цих регіонах військовий стан. Розпочалася політика активної румунізації, що охопила освіту, культурні товариства, церкву, пресу, літературу. Румуни проводили арешти українських священиків та активістів у новоприєднаних селах і містах, замість них направляли "перевірених румунських патріотів". Населенню забороняли спілкуватися українською мовою.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_u-rumuniyi-prijnyali-antiukrayinskij-zakon/917990"/>
      </related>
      <p>Для виправдання румунізації цього ж року провели новий перепис населення, за яким "найчисельнішою нацією Буковини" виявилися румуни, а не українці. А вже 26 липня 1924-го в Бухаресті прийняли закон, який проголошував українців Буковини румунами, що "забули свою мову".</p>
      <blockquote>Румунія приєднала Бесарабію та Буковину до своєї держави силою, скориставшись громадянською війною та політичною слабкістю УНР. Вже 9 квітня 1918-го Крайова Рада Бессарабії оголосила про приєднання краю до Румунії, а 2 січня 1919-го відповідно до королівського декрету до Румунії приєдналася і Буковина.</blockquote>
    </article>
  </body>
</html>