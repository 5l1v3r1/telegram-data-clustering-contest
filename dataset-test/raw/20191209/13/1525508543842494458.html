<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793420/%D9%85%D9%86%D8%B7%D9%82%D9%87-%DB%B2-%D9%BE%D8%A7%DB%8C%D8%AA%D8%AE%D8%AA-%D9%BE%DB%8C%D8%B4%D8%B1%D9%88-%D8%AF%D8%B1-%D8%AD%D9%88%D8%B2%D9%87-%D9%87%D9%88%D8%B4%D9%85%D9%86%D8%AF-%D8%B3%D8%A7%D8%B2%DB%8C"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:53:54+00:00"/>
    <meta property="og:title" content="منطقه ۲ پایتخت پیشرو در حوزه هوشمند سازی"/>
    <meta property="og:description" content="شهردار منطقه ۲، گفت: منطقه ۲ به عنوان قطب استارت آپی شهر تهران و منطقه پیشرو در هوشمند سازی و ارائه خدمات نوین شهری از تمامی طرح های خلاقانه و نوآورانه در حوزه هوشمند سازی حمایت می کند."/>
  </head>
  <body>
    <article>
      <h1>منطقه ۲ پایتخت پیشرو در حوزه هوشمند سازی</h1>
      <address>
        <time datetime="2019-12-09T13:53:54+00:00">09 Dec 2019, 13:53</time>
      </address>
      <p>به گزارش <a href="https://www.mehrnews.com/">خبرگزاری مهر</a>، رسول کشت پور، در تشریح اقدامات ۲ ساله این منطقه در راستای تحقق شهر هوشمند و استفاده از فن آوری های نوین، اظهار داشت: در آینده ای نه چندان دور شهرها سکونت گاه های جمعیتی فراوانی خواهند بود که می بایست برای حل مشکلات شهرنشینی آنها مانند تراکم، آلودگی هوا، مشکلات زیست محیطی ، انرژی و...، به فکر چاره اندیشی بود.</p>
      <p>وی با بیان اینکه در منطقه ۲ باورمندانه و با کمک افراد خلاق و نوآور فعال در حوزه هوشمند سازی به دنبال طراحی پلت فرمی مناسب برای ارائه خدمات بهینه شهری به شهروندان هستیم، افزود: خوشبختانه تا کنون توانسته ایم اقدامات خوبی را در حوزه هوشمند سازی و راه اندازی استارت آپهای شهری انجام دهیم و با ادامه این حرکت به دنبال این هستیم که بتوانیم در ۲۴ ساعت شبانه روز بدون محدودیت زمانی و مکانی به شهروندان بدون نیاز به سفرهای درون شهری خدمات ارائه دهیم.</p>
      <p>کشت پور با تاکید بر اینکه شهرداری منطقه ۲ به منظور پیاده سازی طرحهای خلاقانه، از استارتاپ ها و کسب و کارهای نوآورانه حمایت می کند اظهار کرد: از زمانی که منطقه ۲ تصمیم گرفت قطب استارت آپی پایتخت شود تا کنون ۲ سال می گذرد و در این مدت با حمایت از کسب و کار های نوآورانه و خلاقانه توانسته ایم پروژه های بسیاری را به بهره برداری برسانیم و با راه اندازی استارت آپ های شهری در ارتقاء کیفیت خدمات شهری به شهروندان تاثیر گذار باشیم.</p>
      <p>سورنا ستاری معاون علمی و فناوری ریاست جمهوری و رئیس بنیاد ملی نخبگان نیز، در یکصد و هفتاد و هفتمین جلسه شورای اسلامی شهر تهران و در صحن شورا با بیان اینکه آینده دنیا در شهرها رقم می خورد گفت: با کمک و همراهی شهردار تهران و شهرداری منطقه ۲ در اطراف دانشگاه صنعتی شریف، پهنه ای به نام ناحیه نوآوری شریف  ایجاد شده که با تاسیس بیش از ۵۰۰ شرکت دانش بنیان در این محدوده، دانشجویان و جوانان نخبه کشور را که به دنبال فرصت شغلی مناسب قصد مهاجرت به کشورهای خارجی داشته اند برای تولید علم و فن آوری های نوین گرد هم آمده اند.</p>
      <p>وی ضمن تاکید بر لزوم استقرار شرکت های دانش بنیان در شهرهای کنونی افزود: اکوسیستم و محوطه ای که در اطراف دانشگاه صنعتی شریف در حال شکل گیری است نقش بسزایی در انجام فعالیت های علمی و کارآفرینانه برای دانشجویان و اساتید این دانشگاه و سایر فارغ التحصیلان دانشگاه ها خواهد داشت و به طور قطع در رفع برخی مشکلات و معضلات جامعه چون بیکاری کمک خواهد کرد.</p>
      <p>معاون علمی و فناوری ریاست جمهور با بیان اینکه روند شهرنشینی در همه شهرهای دنیا رو به افزایش است، اظهار کرد: ارائه خدمات گران و غیر قابل دسترس با نیازهای جامعه امروز ما مغایرت دارد و تمامی مناطق شهری می بایست برای ارائه خدمات مناسب به شهروندان همچون شهرداری منطقه ۲، از فن آوری های نوین استفاده کنند و در هوشمند سازی شهر تهران همراه باشند.</p>
      <p>ستاری با اشاره به لزوم استفاده از ایده های جوانان در زمینه هوشمند سازی و استفاده از فن آوری های نوین، خاطر نشان کرد: جوانان مستعد کشورمان ده ها هزار ایده برای هوشمند سازی شهر و ارائه خدمات بهینه با قیمت کمتر در سر دارند که با پیاده سازی این ایده ها می توانیم گامهای موثری به سوی داشتن شهری هوشمند برداریم.</p>
      <p>وی ضمن حمایت از اقدامات متفاوت شهرداری منطقه ۲، افزود: در دنیای کنونی اگر مدیران شهری نخواهند با جریان تکنولوژی و استفاده از فن آور یهای نوین همراه باشند به طور حتم بازنده خواهند بود.</p>
    </article>
  </body>
</html>