<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/fsb-rf-namagalasya-zaverbuvati-dvoh-ukrayinciv-ta-trimala-yih-bez-vodi-ta-yizhi-sbu-332343_.html"/>
    <meta property="og:site_name" content="DT.ua"/>
    <meta property="article:published_time" content="2019-12-09T13:54:00+00:00"/>
    <meta property="og:title" content="ФСБ РФ намагалася завербувати двох українців та тримала їх без води та їжі — СБУ"/>
    <meta property="og:description" content="За рік СБУ виявила близько 30 жителів Луганщини, яких ФСБ РФ намагался завербувати."/>
  </head>
  <body>
    <article>
      <h1>ФСБ РФ намагалася завербувати двох українців та тримала їх без води та їжі — СБУ</h1>
      <h2>За рік СБУ виявила близько 30 жителів Луганщини, яких ФСБ РФ намагался завербувати.</h2>
      <address>
        <time datetime="2019-12-09T13:54:00+00:00">09 Dec 2019, 13:54</time>
      </address>
      <p>Служба безпеки України зафіксувала чергові спроби <b><a href="https://dt.ua/UKRAINE/specsluzhbi-rf-verbuvali-druzhin-ukrayinskih-viyskovih-sbu-292575_.html">ФСБ Росії завербувати громадян України</a></b>, повідомила пресслужба СБУ. Російська спецслужба намагалася завербувати двох жителів Луганської області.</p>
      <p>"Двоє мешканців селища Мілове планували відвідати родичів у Ростовській області. Після перетину державного кордону вони були затримані прикордонниками ФСБ. Представники російської спецслужби вимагали від українців зізнання у начебто підготовці диверсій на території РФ. Під час допитів до затриманих, традиційно для дій російських спецслужб, застосовували психологічний та фізичний тиск", - повідомили в СБУ.</p>
      <p>Українців дві доби тримали в камері СІЗО без їжі та води. Після цього російська спецслужба почала схиляти громадян України до таємної співпраці. Після того, як незаконно затримані українці підпишуть відповідного зобов'язання, їх обіцяли відпустити.</p>
      <p>"У разі відмови вони погрожували, зокрема, унеможливити контакти з родичами, які мешкають на території РФ. Від чоловіків вимагали збирати інформацію про особовий склад правоохоронних органів, дислокованих на території Луганщини", - додали в СБУ.</p>
      <p>Після того, як українці повернулися додому, вони одразу звернулися до СБУ і детально розповіли про обставини вербування.</p>
      <p>В СБУ зазначили, що цього року в Луганській області виявили близько 30 українців, яких ФСБ РФ намагалася завербувати при перетині держкордону або під час перебування на території Росії.</p>
      <p>Нагадаємо, у листопаді українська контррозвідка запобігла <b><a href="https://dt.ua/UKRAINE/sbu-zirvala-verbuvannya-ukrayinskoyi-chinovnici-mgb-lnr-330486_.html">спробу російських спецслужб завербувати чиновницю</a></b> з Луганської області. Окупанти незаконно затримали керівницю структурного підрозділу однієї з обласних державних установ при проходженні КПВВ "Станиця Луганська" та намагалися схилити її до роботи на так зване "МГБ ЛНР".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>