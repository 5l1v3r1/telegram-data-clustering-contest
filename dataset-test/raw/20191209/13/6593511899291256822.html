<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7957034"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T13:31:00+00:00"/>
    <meta property="og:title" content="Северна Корея отново обиди Тръмп: Той е безразсъден и непостоянен старец"/>
    <meta property="og:description" content="Северна корея днес отново обиди американския президент Доналд Тръмп, като го нарече &quot;безразсъден и непостоянен старец&quot;, след като той написа в Туитър, че севернокорейският лидер Ким Чен Ун иска да"/>
  </head>
  <body>
    <article>
      <h1>Северна Корея отново обиди Тръмп: Той е безразсъден и непостоянен старец</h1>
      <address><time datetime="2019-12-09T13:31:00+00:00">09 Dec 2019, 13:31</time> by <a rel="author" href="https://www.24chasa.bg/authors/31355" target="_blank">24 часа онлайн</a></address>
      <p>Северна корея днес отново обиди американския президент Доналд Тръмп, като го нарече "безразсъден и непостоянен старец", след като той написа в Туитър, че севернокорейският лидер Ким Чен Ун иска да загърби специалните отношения между двамата и да повлияе на американските избори, като предприеме враждебни действия, предаде Асошиейтед прес.</p>
      <p>Високопоставен представител на Пхенян, Ким Йон-чхол, бивш преговарящ за ядрената програма на Пхенян, заяви в декларация, цитирана от официалната агенция КЦТА, че страната му няма да се огъне пред американския натиск, понеже няма какво да губи, и обвини администрацията на Тръмп, че се опитва да печели време преди изтичането на едногодишния краен срок, поставен от Ким Чен Ун пред Вашингтон да спаси от провал ядрените преговори, предава БТА.</p>
      <p>В неделя Тръмп заяви в туит, че "Ким Чен Ун е прекалено умен и има прекалено много да губи, всъщност всичко, ако действа по враждебен начин. Северна Корея, под ръководството на Ким Чен Ун, има огромен икономически потенциал, но трябва да се денуклеаризира, както обеща". Тръмп добави, че Ким не би искал да "развали специалните си отношения с президента на САЩ, нито да се намесва в американските президентски избори през ноември", припомня АП.</p>
      <p>Днес Ким Йон-чхол отвърна, че севернокорейският лидер Ким Чен Ун може да промени мнението си за президента на САЩ, ако той продължава да прави "неуместни и опасни" изказвания. По думите му "туитовете на Тръмп ясно показват, че той е раздразнителен стар човек, лишен от търпение. Щом като е такъв безразсъден и непостоянен стар човек, може да дойде време, когато няма да можем да го наречем другояче освен "изкуфял старец". Има твърде много неща, които (Тръмп) не знае за Северна Корея. Ние нямаме какво повече да губим. Макар че САЩ могат да вземат още много от нас, те никога няма да могат да ни отнемат силното чувство за самоуважение, мощ и омраза към САЩ".</p>
      <p>Изявлението бе направено броени дни след подобната заплаха, отправена от първия заместник-външен министър Чхуе Сон-хюи, че Пхенян ще поднови обидите срещу Тръмп, след като президентът намекна на срещата на върха на НАТО, че е възможна военна акция среку Севера, и отново спомена прякора "човека -ракета" по адрес на Ким Чен Ун.</p>
    </article>
  </body>
</html>