<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813623/%D8%AA%D9%88%D8%AC%D9%87-%D8%B4%D9%88%D8%B1%D8%A7%DB%8C-%D8%B4%D9%87%D8%B1%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%A8%D9%87-%D8%A2%D8%B3%DB%8C%D8%A8-%D8%AF%DB%8C%D8%AF%DA%AF%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:44:15+00:00"/>
    <meta property="og:title" content="توجه شورای شهرستان تهران به آسیب دیدگان اعتراضات اخیر"/>
    <meta property="og:description" content="رئیس شورای شهرستان تهران گفت: شورای شهرستان از منظر قانونی برای التیام بخشی آسیب دیدگان اعتراضات معیشتی آمادگی خود را برای همکاری با مسئولان اعلام می کند."/>
  </head>
  <body>
    <article>
      <h6 class="kicker">رئیس شورای شهرستان تهران عنوان کرد</h6>
      <h1>توجه شورای شهرستان تهران به آسیب دیدگان اعتراضات اخیر</h1>
      <address>
        <time datetime="2019-12-09T13:44:15+00:00">09 Dec 2019, 13:44</time>
      </address>
      <p>رئیس شورای شهرستان تهران گفت: شورای شهرستان از منظر قانونی برای التیام بخشی آسیب دیدگان اعتراضات معیشتی آمادگی خود را برای همکاری با مسئولان اعلام می کند.</p>
      <p><b>به گزارش ایسنا، </b>سیدحسن رسولی در شانزدهمین جلسه علنی شورای اسلامی شهرستان تهران که ۱۸ آذر ماه با حضور مسئولان اجرایی برگزار شد، درباره حوادث و اعتراضات آبان ماه امسال، اظهار کرد: بر اساس قانون شوراها مشخصا ماده 80 و بندهای مربوطه شورای شهر تهران و شهرستان وظایفی دارد. صرف نظر از عوامل و مولفه های موثر این وقایع ما وظیفه داریم در حد بضاعت و امکان از آسیب دیدگان دلجویی کنیم.<br/>وی ادامه داد: شورای شهر تهران به منظور کاهش آلام و آثار منفی به جای مانده از اعتراضات مردمی طرح دو فوریتی "رسیدگی به آسیب دیدگان اعتراضات آبان" را مطرح و تصویب کرد. سه نفر از اعضای شورای به عنوان اعضای کمیته رسیدگی به آسیب دیدگان اعتراضات آبان انتخاب شدند تا به نمایندگی از شورای شهر تهران با هماهنگی دستگاه های اجرایی، سرکشی به خانواده های آسیب دیده را مطابق وظیفه قانونی و انسانی عمل کنند. <br/>رئیس شورای شهرستان تهران با تاکید بر اینکه شهر تهران در مقایسه با سایر شهرها به خصوص شهرهای اطراف تهران تلفات جانی کمتری داشت، تصریح کرد: از دست دادن جان انسانها حتی یک نفر در اعتراضات هزینه سنگینی است که نباید اتفاق می افتاد. <br/>رسولی با بیان اینکه 80 درصد از دستگیرشدگان در اعتراضات اخیر 16 تا 24 ساله بودند، گفت: جفرافیای اعتراضات و ناآرامی های آبان ماه در شهرهای اطراف تهران بیش از شهر تهران بود از این رو از اعضای شورای اسلامی شهرستان در بخش های سه گانه استدعا دارم برای کاهش آلام آسیب دیدگان ناآرامی های اخیر هراقدامی که لازم است را انجام دهند و اگر پیشنهادی دارند، اعلام کنند. <br/>رئیس شورای شهرستان تهران تاکید کرد: شورای شهرستان از منظر قانونی برای التیام بخشی آسیب دیدگان آمادگی خود را برای همکاری با مسئولان اعلام می کند. بر اساس تجربه اندکی که دارم که در گام نخست باید از وقوع این ناآرامی ها جلوگیری شود اما در صورت وقوع اعتراضات باید تلاش شود در اسرع وقت این ناآرامی ها به صورت مسالمت آمیز کنترل شود و بعد از آن باید برای عادی سازی و التیام بخشی گام برداشت.<br/>رسولی با اشاره به تغییر ادبیات مسئولان در مواجهه با اعتراضات اخیر، گفت: در روزهای اول هنوز میان مسئولان گفتمان مشترک وجود نداشت اما خوشبختانه با ورود رهبری به این موضوع این گفتمان ایجاد شده و حتی مقرر شده جان باختگان شهید محسوب شوند. رویکرد کنونی در مواجهه با اعتراضات اخیر عقلایی شده است<br/>وی با بیان اینکه 90 درصد از معترضان دستگیر شده در گفت وگوی خود اعلام کردند که مطالباتشان معیشتی بوده، اظهار کرد: تردیدی وجود ندارد که در بستر اعتراضات معیشتی ناراضیان سیاسی داخلی و خارجی سوار بر موج شوند. <br/>رئیس شورای شهرستان تهران با بیان اینکه موضوع حریم شهر تهران در سطح دولت و مجلس مطرح و در حال بررسی است، اعلام کرد: طرح تفصیلی منطقه 22 بدون طی تشریفات بدون بررسی و تصویب در شورای اسلامی شهر تهران در شورای عالی معماری و شهرسازی بررسی و مصوب شده است.  این طرح در کمیسیون معماری و شهرسازی شورای شهر تهران در حال بررسی است و باید قبل از تصویب این طرح نکات مورد نظرمان در شورای شهرستان را اعلام کنیم  زیرا منطقه 22 تنها برج های سر به فلک کشیده نیست و باغ های مردم در محدوده کن را نیز شامل می شوند. <br/>رسولی از عدم تشکیل کمیسیون بند یک مصرح در شیوه نامه مصوبه شورای شهرستان در فرمانداری تهران نیز انتقاد کرد و گفت: این کمیسیون باید به صورت مرتب تشکیل شود و دبیرخانه آن با حضور و همکاری  روسای شورای بخش های سه گانه کن، آفتاب و مرکزی  پرونده های مربوط به حریم را بررسی کند.  این کمیسیون، نقش  راهبردی و اجرایی دارد و اگر فعال نباشد، شیوه نامه نیز اجرایی نخواهد شد.<br/>بر اساس گزارش روابط عمومی شورای شهر تهران با بیان اینکه پیش بینی توسعه حریم روستاها بخش لاینفک طرح هادی روستایی هستند، اظهار کرد: همانگونه که برای سایر بارگذاری ها در طرح هادی سماجت می شود باید برای توسعه طرح های هادی هم پیش بینی لازم انجام شود . در حقیقت درمسیر توسعه روستا علاوه بر توسعه و بارگذاری مسکونی باید به سایر سرانه های خدماتی نیز توجه شود.</p>
      <p>انتهای پیام</p>
    </article>
  </body>
</html>