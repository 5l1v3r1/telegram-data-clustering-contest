<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/techno/innovations/ukrajinci-rozrobili-rozumniy-sholom-dlya-tankistiv-50058247.html"/>
    <meta property="og:site_name" content="НВ"/>
    <meta property="article:published_time" content="2019-12-09T13:51:00+00:00"/>
    <meta property="og:title" content="Не висовувайтесь. В Україні разработали «розумний» шолом для водіїв бронетехніки"/>
    <meta property="og:description" content="Українська компанія Limpid Armor Inc. презентувала систему кругового огляду з елементами доповненої реальності."/>
  </head>
  <body>
    <article>
      <h1>Не висовувайтесь. В Україні разработали «розумний» шолом для водіїв бронетехніки</h1>
      <h2>Українська компанія Limpid Armor Inc. презентувала систему кругового огляду з елементами доповненої реальності.</h2>
      <address>
        <time datetime="2019-12-09T13:51:00+00:00">09 Dec 2019, 13:51</time>
      </address>
      <p>Land Platform Modernization Kit <a href="https://armyinform.com.ua/2019/12/btr-4e-maye-systemu-krugovogo-oglyadu-i-rozumni-sholomy-dlya-ekipazhu/">розроблена </a>для бойових бронемашин і здатна забезпечити екіпажу панорамний круговий огляд на 360 градусів.</p>
      <p>Інформація технічного характеру виводиться на окуляри-монітор спеціального шолома, який входить у комплект з іншими високотехнологічними елементами.</p>
      <p>Розробка включає апаратну і програмну частини. Перша цікава тим, що до її складу входять «розумні» окуляри Microsoft HoloLens — цивільна технологія, інтегрована у захисний шолом. Сюди входять і камери з оптичною стабілізацією, розташовані на зовнішньому корпусі, монітори для екіпажу і десанту, маніпулятор управління.</p>
      <p>Програмна частина — оригінальна розробка Limpid Armor Inc. забезпечує «склеювання» потокового відео онлайн. Завдяки восьми встановленим по периметру корпуса камерам екіпаж отримує панорамний огляд. Система може виводити кожному члену екіпажу необхідні для його функцій показники: комусь швидкість руху і запас палива, а комусь — прицільний комплекс і запас набоїв до гармати.</p>
      <p>«Фірма впровадила концепцію так званої Прозорої броні. Вона дозволяє екіпажу отримувати доступ до покращеної ситуаційної обізнаності. Залежно від повороту голови (шолому), військові бачать потрібну їм ділянку місцевості. Час оновлення інформації до 2 мілісекунд. Компанія впровадила і функцію розпізнавання 14 типових цілей, чого дуже бракувало. І ще з найголовнішого: систему можна застосувати у нічних умовах», — розповів науковий співробітник науково-дослідного відділу Наукового центру Сухопутних військ працівник ЗСУ Володимир Мочерад.</p>
      <p>За словами керівника компанії Limpid Armor Inc. Михайла Гречухіна, БТР-4Е, на якому встановлена система, обрано невипадково. Це найсучасніша українська бойова техніка, яка підпадає під програму подальшої модернізації - аж до повної роботизації.</p>
      <p>За його словами, Україна стала 9 країною, яка розробляє подібну систему. Над цим працюють, зокрема, США, Британія, Ізраїль і ще деякі держави.</p>
      <p>«Систему, яку встановили на цей бронетранспортер для тестування, залишаємо для наших Збройних Сил в рамках нашої корпоративної соціальної відповідальності. Є змога іще безкоштовно встановити такі системи на певну кількість броньованих машин — всього до п’яти одиниць. Надалі спілкуватимемося про комерційну співпрацю», — додав Михайло Гречухін.</p>
    </article>
  </body>
</html>