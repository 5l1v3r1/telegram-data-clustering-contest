<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/222362_prosklitirio-gia-ependyseis"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T13:01:38+00:00"/>
    <meta property="og:title" content="Προσκλητήριο για επενδύσεις"/>
    <meta property="og:description" content="Στη Νεα Υόρκη ο υπουργός Οικονομικών Χρήστος Σταϊκούρας ● Η προσπάθεια προσέλκυσης κεφαλαίων από το εξωτερικό εστιάζεται στον τραπεζικό κλάδο, τον τουρισμό, τα ενεργειακά, τα κρατικά και εταιρικά ομόλογα, τις υποδομές και την αγορά ακινήτων."/>
  </head>
  <body>
    <article>
      <h1>Προσκλητήριο για επενδύσεις</h1>
      <address><time datetime="2019-12-09T13:01:38+00:00">09 Dec 2019, 13:01</time> by <a rel="author">Μάριος Χριστοδούλου</a></address>
      <p>Να πείσει τους εκπροσώπους της παγκόσμιας επιχειρηματικής ελίτ να ποντάρουν στη χώρα μας, αγοράζοντας νέα κρατικά ομόλογα και προχωρώντας σε επιχειρηματικές κινήσεις με βάση τα κίνητρα του νέου φορολογικού νόμου, θα προσπαθήσει σήμερα και αύριο ο υπουργός Οικονομικών Χρήστος Σταϊκούρας στη Νέα Υόρκη.</p>
      <p>Στη «Μέκκα» της παγκόσμιας οικονομίας και του καπιταλισμού, παρουσία ανώτερων κυβερνητικών στελεχών, εκπροσώπων των δανειστών, επιχειρηματιών, τραπεζιτών από την Ελλάδα, την Ευρώπη και την Αμερική ο κ. Σταϊκούρας θα προτάξει τις μεγάλες επενδυτικές ευκαιρίες που παρουσιάζει η χώρα μας, αφού θα είναι ένας από τους κεντρικούς ομιλητές στο 21ο Ετήσιο Φόρουμ «Invest in Greece» του Capital Link.</p>
      <p>Οι επενδύσεις, προερχόμενες από επιχειρηματίες του εξωτερικού, είναι κρίσιμης σημασίας για την κυβέρνηση, η οποία θέλει ακόμη και τα κεφάλαια από τα ελληνικά ομόλογα (ANFA’s SMP’s) ύψους 1,3 δισ. ευρώ να τα κατευθύνει στον σκοπό αυτό. Σε αυτό το πλαίσιο, στόχος της ελληνικής αποστολής είναι να μεταφερθεί το σωστό μήνυμα σε ένα ιδιαίτερα στοχευμένο κοινό, όπως είναι αυτό του Capital Link, που θα εξυπηρετήσει αυτά τα σχέδια.</p>
      <p>Η «εκστρατεία πειθούς» του υπουργού Οικονομικών περιλαμβάνει, πέραν της ομιλίας στο επίσημο γεύμα του συνεδρίου, επαφές με εκπροσώπους επενδυτικών εταιρειών, διαχειριστές κεφαλαίων, εταιρείες συμβούλων για το δημόσιο χρέος και συνέντευξη Τύπου στον χώρο του φόρουμ.</p>
      <p>Πραγματοποιείται, δε, σε μια κομβική περίοδο, καθώς:</p>
      <p><b>1.</b> Με το νέο φορολογικό νομοσχέδιο παρέχονται κίνητρα για να έρθουν φρέσκα κεφάλαια στην Ελλάδα τα οποία πρέπει να γίνουν ευρύτερα γνωστά, αφού: απλουστεύεται η νομοθεσία για τη φορολογική κατοικία, ενώ θεσπίζεται εναλλακτικός τρόπος φορολόγησης των εισοδημάτων αλλοδαπής προέλευσης με πληρωμή ετήσιου κατ’ αποκοπή φόρου στις περιπτώσεις επενδύσεων άνω των 500.000 ευρώ.</p>
      <p><b>2.</b> Η κυβέρνηση έχει βάλει πολύ ψηλά τον πήχη των επενδύσεων για την προσεχή χρονιά. Ο κρατικός προϋπολογισμός του 2020 προβλέπει αύξηση του ακαθάριστου σχηματισμού παγίου κεφαλαίου κατά 13,4%, έναντι μόλις 8,8% φέτος.</p>
      <p><b>3.</b> Ο στόχος για την ανάπτυξη το 2020 έχει τοποθετηθεί ακόμη πιο ψηλά στο 2,8%, την ώρα που Ευρωπαϊκή Επιτροπή και ΔΝΤ κινούνται σε πιο συντηρητικές εκτιμήσεις 2,3%.</p>
      <p><b>4.</b> Ο Οργανισμός Διαχείρισης Δημοσίου Χρέους (ΟΔΔΗΧ) θα συνεχίσει να κρατά ζεστό το ενδιαφέρον των επενδυτών για τα ελληνικά ομόλογα, μολονότι οι χρηματοδοτικές ανάγκες το 2020 είναι σχεδόν μηδενικές.</p>
      <p>Το πρόγραμμα περιλαμβάνει παρεμβάσεις του πρωθυπουργού Κυριάκου Μητσοτάκη (μέσω τηλεοπτικού μηνύματος) και του υπουργού Ανάπτυξης και Επενδύσεων Αδωνη Γεωργιάδη, ομιλίες του υπουργού Τουρισμού Χάρη Θεοχάρη, του υφυπουργού Οικονομικών αρμόδιου για το Χρηματοπιστωτικό Σύστημα, Γιώργου Ζαββού, και του επικεφαλής της Ανεξάρτητης Αρχής Δημοσίων Εσόδων (ΑΑΔΕ) Γιώργου Πιτσιλή.</p>
      <p>Περιλαμβάνει, επίσης, συζητήσεις με τη συμμετοχή του επικεφαλής του Οργανισμού Διαχείρισης Δημοσίου Χρέους (ΟΔΔΗΧ) Δημήτρη Τσάκωνα, των επικεφαλής των τεχνοκρατών της Ευρωπαϊκής Επιτροπής και της Ευρωπαϊκής Κεντρικής Τράπεζας (ΕΚΤ) για την Ελλάδα, Πολ Κούτος και Φραντσέσκο Ντρούντι, αλλά και εκπροσώπων του Διεθνούς Νομισματικού Ταμείου.</p>
      <p>Οπως προκύπτει από τις θεματικές ενότητες του φόρουμ, οι τομείς στους οποίους θα επικεντρωθεί η προσπάθεια προσέλκυσης επενδύσεων είναι ο τραπεζικός, ο τουριστικός, ο ενεργειακός, τα κρατικά και εταιρικά ομόλογα, οι υποδομές και η αγορά ακινήτων στην οποία επίσης επιχειρείται αναθέρμανση με τα μέτρα στήριξης της οικοδομής που έχουν ψηφιστεί και θα ενεργοποιηθούν από το νέο έτος (πάγωμα ΦΠΑ για μια 3ετία, έκπτωση φόρου για εργασίες στην οικοδομή, αναστολή φόρου υπεραξίας ώς το 2022 κ.ά.).</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/175206_bolidoskopisi-ependyton-epiheirei-i-kybernisi"/>
        <a href="https://www.efsyn.gr/oikonomia/elliniki-oikonomia/222025_me-etisio-rythmo-22-trehei-fetos-i-anaptyxi"/>
        <a href="https://www.efsyn.gr/oikonomia/elliniki-oikonomia/212003_axiologisi-se-bathia-nera"/>
        <a href="https://www.efsyn.gr/oikonomia/elliniki-oikonomia/210429_proto-crash-test-sto-eurogroup-toy-elsinki"/>
        <a href="https://www.efsyn.gr/oikonomia/elliniki-oikonomia/184840_agonas-dromoy-gia-na-kleisoyn-oles-oi-ekkremotites"/>
        <a href="https://www.efsyn.gr/oikonomia/elliniki-oikonomia/177210_syndedemeno-me-tin-ekthesi-epopteias-programma-daneismoy-toy"/>
      </related>
    </article>
  </body>
</html>