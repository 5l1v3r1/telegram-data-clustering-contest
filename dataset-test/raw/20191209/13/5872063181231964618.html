<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/editors-blogs/giorgos-sahinis-blog/1562381/g-adalis-apagistrosi-tis-exxon-mobil-apo-tin-ellada-i-blofa-erdogan-kai-i-elliniki-akinisia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T13:26:49+00:00"/>
    <meta property="og:title" content="Γ. Αδαλής: Απαγκίστρωση της Exxon Mobil από την Ελλάδα , η μπλόφα Ερντογάν και η Ελληνική ακινησία"/>
    <meta property="og:description" content="Ο οικονομέτρης –αναλυτής και αρθρογράφος του slpress.gr Γιώργος Αδαλής, μιλώντας στον 98.4 , υποστήριξε ότι ανεξάρτητα από τις απειλές..."/>
  </head>
  <body>
    <article>
      <h1>Γ. Αδαλής: Απαγκίστρωση της Exxon Mobil από την Ελλάδα , η μπλόφα Ερντογάν και η Ελληνική ακινησία</h1>
      <address>
        <time datetime="2019-12-09T13:26:49+00:00">09 Dec 2019, 13:26</time>
      </address>
      <p>Ο οικονομέτρης –αναλυτής και αρθρογράφος του slpress.gr Γιώργος Αδαλής, μιλώντας στον 98.4 , υποστήριξε ότι ανεξάρτητα από τις απειλές Ερντογάν στην Ανατολική Μεσόγειο, το μεγάλο παιχνίδι είναι των πολυεθνικών κολοσσών που εξακολουθούν να μιλούν μεταξύ τους παρά τα ανιτθετικά τους συμφέροντα στην περιοχή , επιχειρώντας να πάρουν θέση στην κατανομή κοιτασμάτων και αγωγών στην περιοχή. Ο Ερντογάν λειτουργώντας με τους ίδιους όρους , μπλοφάρει εκ των υστέρων επί αποφάσεων αυτών των κολοσσών και επιχειρεί να πλασαριστεί από καλύτερες θέσεις συμφερόντων στη περιοχή, την ώρα που το ελληνικό πολιτικό σύστημα είτε προτιμά την ακινησία είτε δεν υπολογίζει ότι άλλοι ενεργειακοί κολοσσοί ετοιμάζονται να απαγκιστρωθούν από την περιοχή κι άλλοι να παίξουν ακόμη πιο ενεργό ρόλο , έχοντας ήδη συμμαχίες με εταιρίες όπως η κρατική εταιρεία πετρελαίου της Τουρκίας.</p>
      <p>Στο πλαίσιο αυτό ο Γιώργος Αδαλής, υποστηρίζει ότι ακόμα και μέσα στο 2016, η απόδοση των μετοχών της κραταιάς Exxon άρχισε να υποχωρεί έναντι αυτών της BP. Και ειδικά από το 2017 ως τις μέρες μας η εταιρία είχε δυσαρεστήσει τους μετόχους της. Κι άρχισαν οι φωνές διαμαρτυρίας. Τι κι αν ο Τραμπ προσέλαβε τον πρώην πρόεδρο της Exxon Ρεξ Τίλερσον ως υπουργό; Η Exxon συνέχισε την δραματική της πορεία. Η πορεία αυτή, σε συνδυασμό με την θηλιά που έβαλαν στην Exxon οι τρεις δανείστριες τράπεζες, οδήγησαν τον Γούντς σε μια στρατηγική που είχαν χρησιμοποιήσει με επιτυχία τόσο η BP, όσο και η ΕΝΙ και η TOTAL. Και αμέσως ξεκίνησε ένας γύρος διερεύνησης, ΠΩΛΗΣΗΣ περιουσιακών στοιχείων της Exxon διεθνώς. Όσο λοιπόν οι κυβερνόντες τάιζαν σανό στους Έλληνες πολίτες, ότι την Κρήτη θα την προστατέψουν οι Γαλλικές φρεγάτες και ο … 6ος Στόλος, ο Ντάρεν Γούντς της Exxon σχεδίαζε να σώσει την επιχείρησή του. Πράγμα που οι ιδιωτικοί διπλωμάτες του Ερντογάν γνώριζαν καλά και προφανώς έβαλαν κι αυτοί το χέρι τους ώστε η Ελλάδα να οδηγηθεί σε τελείως λάθος δρόμο. Λίγο πριν η Exxon υποστεί ζημιά, τον Οκτώβριο του 2019, o Γουντς, «παραδίδεται» στις τράπεζες και σπεύδει να δηλώσει ότι είναι διατεθειμένος να πουλήσει περιουσιακά στοιχεία (assets), αξίας 25 δις δολαρίων προκειμένου να εξοικονομήσει χρήματα για τους επενδυτές και τις δανείστριες τράπεζες. Και φυσικά να τονώσει τα ταμιακά διαθέσιμα της εταιρίας. Μόνο που στην Ελλάδα δεν άκουσε κανείς τα σχέδια του. Μάλιστα, πηγές πολύ καλά πληροφορημένες λένε, ότι εδώ και μερικούς μήνες, η εταιρία έχει συντάξει έναν εκτεταμένο κατάλογο, με περιουσιακά στοιχεία που θέλει να τα πουλήσει. Στόχος της Exxon είναι η άμεση πώληση 15 δις δολ. Στοιχείων του ενεργητικού της ως το 2021 και άλλων 10 δις ως το 2025. Σύμφωνα με πηγές μου από την απέναντι πλευρά του Ατλαντικού, η Exxon, έχει καταρτίσει έναν διευρυμένο κατάλογο περιουσιακών της στοιχείων πρoς πώληση σε συνολικά ΕΝΤΕΚΑ ΧΩΡΕΣ από τις οποίες θα αποχωρήσει ολοσχερώς.</p>
      <p>Την περασμένη Τρίτη, 3 Δεκεμβρίου 2019, όταν πλέον η Exxon βρέθηκε αντιμέτωπη με αυτό που φοβόταν χρόνια. Την ημέρα αυτή, ο οίκος αξιολόγησης Moody’s, υποβάθμισε την Exxon. Και παρά του γεγονότος ότι όλα αυτά ήταν γνωστά και οι οίκοι αξιολόγησης έκαναν … μαγικά προκειμένου να διατηρήσουν σταθερό (stable) το «outlook» της εταιρίας, η Moody’s άλλαξε τις προοπτικές της Exxon από σταθερές σε ΑΡΝΗΤΙΚΕΣ (negative), υποβαθμίζοντάς την στην ουσία, με ότι αυτό συνεπάγεται για τις μελλοντικές κεφαλαιουχικές της ανάγκες. Και φυσικά, εδώ μπαίνει και το ΤΕΡΑΣΤΙΟ ερώτημα που αφορά σε εμάς τους Έλληνες. Με όλο αυτό το γεωοικονομικό πλαίσιο, η Exxon θα κρατήσει τα δικαιώματα έρευνας σε Κύπρο και Ελλάδα ή θα αποχωρήσεις εντελώς.</p>
      <figure>
        <iframe src="https://www.youtube.com/embed/r59z2EQk7Ec" width="640" height="360" data-service="Youtube" scrolling="no"/>
      </figure>
    </article>
  </body>
</html>