<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-media_publicitate-23540195-oligarhul-vladimir-plahotniuc-interesat-cumpere-prima-paginademedia.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="Oligarhul Vladimir Plahotniuc, interesat să cumpere Prima TV - Paginademedia.ro"/>
    <meta property="og:description" content="Oligarhul Vladimir Plahotniuc a făcut o ofertă de preluare a postului românesc de televiziune Prima TV, potrivit Paginademedia.ro. Omul de afaceri care, cel puțin până în vară, a"/>
  </head>
  <body>
    <article>
      <h1>Oligarhul Vladimir Plahotniuc, interesat să cumpere Prima TV - Paginademedia.ro</h1>
      <address><time datetime="2019-12-09T13:13:00+00:00">09 Dec 2019, 13:13</time> by <a rel="author">C.I.</a></address>
      <p><b>Oligarhul Vladimir Plahotniuc a făcut o ofertă de preluare a postului românesc de televiziune Prima TV, potrivit <a href="https://www.paginademedia.ro/2019/12/exclusiv-moldoveanul-vladimir-plahotniuc-vrea-sa-cumpere-prima-tv-cat-ofera">Paginademedia.ro</a>. Omul de afaceri care, cel puțin până în vară, a dominat viața politică din Republica Moldova este și cel mai important om de presă de peste Prut, unde deține între altele principalul canal TV, Prime.<br/></b><br/>Potrivit sursei citate, o primă ofertă a fost depusă prin compania Prime, iar creditorii Prima TV, post deținut de Cristian Burci și aflat în insolvență, au fost anunțați de intenția lui Plahotniuc. <br/><br/>Ofera este, arată Paginademedia.ro, în jurul valorii de 20 de milioane de lei. <br/><br/>Aceasta trebuie aprobată mai întâi de creditori, înainte să înceapă discuțiile pentru o ofertă finală, care trebuie și ea aprobată de creditori.<br/><br/>Sursa menționată citează Jurnal.md potrivit căruia Plahotniuc deținea sau controla la un moment dat, în Moldova, șase posturi TV - Publika TV și Prime TV (cu acoperire națională), Canal 2, Canal 3, CTV Moldova și Super TV, trei posturi de radio și mai multe site-uri.<br/><br/>În septembrie, una dintre companiile care operau aceste posturi - Telestar pentru Canalele 2 și 3 - a anunțat că renunță la licența pentru Canal 2, acuzând "presiuni". Ea îndemna autoritățile să returneze frecvența postului către TVR.</p>
      <ul>
        <li>Vlad Plahotniuc, fostul lider al Partidului Democrat din Republica Moldova, a pierdut în bună măsură frâiele puterii peste Prut la mijlocul acestui an, după demisia Guvernului Filip. El a fost dat în urmărire internațională de către procurorii anticorupție de la Chișinău în octombrie, pe numele lui existând și un mandat de arestare emis în Rusia, sub acuzația de constituire a unui grup infracțional organizat. Săptămâna trecută, un parlamentar de la Chișinău a anunțat că <a href="https://www.hotnews.ro/stiri-international-23535364-oligarhul-vlad-plahotniuc-are-interdictie-pentru-10-intra-tara-unde-are-mai-multe-prorietati.htm">Plahotniuc ar avea interdicție de a intra pe teritoriul Elveției și al Liechtensteinului</a>.</li>
      </ul>
      <p>În urmă cu un an, Prima TV era în negocieri avansate spre a fi vândută lui Adrian Tomșa, cel care deține posturile Look TV. În mai a.c., însă, compania PwC a anunțat că este <a href="http://mobile.hotnews.ro/stire/23172079">însărcinată să găsească un cumpărător pentru Prima TV</a>, semn că negocierile cu Tomșa au eșuat.<br/><br/><br/>  </p>
    </article>
  </body>
</html>