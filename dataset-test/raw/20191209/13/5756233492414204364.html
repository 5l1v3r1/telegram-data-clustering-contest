<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625665/%D8%AA%D8%AC%D9%85%D8%B9%D9%90-%D8%AF%D9%88%D8%A8%D8%A7%D8%B1%D9%87-%DA%A9%D8%A7%D8%B1%DA%AF%D8%B1%D8%A7%D9%86-%D9%82%D8%B7%D8%A7%D8%B1-%D8%B4%D9%87%D8%B1%DB%8C-%D8%A7%D9%87%D9%88%D8%A7%D8%B2-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%AF%D8%B1-%D8%AA%D9%84%D8%A7%D8%B4%DB%8C%D9%85-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B9%D9%88%D9%82%D9%87-%DA%A9%D8%A7%D8%B1%DA%AF%D8%B1%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T13:36:00+00:00"/>
    <meta property="og:title" content="تجمعِ دوباره کارگران قطار شهری اهواز/ مدیرعامل: در تلاشیم مطالبات معوقه کارگران پرداخت شود"/>
    <meta property="og:description" content="کارگران پروژه ساخت قطار شهری اهواز صبح امروز (دوشنبه ۱۸ آذر ماه) در مقابل ساختمان سازمان قطار شهری اهواز تجمع کردند."/>
  </head>
  <body>
    <article>
      <h1>تجمعِ دوباره کارگران قطار شهری اهواز/ مدیرعامل: در تلاشیم مطالبات معوقه کارگران پرداخت شود</h1>
      <address>
        <time datetime="2019-12-09T13:36:00+00:00">09 Dec 2019, 13:36</time>
      </address>
      <p>
        <i>کارگران پروژه ساخت قطار شهری اهواز صبح امروز (دوشنبه ۱۸ آذر ماه) در مقابل ساختمان سازمان قطار شهری اهواز تجمع کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صبح امروز (۱۸ آذرماه) جمعی از کارگران پروژه ساخت قطار شهری اهواز که تحت مسئولیت شرکت کیسون (از پیمانکاران مجری ساخت قطار شهری اهواز) مشغول کارند، در مجاورت ساختمان سازمان قطار شهری در بلور آیت‌الله بهبهانی تجمع کردند.</p>
      <p>به گفته یکی از کارگران؛ طی چند ماه گذشته پیمانکار با پیگیری برخی مسئولان وعده پرداخت بخشی از مطالبات ۱۸ تا ۲۰ ماهه کارگران پروژه ساخت قطار شهری اهواز را داده، اما هر روز که مطالباتمان را پیگیری می‌کنیم کارفرما به ما می‌گوید منابع مالی کافی برای پرداخت بدهی خود به کارگران در دست ندارد.</p>
      <p>او با بیان اینکه چند ماه است مشکل کارگران شاغل در پروژه قطار شهری اهواز با متوقف شدن فعالیت این پروژه عمرانی غیرقابل حل باقی مانده و کسی پاسخ‌مان را نمی‌دهد، در ادامه افزود: جای تاسف دارد بعد از ماه‌ها اعتراض، کسی صدای ما را نمی‌شنود. با این حال کارگران متروی اهواز همچنان خواستار احقاق حقوق خود هستند.</p>
      <p>وی با یادآوری اینکه کارگران پروژه قطار شهری اهواز سال‌ها در سخت‌ترین شرایط با همت و اراده پولادین بهترین خدمات را ارائه کرده و باعث سربلندی صنعت متروی کشور شده‌اند، افزود: شایسته نیست با مماشات حقوق کارگران به فراموشی سپرده شود.</p>
      <p>او تاکید کرد: کارگران خواستار پاسخگویی مدیرعامل قطار شهری اهواز و مدیریت شرکت پیمانکاری کیسون (مجری پروژه) در ارتباط با نابسامانی اوضاع هستند. در عین حال ما نیازمند حمایت مسئولان کشوری هستیم تا قانون را برای وصول مطالباتمان به اجرا درآورند.</p>
      <p>«شهرام شاهین زاده» مدیرعامل قطار شهری اهواز در همین رابطه ضمن تایید وقوع اعتراض صنفی توسط کارگران شرکت پیمانکاری کیسون به ایلنا گفت: همه صورت وضعیت‌های مالی شرکت پیمانکاری کیسون به صورت سندی از سوی سازمان قطار شهری اهواز پرداخت شده و پیمانکار حتی یک ریال از از سازمان طلبکار نیست.</p>
      <p>او دلیل پرداخت نشدن معوقات حقوقی کارگران پیمانی را بی‌توجهی پیمانکار در حقوق کارگران دانست و افزود: از نظر پیمانکار یکسری اختلاف حساب بین آن‌ها و سازمان قطار شهری اهواز وجود دارد.</p>
      <p>این مقام کارفرمایی با بیان اینکه در همین رابطه تقریبا سه تا چهار ماه پیش شورای تامین مصوبه‌ای را تصویب کرد که قرار شد ۵۰ درصد از مطالبات کارگران را پیمانکار پرداخت کند و مابقی طلب کارگران از سوی سازمان شهرداری‌ها تامین شود، افزود: این مصوبه به تایید هر دو طرف رسیده و در حال حاضر با وجود چند مشکل مراحل پایانی خود را طی می‌کند.</p>
      <p>مدیرعامل سازمان قطار شهری اهواز با بیان اینکه میزان مطالبات کارگران قطار شهری اهواز به حدود ۱۶ میلیارد تومان می‌رسد، افزود: حدودا ۲۰۰ کارگر در پروژه قطار شهری اهواز طلبکار بودند که طی چند ماه گذشته با تسویه‌حساب تعدادی از آن‌ها هم‌اکنون تعداد طلبکاران به ۱۵۰ نفر رسیده که مرتبا مطالبات خود را پیگیری می‌کنند.</p>
      <p>شاهین زاده در بخش دیگری از سخنان خود در خصوص وضعیت فعالیت شرکت پیمانکاری کیسون مدعی شد: متاسفانه این شرکت به تعهدات خود درمورد اجرای پروژه قطار شهری به خوبی عمل نکرده و قطار شهری به عنوان کارفرما پیگیر وضعیت ادامه فعالیت این شرکت است.</p>
      <p>او با بیان اینکه در یک برهه زمانی تا پایان فسخ قرار داد کیسون پیش رفته بودیم، اضافه کرد: آقای دین‌پرست معاون وزیر کشور در جریان بازدید چند ماه گذشته خود از پروژه قطار شهری اهواز به پیمانکار فرصت ده روزه داده بود که اعلام آمادگی خود را برای ادامه روند ساخت پروژه اعلام کند که شرکت کیسون دوباره رضایت خود را اعلام کرد، اما آنچه هم‌اکنون مانع ادامه روند ساخت پروژه شده نامشخص بودن وضعیت مطالبات کارگران است. اگر وضعیت مطالبات مزدی و شغلی کارگران حل و فصل نشود ادامه فعالیت کارگاه امکان‌پذیر نیست.</p>
      <p>او با بیان اینکه با راه‌اندازی مجدد کارگاه همه کارگران به محل کار خود بازخواهند گشت، مدعی شد: آنچه موجب نگرانی و ناراحتی کارگران قطار شهری از عملکرد شرکت پیمانکاری کیسون شده، آن است که این شرکت در پرداخت مطالبات مزدی کارگران کوتاهی می‌کند.</p>
      <p>به گفته وی، شرکت کیسون به عنوان پیمانکار اصلی این پروژه به هر دلیل پاسخگوی مطالبات کارگران نیست و از همین رو کارگران به سمت کارفرمای اصلی می‌آیند که این نیز امری طبیعی است.</p>
      <p>مدیرعامل قطار شهری اهواز در خاتمه با بیان اینکه پروژه قطار شهری یک پروژه ملی است و برای رفع مشکلات پیش آمده آن نیازمند کمک مسئولان کشوری هستیم، افزود: حال که رفع مشکلات قطار شهری اهواز از عهده مسئولان استان خوزستان خارج است، از مسئولان بالادستی به ویژه وزارت کشور درخواست رسیدگی داریم.</p>
    </article>
  </body>
</html>