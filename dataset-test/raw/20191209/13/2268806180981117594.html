<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/tennis/vavrinka-monfis-i-medvedev-shte-uchastvat-v-parviya-profesionalen-tenis-turnir-v-sauditska-arabiya.html"/>
    <meta property="og:site_name" content="Topsport.bg"/>
    <meta property="article:published_time" content="2019-12-09T13:59:01+00:00"/>
    <meta property="og:title" content="Вавринка, Монфис и Медведев ще участват в първия професионален тенис турнир в Саудитска Арабия"/>
    <meta property="og:description" content="Надпреварата ще се проведе на арената в Дирия, приютила сблъсъка Джошуа - Руис"/>
  </head>
  <body>
    <article>
      <h1>Вавринка, Монфис и Медведев ще участват в първия професионален тенис турнир в Саудитска Арабия</h1>
      <address><time datetime="2019-12-09T13:59:01+00:00">09 Dec 2019, 13:59</time> by <a rel="author" href="https://topsport.bg/author/todor-krastev" target="_blank">Тодор Кръстев</a></address>
      <p>Стан Вавринка, Гаел Монфис и Даниил Медведев ще участват в първия професионален турнир по тенис в Саудитска Арабия този месец.</p>
      <p>Надпреварата в Дирия ще се проведе между 12-14 декември като част от турнето в Близкия Изток преди Australian Open 2020.  Съревнованието на твърда настилка ще се проведе на "Дирия Арена", на която се състоя и боксовият реванш между Антъни Джошуа и Анди Руис за световните титли в тежка категория.</p>
      <p>Турнирът ще събере осем тенисисти, които имат общо 89 титли. Освен Вавринка, Монфис и Медведев ще участват още Давид Гофен, Фабио Фонини, Лука Пуй, Джон Иснър и Ян-Ленард Щруф за тридневното съревнование, като шестима са в Топ 20 на ATP - Медведев №5, Монфис №10, Гофен №11, Фонини №12, Вавринка №16 и Иснър №19.</p>
      <p>"Изключително вълнуващо е да потвърдим имената на първокласните тенисисти, които ще вземат участие от толкова различни страни - феновете в Кралството нямат търпение да ги видят отблизо", сподели Принц Абдулазис бин Турки Ал-Файсал, президент на Генералните спортни власти на Саудитска Арабия.</p>
      <p>"Приемането на първокласен тенис в Саудитска Арабия за първи път е още един паметен спортен миг за държавата".</p>
      <p>Стан Вавринка определи себе си като "Stan the Desert Man", когато пристигна в Саудитска Арабия. Швейцарецът, трикратен шампион в турнирите от "Големия шлем" се завърна към най-добрите си дни през този сезон след проблеми с контузии през 2018 година. Безспорно тенисистът в най-добра форма през 2019 година е Даниил Медведев. Руснакът спечели четири титли, като достигна и финала на US Open 2019.</p>
      <figure>
        <img src="https://webnews.bg/uploads/images/70/2670/452670/768x432.jpg?_=1573665604"/>
        <figcaption>Източник: GettyImages</figcaption>
      </figure>
    </article>
  </body>
</html>