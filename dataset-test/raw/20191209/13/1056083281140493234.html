<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813619/%D8%A7%DB%8C%D8%B3%D9%86%D8%A7-%D8%B1%D8%B3%D8%A7%D9%86%D9%87-%D8%A7%DB%8C-%D9%85%D9%86%D8%B5%D9%81-%D9%88-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:40:40+00:00"/>
    <meta property="og:title" content="ایسنا، رسانه‌ای منصف و تاثیرگذار است"/>
    <meta property="og:description" content="ایسنا/مرکزی رئیس جهاددانشگاهی استان مرکزی گفت: خبرگزاری ایسنا به رسانه‌ای منصف و تاثیرگذار در جامعه تبدیل شده است و این رویه را در دهه سوم فعالیت خود ادامه خواهد داد."/>
  </head>
  <body>
    <article>
      <h6 class="kicker">رئیس جهاددانشگاهی استان مرکزی:</h6>
      <h1>ایسنا، رسانه‌ای منصف و تاثیرگذار است</h1>
      <address><time datetime="2019-12-09T13:40:40+00:00">09 Dec 2019, 13:40</time> by <a rel="author">علی فرقانی</a></address>
      <p>ایسنا/مرکزی رئیس جهاددانشگاهی استان مرکزی گفت: خبرگزاری ایسنا به رسانه‌ای منصف و تاثیرگذار در جامعه تبدیل شده است و این رویه را در دهه سوم فعالیت خود ادامه خواهد داد.</p>
      <p>مسعود شهرجردی در جشن 20 سالگی ایسنا که با حضور فرماندار، جمعی از مسئولان و خبرنگاران در جهاددانشگاهی شهرستان ساوه برگزار شد، اظهار کرد: خبرگزاری ایسنا به عنوان اولین خبرگزاری غیردولتی در سال 1378 پا به عرصه وجود گذاشت و به عنوان یکی از رسانه‌های جهاددانشگاهی فعالیت خبری خود را آغاز کرد.</p>
      <p>وی افزود: در مدت 20 سال که از تاسیس خبرگزاری ایسنا می گذرد سعی بر این شد که ایسنا رقیب هیچکدام از خبرگزاری‌ها و سایت های خبری نباشد و فعالیت خود را به عنوان یک خبرگزاری دانشگاهی نسبت به پوشش کامل اخبار اقدام کرده و بویژه در حوزه علمی با استفاده از نظرات اساتید دانشگاهی و محققین در راستای ارائه راهکارهای توسعه کشور، اقدام کند.</p>
      <p>وی سیاست خبری خبرگزاری دانشجویان ایران را حفظ انصاف، مخابره اخبار خوب، مفید و امیدبخش و همچنین جلب اعتماد مخاطبان بیان کرد و افزود: در این 20 سال تمامی افتخارات خبرگزاری مرهون مسائل مادی نبوده و نیروهای جهادی با تلاش و تعهد در ایسنا فعالیت می‌کنند و به عنوان افتخارات و سرمایه‌های جهاددانشگاهی محسوب می شوند و این روحیه موجب اعتلای این خبرگزاری مردمی در تمامی ابعاد شده است.</p>
      <p>رئیس جهاددانشگاهی استان مرکزی افزود: با گذشت 20 سال از عمر خبرگزاری ایسنا فضای این رسانه همچنان دانشجویی باقیمانده و همواره تلاش خواهیم کرد که این فضا خلاقانه‌تر، موثرتر و پویاتر به سمت تحقق اهداف و ماموریت‌ها حرکت کند.</p>
      <p>وی تصریح کرد: در دهه سوم فعالیت خبرگزاری ایسنا به دنبال تاثیرگذاری بیشتر در سطح جامعه و انعکاس مطالبات مردمی در سطح گسترده هستیم و از تمامی ظرفیت‌های خود برای تحقق این هدف استفاده خواهیم کرد.</p>
      <p>شهرجردی همچنین با اشاره به در پیش بودن انتخابات مجلس شورای اسلامی گفت: خبرگزاری ایسنا در طول انتخابات گذشته به شایستگی بی‌طرفی خود را در فرآیند برگزاری این حماسه سیاسی ثابت کرد و این رویه در تمامی انتخابات ها ادامه خواهد داشت.</p>
      <p>وی خطاب به اصحاب رسانه شهرستان ساوه گفت: باید به سیاست‌های رسانه‌ای توجه خاصی داشت و به سمت حرفه‌ای شدن و حرفه‌ای تر بودن حرکت کرد تا نقش رسانه در جامعه به خوبی ملموس شود.</p>
      <p>شهرجردی با تاکید بر توجه به اخبار تولیدی در کار رسانه‌ای اظهار کرد: خبرنگاران باید قدرت تولید خبر داشته باشند و با رصد وقایع و رویدادها به سمت و سوی اخبار تولیدی متناسب با نیازهای جامعه و انعکاس آن همراه با ارائه راهکار حرکت کنند.</p>
      <p>وی تصریح کرد: یک خبرنگار حرفه‌ای باید از "وی گفت" و "وی افزود" فاصله بگیرد و به سمت تولید خبر پیش برود تا علاوه بر عمل به رسالت خبری خود در جامعه به عنوان یک رسانه موثر حضور داشته باشد.</p>
      <p>رئیس جهاددانشگاهی استان مرکزی افزود: امروز در خبرگزاری ایسنا موضوع مصرف خبر مطرح نیست بلکه موضوع نوع تولید خبر مورد اهمیت قرار دارد چرا که وقتی به نوع تولید خبر توجه ویژه شود قطعا رسانه می‌تواند مخاطب خود را جذب کند.</p>
      <p>وی افزود: خوشبختانه ایسنای استان مرکزی در جشنواره 20 سالگی ایسنا خوش درخشید و خبرنگار ایسنای ساوه توانست رتبه برتر گزارش نویسی را در بین گزارش‌نویسان ایسنای کشور کسب کند و در بخش یادداشت و مقاله نیز یکی دیگر  از خبرنگاران ایسنای مرکزی رتبه برتر را کسب کرد و با حضور سخنگوی دولت، وزیر امور خارجه، وزیر فرهنگ و ارشاداسلامی و برخی مقامات مطرح کشور تجلیل شدند.</p>
      <p>انتهای پیام</p>
    </article>
  </body>
</html>