<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/finlandiya-marin-stachka-1619885.html"/>
    <meta property="og:site_name" content="Cross"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="Финландия избира най-младия си премиер на фона на стачка"/>
    <meta property="og:description" content="/КРОСС/ Ротационният председател на Европейския съюз - Финландия, е на път да преодолее правителствената криза, в която изпадна преди дни с неочакваната оставка на премиера Анти Рине."/>
  </head>
  <body>
    <article>
      <h1>Финландия избира най-младия си премиер на фона на стачка</h1>
      <address>
        <time datetime="2019-12-09T13:13:00+00:00">09 Dec 2019, 13:13</time>
      </address>
      <p>/КРОСС/ Ротационният председател на Европейския съюз - Финландия, е на път да преодолее правителствената криза, в която изпадна преди дни с неочакваната оставка на премиера Анти Рине.</p>
      <p>Оглавяващата правителството Социалдемократическа партия направи първата стъпка като номинира за поста настоящия министър на транспорта и комуникациите Санна Марин (34 г.).</p>
      <p>Рине бе принуден да подаде оставка миналия вторник, след като една от петте формации в коалицията - партията "Център", оттегли публично доверието си в него заради стачката в пощенските служби и националния авиопревозвач.</p>
      <p>Марин се наложи над вътрешнопартийния си конкурент Анти Линтман със само 32 на 29 гласа. Следващото и решително препятствие е вотът в парламента, който трябва да се състои утре.</p>
      <p>Коалиционните партньори на социалдемократите вече потвърдиха желанието си да работят за осъществяване на управленската програма, договорена след изборите през април.</p>
      <p>Ако дадат доверието си на Марин, тя ще стане най-младият премиер на Финландия.</p>
      <p>Застаряването на финландците и свързаните с това предизвикателства пред фискалния и социалния баланс ще са основното ѝ предизвикателство, сочи агенция Блумбърг.</p>
      <p>Междувременно масова стачка с участието на 100 000 души е планирана за днес в разгара на правителствената криза във Финландия.</p>
      <p>В протеста ще се включат работници от технологични, химически и дървообработващи предприятия от цялата страна, съобщи Индустриалният съюз в страната. Протестът ще засегне и две от големите рафинерии във Финландия.</p>
      <p>До организирането на стачка се стигна, след като работодатели и профсъюзи не постигнаха споразумение за повишаване на заплатите в индустриалния сектор. Работодателите са склонни да увеличат заплатите с 0,5%, докато работниците настояват за  2,5-3%.</p>
      <p>Според финландската агенция STT икономическите загуби от стачката могат да достигнат до 400 милиона евро.</p>
    </article>
  </body>
</html>