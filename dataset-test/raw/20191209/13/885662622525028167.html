<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/aytokinito/126801/apokalyptetai-stis11-dekembrioy-i-nea-mercedes-gla"/>
    <meta property="og:site_name" content="Insider"/>
    <meta property="article:published_time" content="2019-12-09T13:31:00+00:00"/>
    <meta property="og:title" content="Πιο συμπαγής αλλά και πιο άνετη η νέα Mercedes GLA"/>
    <meta property="og:description" content="Οι λάτρεις του μικρότερου SUV της Mercedes θα πρέπει να περιμένουν έως το 2020 για να αγοράσουν τη δεύτερη γενιά του, αλλά μόνο δύο ημέρες για να την γνωρίσουν."/>
  </head>
  <body>
    <article>
      <h1>Πιο συμπαγής αλλά και πιο άνετη η νέα Mercedes GLA</h1>
      <h2>Οι λάτρεις του μικρότερου SUV της Mercedes θα πρέπει να περιμένουν έως το 2020 για να αγοράσουν τη δεύτερη γενιά του, αλλά μόνο δύο ημέρες για να την γνωρίσουν.</h2>
      <address>
        <time datetime="2019-12-09T13:31:00+00:00">09 Dec 2019, 13:31</time>
      </address>
      <p>Στις 11 Δεκεμβρίου θα πραγματοποιηθεί επισήμως η online αποκάλυψη της νέας Mercedes GLA, στη δεύτερη γενιά της. Το μικρότερο και εξαιρετικά δημοφιλές SUV της Mercedes γνώρισε πολύ μεγάλη επιτυχία, όπως άλλωστε και όλη η σειρά μοντέλων Α. Το υφιστάμενο μοντέλο παρουσιάστηκε το 2014 και το 2017 υπέστη ένα μικρό facelift, για να παραμείνει επίκαιρο, τουλάχιστον αισθητικά, καθώς λειτουργικά είναι εξαιρετικό.</p>
      <p>Με την παρουσίαση της νέας Α-Class η GLA ήταν και αυτή προγραμματισμένη να υποστεί την αλλαγή της, ωστόσο η SUV εκδοχή θα έχει σημαντικές χωροταξικές διαφοροποιήσεις, πέραν των αισθητικών και μηχανολογικών. Σύμφωνα με τα μέχρι σήμερα στοιχεία, η GLA δεύτερης γενιάς θα είναι σημαντικά ψηλότερη, περίπου κατά 10 εκατοστά, ενώ το μήκος της θα μειωθεί κατά περίπου 1,5 εκατοστά. Το γεγονός αυτό θα κάνει το μοντέλο να μοιάζει περισσότερο εκτός δρόμου, ενώ, ταυτόχρονα, παρά το μειωμένο μήκος οι χώροι θα αυξηθούν τόσο για τους επιβάτες, όσο και για τις αποσκευές.</p>
      <p>Η νέα GLA θα έχει τη μηχανολογική συγκρότηση της Α-Class όσον αφορά στους κινητήρες, με βασικό το μοτέρ των 1.3 λίτρων βενζίνης σε διάφορες παραλλαγές ισχύος, ενώ δεν θα αργήσει και η plug in υβριδική εκδοχή με τον ίδιο κινητήρα και ηλεκτρικό μοτέρ να υποβοηθά. Σε αυτή την εκδοχή η νέα GLA θα έχει τη δυνατότητα να κινείται και μόνο με ηλεκτρική ενέργεια, για απόσταση έως 60 περίπου χιλιόμετρα και με ταχύτητα έως 140 χλμ./ώρα.</p>
      <p>Το εσωτερικό του αυτοκινήτου θα είναι σαφώς πιο άνετο από αυτό της A-Class, αισθητικά ωστόσο ελάχιστα πράγματα αναμένεται να διαφοροποιούνται, ακριβώς όπως και στην πρώτη γενιά του μοντέλου. Η νέα GLA θα διαθέτει προηγμένα συστήματα υποβοήθησης της οδήγησης και το σύστημα πολυμέσων MBUX, το οποίο ανταποκρίνεται άμεσα σε φωνητικές εντολές καθομιλουμένης γλώσσας και όχι προεπιλεγμένες φράσεις που πρέπει να αποστηθίσει κανείς.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/aytokinito/126752/10-nea-montela-poy-tha-protagonistisoyn-2020"/>
        <a href="https://www.insider.gr/epiheiriseis/aytokinito/126688/nissan-gt-r50-tha-kataskeyastei-se-molis-50-antitypa"/>
        <a href="https://www.insider.gr/aytokinito/hristika/126691/se-poioys-idioktites-ih-katargeitai-o-foros-polyteleias-aytokiniton"/>
      </related>
    </article>
  </body>
</html>