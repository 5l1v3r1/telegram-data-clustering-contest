<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/23006/z-otrokom-v-avtu-krepko-pijan-divjal-pred-policisti-in-zapeljal-s-ceste.html"/>
    <meta property="og:site_name" content="Prlekija on net"/>
    <meta property="article:published_time" content="2019-12-09T13:54:00+00:00"/>
    <meta property="og:title" content="Z otrokom v avtu krepko pijan divjal pred policisti in zapeljal s ceste"/>
    <meta property="og:description" content="V sklopu akcije Slovenija piha 0,0 je bil v noči iz 7. na 8.12.2019 na območju PU Murska Sobota izveden poostren nadzor nad psihofizičnim stanjem voznikov. Odrejenih je bilo 145 preizkusov alkoholiziranosti, pri 5 je bilo ugotovljeno, da vozijo pod vplivom alkohola in en primer odklona alkotesta. Najvišja ugotovljena ..."/>
  </head>
  <body>
    <article>
      <h1>Z otrokom v avtu krepko pijan divjal pred policisti in zapeljal s ceste</h1>
      <h2>Policista sta se zapeljala za vozilom, ter ga zaustavljala z zvočnimi in svetlobnimi znaki na vozilu. Zaradi neprilagojene hitrosti je voznik zapeljal s ceste na njivo. V času nesreče je bil v vozilu tudi 6-letni otrok.</h2>
      <address><time datetime="2019-12-09T13:54:00+00:00">09 Dec 2019, 13:54</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/policija_12589052552.jpg"/>
        <figcaption>Policija</figcaption>
      </figure>
      <p>V sklopu akcije Slovenija piha 0,0 je bil v noči iz 7. na 8.12.2019 na območju PU Murska Sobota izveden poostren nadzor nad psihofizičnim stanjem voznikov. Odrejenih je bilo 145 preizkusov alkoholiziranosti, pri 5 je bilo ugotovljeno, da vozijo pod vplivom alkohola in en primer odklona alkotesta. Najvišja ugotovljena koncentracija alkohola je bila 1,15 mg alkohola v litru izdihanega zraka.</p>
      <h3>Voznika s kar 1,15 in 1,12 mg/l alkohola</h3>
      <p>Policisti Policijske postaje Lendava so minulo soboto, okrog polnoči med kontrolo cestnega prometa izven naselja Melinci zaustavljali voznika osebnega avtomobila, ki pa na znake policistov ni zaustavil in z nezmanjšano hitrostjo nadaljeval vožnjo. Policista sta se zapeljala za vozilom, ter ga zaustavljala z zvočnimi in svetlobnimi znaki na vozilu. Zaradi neprilagojene hitrosti je voznik zapeljal s ceste na njivo. V času nesreče je bil v vozilu tudi 6-letni otrok. Povzročitelj prometne nesreče je opravil preizkus alkoholiziranosti, kateri je pokazal 1,15 mg/l alkohola. V prometni nesreči ni bilo telesnih poškodb. Zoper 40-letnega voznika je bilo odrejeno pridržanje, podana bo kazenska ovadba zaradi suma storitve kaznivega dejanja nevarne vožnje v cestnem prometu. Obveščen bo CSD.</p>
      <p>Minulo soboto, malo po polnoči pa je voznik osebnega avtomobila v naselju Filovci v križišču zaradi neprilagojene hitrosti trčil v kovinsko ograjo obdano z živo mejo. Po trčenju je z vožnjo nadaljeval in čez nekaj časa zapeljal na njivo. Povzročitelj prometne nesreče je opravil preizkus alkoholiziranosti, kateri je pokazal 1,12 mg/l alkohola. Voznik ni bil telesno poškodovan. Zoper voznika bo podan obdolžilni predlog.</p>
      <p>Vsem voznikom policisti svetujejo, da vozijo le trezni. Če bodo uživali alkoholne pijače, naj se ne odločijo za vožnjo v cestnem prometu, ampak naj vozi kdo, ki alkoholnih pijač ni užival, ali uporabijo javna prevozna sredstva. Vozniki dosledno upoštevajte tudi druga cestnoprometna pravila, še zlasti pravila o hitrosti, prehitevanju, prednosti, varnostni razdalji, uporabi varnostnih pasov in mobilnih telefonov. Policisti PU Murska Sobota bodo s poostrenimi aktivnostmi in nadzorom na tem področju nadaljevali tudi v prihodnje.</p>
    </article>
  </body>
</html>