<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965112/%D9%BE%D8%A7%D8%B3%D8%AE-%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%AF%D8%B1%D8%A8%D8%A7%D8%B1%D9%87-%D8%AA%DA%A9-%D9%86%D8%B1%D8%AE%DB%8C-%D8%B4%D8%AF%D9%86-%D8%A8%D9%86%D8%B2%DB%8C%D9%86"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="پاسخ سخنگوی دولت درباره تک نرخی شدن بنزین"/>
    <meta property="og:description" content="سخنگوی دولت در مورد اظهارنظر پیرامون تک نرخی کردن بنزین تاکید کرد: نظری داده شده و ما شنیدیم، اما اینکه نظر فردی بوده یا نظر جمعی اطلاعی نداریم. هنوز در این زمینه با دولت صحبت نشده است."/>
  </head>
  <body>
    <article>
      <h1>پاسخ سخنگوی دولت درباره تک نرخی شدن بنزین</h1>
      <address><time datetime="2019-12-09T13:00:00+00:00">09 Dec 2019, 13:00</time> by <a rel="author">پایگاه خبری تحلیلی فردا | Farda News</a></address>
      <p>
        <b>سخنگوی دولت در مورد اظهارنظر پیرامون تک نرخی کردن بنزین تاکید کرد: نظری داده شده و ما شنیدیم، اما اینکه نظر فردی بوده یا نظر جمعی اطلاعی نداریم. هنوز در این زمینه با دولت صحبت نشده است.</b>
      </p>
      <p>خبرگزاری مهر: علی ربیعی سخنگوی دولت ظهر امروز (دوشنبه) در نشست خبری خود با اصحاب رسانه با بیان اینکه در چند روز گذشته و پس از روز‌های تلخ، مواضع دلسوزانه رهبر انقلاب برای جوانان مهم و راه گشا بود، اظهار داشت: بار دیگر به ملت شریف و خانواده آسیب دیدگان اعلام کنم همه ما در غم شما شریک هستیم. باید از این فراز و نشیب‌ها گذر کرده و رو به آینده حرکت کنیم.</p>
      <p>وی عنوان کرد: طی روز‌های اخیر گرچه شاهد پای کوبی دشمنان غربی بودیم که می‌گفتند دیدید تحریم‌ها چه بلایی سرتان آورد؛ اما از طرف دیگر شاهد رویداد مهم بشری نیز بودیم. ملت ایران همه این رویداد‌ها را می‌بیند و می‌بیند در دوران رنج و سختی چه کسانی همراهشان هستند و چه کسانی عید خون می‌گیرند.</p>
      <p>سخنگوی دولت با بیان اینکه انتخابات مجلس شورای اسلامی پیش روی ما است و همه می‌دانیم مسیر شکوفایی و آینده و ثبات کشور از انتخابات می‌گذرد، خاطرنشان کرد: در عین حال تنها راه و بهترین راه مواجهه برای ایجاد تغییرات بین نسلی هم انتخابات است و مواجهه با هر نوع تغییری که نسل‌ها می‌خواهند در این انتخاب‌ها و صندوق‌ها شدنی است.</p>
      <p>ربیعی ادامه داد: انتظار داشتیم چهره‌های سیاسی بیشتری در انتخابات مجلس شورای اسلامی حضور داشتنه باشند، اما چهره‌های متفاوتی اعم از فرهنگی و سیاسی و ... دیده می‌شود. دولت از تمام امکانات خود برای اجرای صحیح انتخابات که حق الناس است را به کار می‌گیرد.</p>
      <p>وی در پاسخ به سوالی در رابطه با حمایت اخیر رییس جمهور آمریکا از ناآرامی‌ها و ارائه آمار هزار نفر کشته در اغتشاشات اخیر توسط وی و پاسخ دولت به ادعا‌های ترامپ گفت: بدون تردید اظهارات این روز‌های مقامات آمریکایی یک جنایت جنگی و یک جرم بین المللی محسوب می‌شود. بی پروا بیان می‌کنند ما چنین کاری کردیم که این جریان‌ها در ایران رخ دهد.</p>
      <p>ربیعی افزود: ایجاد فضای آرامش در کشور و گذار از این اتفاقات برای درک بهتر شرایط و رسیدن به آزادی بیشتر بهترین پاسخ به اینهاست. پاسخ دیگر ما از طریق مجامع بین المللی دنبال خواهد شد و ناکام ماندن آمریکا در آنچه از سقوط ایران به تصویر کشیده بود صورت گرفت. عدد و رقم‌ها غیر واقعی است و قطعا ما صادقانه به تفکیک استان‌ها و به تفکیک شرایط، آمار را با هماهنگی قوه قضاییه و وزارت کشور اعلام خواهیم کرد.</p>
      <p>سخنگوی دولت در رابطه با شبکه ملی اطلاعات تصریح کرد: با دکتر فیروزآبادی و دکتر جهرمی و هم با دیگر اعضای دولت در این زمینه صحبت کردم. ما در کشور یک شبکه ملی بیشتر نداریم که روی آن اینترنت هم هست. دولت به هیچ وجه نه حالا و نه در آینده برنامه‌ای برای قطع کردن دسترسی مردم ایران به اینترنت ندارد.</p>
      <p>وی تاکید کرد: نگاه راهبردی ایران تکیه بر جوانان و تسخیر بازار‌های منطقه است که ما شبکه ملی مستقل از دنیا که در شرایط حساس مانند تحریم‌ها بتواند اقدام کند را نیز دنبال می‌کنیم که آن‌ها نتوانند به عنوان سلاح تحریم از آن استفاده کنند. قطعا جای تحریم گر متجاوز با جای کسی که از آزادی ارتباطات دفاع می‌کند در حال جدایی است و دولت مطالعه می‌کند که قطع اینترنت برای هر واقعه‌ای ابزار قرار نگیرد.</p>
      <p>ربیعی در رابطه با تبادل زندانیان گفت: این پیشنهاد در سازمان ملل مطرح شد و برای آزادسازی مسعود سلیمانی به بهانه دور زدن تحریم‌های ایران دستگیر شده بود اقدام شد. یکی از مقامات سابق آمریکا چند ماه پیش پیام آورد که حاضر هستند در این راستا مبادله داشته باشند.</p>
      <p>ربیعی بیان کرد: اصل ما، همه در مقابل همه بود و ما پذیرفتیم تبادلی صورت گیرد. خرسند هستیم آمریکا در این مورد با آزاد کردن ایرانی بی گناه تصمیم درست گرفت. از دولت سوییس هم قدردانی می‌کنیم. برای آزادی سایر زندانی‌ها آمادگی داریم. آزادسازی‌ها به قصد مذاکره صورت نگرفته است. این تصمیم که زمینه را برای ۱+۵ فراهم کند وجود دارد. بار‌ها اعلام کردیم و باز هم اعلام می‌کنیم نشست ۱+۵ امکان پذیر است.</p>
      <p>سخنگوی دولت در رابطه با اصلاح ساختار بودجه تصریح کرد: بردن درآمد‌های نفتی به بودجه عمرانی طبق روال گذشته ادامه خواهد داشت. در بودجه هزینه‌های کارا و ثبات بخشی به توسعه و عدالت را سعی کردیم مراعات کنیم. در مورد درآمد‌ها در این لایحه اقدامات لازم انجام شده است. در مورد هزینه‌های کارا با حذف صد ردیف به بهینه کردن آن‌ها اقداماتی را سامان دادیم.</p>
      <p>ربیعی ادامه داد: اگر در شرایط فروش بهتر نفت قرار داشتیم می‌توانستیم نگاه با بودجه توسعه دار را طراحی کنیم. سقف بودجه را مجلس نباید افزایش دهد و اگر بتوانند در همین چارچوب اصلاحات را به عمل آورند دولت عمل خواهد کرد.</p>
      <p>وی در رابطه با صحبت‌های اخیر رئیس جمهور در مورد بهره مندی از بستر اینترنت، اظهار داشت: بنای دولت جزیره کردن ایران در دنیا نیست. اگر رئیس جمهور تاکید کردند ما نیازمند اینترنت ملی در شرایط بحران هستیم، ما به دنبال قطع اینترنت جهانی و جزیره کردن خود در جهان نیستیم.</p>
      <p>ربیعی در رابطه با بازداشت پیوندی رییس هلال احمر گفت: در مورد بازداشت و استعفای دکتر پیوندی فرآیند استعفا باید به تایید رییس جمهور برسد که هنوز نرسیده است و هماهنگی‌های قضایی هم برای بازداشت وی صورت نگرفته و امیدواریم حقوق شهروندی رعایت شود. مقامات قضایی هنوز در مورد وی و بازداشت و اتهامات وی اطلاعاتی را در اختیار دولت قرار ندادند.</p>
      <p>وی در پاسخ به این سوال که شایعاتی مطرح است که شما با حفظ سمت قرار است جایگزین رئیس سارمان هلال احمر شوید، آیا صحت دارد؟ بیان کرد: فکر می‌کنم شما می‌خواهید مرا از خودتان دور کنید. خیر چنین پیشنهادی نشده و شایعه است. ما نیاز به حرف زدن داریم. ما کسری حرف زدن درست و خارج کردن مردم از ناامیدی داریم.</p>
      <p>سخنگوی دولت در مورد اظهارنظر پیرامون تک نرخی کردن بنزین تاکید کرد: نظری داده شده و ما شنیدیم، اما اینکه نظر فردی بوده یا نظر جمعی اطلاعی نداریم. هنوز در این زمینه با دولت صحبت نشده است.</p>
      <p>وی در رابطه با صحبت‌های جهانگیری در مورد اقتصاد کشور در زمان تحریم ها، عنوان کرد: دولت مصلحت ندیده است در مورد فشار‌های تحریم و اثراتش زیاد صحبت کنیم. خیلی موارد دولت می‌توانست اثرات تحریم‌ها را تشریح کند و خود را از زیر بار تهمت‌ها بیرون بیاورد، اما به دلیل مصلحت سنجی ملی و ملاحاظات حرفی نزده، اما متاسفانه جناح بندی‌های سیاسی ایجاد کردند و لذت می‌برند که دولت بخاطر تحریم‌ها در مضیقه است. شما اگر بودید با این تحریم‌ها و فشار‌ها چه می‌کردید؟ آیا کارنامه بهتری داشتید؟</p>
      <p>سخنگوی دولت افزود: ما دائما از مقاومت حرف زدیم و آقای جهانگیری ذره‌ای از واقعیت را بیان کرده و تاکید داشته که این تحریم‌ها وجود دارد و نمی‌توان آن را انکار کرد، اما گفتند که ما مقاومت خواهیم کرد. نمی‌دانم چرا عده‌ای بی محابا به این اظهارات حمله کردند و آن را علامت به بیگانگان دادن تلقی کردند که قطعا روش درستی نیست.</p>
      <p>ادامه دارد...</p>
    </article>
  </body>
</html>