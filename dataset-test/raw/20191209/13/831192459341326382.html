<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ektakto-deltio-epideinosis-toy-kairoy-i-dido-pro-ton-pylon-pos-tha-kinithei-kai-poy-tha-chtypisei-i-kakokairia-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-12-09T13:00:54+00:00"/>
    <meta property="og:title" content="Έκτακτο δελτίο επιδείνωσης του Καιρού: Η «Διδώ» προ των πυλών! Πως θα κινηθεί και που θα χτυπήσει η κακοκαιρία (βίντεο)"/>
    <meta property="og:description" content="Έκτακτο δελτίο επίδεινωσης καιρού εξέδωσε η Εθνική Μετεωρολογική Υπηρεσία. Η κακοκαιρία Διδώ βρίσκεται προ των πυλών και αναμένεται να επηρεάσει από τη νύχτα της Δευτέρας τα νοτιοδυτικά, με κύρια χαρακτηριστικά τις κατά τόπους ισχυρές"/>
  </head>
  <body>
    <article>
      <h1>Έκτακτο δελτίο επιδείνωσης του Καιρού: Η «Διδώ» προ των πυλών! Πως θα κινηθεί και που θα χτυπήσει η κακοκαιρία (βίντεο)</h1>
      <address>
        <time datetime="2019-12-09T13:00:54+00:00">09 Dec 2019, 13:00</time>
      </address>
      <figure>
        <video src="https://epiplorama.com.gr/image/BedandBath_low.gif" autoplay="" loop=""/>
      </figure>
      <p>Έκτακτο δελτίο επίδεινωσης καιρού εξέδωσε η Εθνική Μετεωρολογική Υπηρεσία. Η κακοκαιρία Διδώ βρίσκεται προ των πυλών και αναμένεται να επηρεάσει από τη νύχτα της Δευτέρας τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες, αλλά και τους θυελλώδεις ανέμους.</p>
      <p>Διαβάστε το Έκτακτο δελτίο της ΕΜΥ</p>
      <p>Για αύριο Τρίτη η ΕΜΥ προειδοποιεί:</p>
      <p>Βροχές και καταιγίδες κατά τόπους ισχυρές προβλέπονται από τις πρώτες πρωινές ώρες στα νησιά του Ιονίου, την Ήπειρο και τη δυτική Στερεά (κυρίως τις παράκτιες περιοχές), την Πελοπόννησο, την Κρήτη, σταδιακά στις Κυκλάδες, την ανατολική Στερεά (συμπεριλαμβανομένης της Αττικής), την Εύβοια, από το απόγευμα στη Θεσσαλία, τις Σποράδες, την κεντρική Μακεδονία και από το βράδυ στα νησιά του ανατολικού Αιγαίου και τα Δωδεκάνησα.</p>
      <p>Τα φαινόμενα στη δυτική Ελλάδα από τις νυχτερινές ώρες θα εξασθενήσουν.</p>
      <p>Την Τετάρτη</p>
      <p>α. Ισχυρές βροχές θα εκδηλωθούν στην ανατολική Στερεά, την Εύβοια, τη δυτική Μακεδονία, καθώς και στην κεντρική Μακεδονία, τη Θεσσαλία και τις Σποράδες όπου κατά διαστήματα θα είναι πολύ ισχυρές.</p>
      <p>Τις πρώτες πρωινές ώρες της Πέμπτης τα έντονα φαινόμενα θα περιοριστούν στη Θεσσαλία και τις Σποράδες και θα εξασθενήσουν.</p>
      <p>β. Βροχές και καταιγίδες κατά τόπους ισχυρές προβλέπονται στις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα, μέχρι τις πρώτες πρωινές ώρες της Πέμπτης.</p>
      <p>Πώς θα επηρεάσει η κακοκαιρία Διδώ την Αθήνα</p>
      <p>Ειδικότερα για την Αθήνα, βροχές και καταιγίδες κατά τόπους ισχυρές προβλέπεται να εκδηλωθούν από τις προμεσημβρινές ώρες της Τρίτης (10-12-2019) μέχρι τις πρώτες πρωινές ώρες της Τετάρτης (11-12-2019).</p>
      <p>Θυελλώδεις άνεμοι εντάσεως 8 μποφόρ θα πνέουν στα ανατολικά από το βράδυ της Τρίτης (10-12-2019) μέχρι και το απόγευμα της Τετάρτης (11-12-2019), που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης. Το «κύμα» κακοκαιρίας «Διδώ» αναμένεται να αρχίσει να επηρεάζει από τις βραδινές ώρες τα δυτικά και νότια τμήματα της χώρας.</p>
      <p>Αναλυτικά η πρόγνωση – Δείτε χάρτες και βίντεο</p>
      <p>Κατά το διήμερο Τρίτη 10/12 – Τετάρτη 11/12 τα φαινόμενα που θα συνοδεύουν το βαρομετρικό χαμηλό το οποίο θα προξενήσει την κακοκαιρία «Διδώ» θα είναι οι κατά τόπους ισχυρές βροχοπτώσεις και καταιγίδες, οι πυκνές χιονοπτώσεις στα ορεινά και οι τοπικά θυελλώδεις άνεμοι.</p>
      <p>Αν και η κακοκαιρία δεν έχει «χτυπήσει» ακόμη την πρωτεύουσα, η κίνηση καταγράφεται ιδιαιτέρως αυξημένη από νωρίς σήμερα το πρωί.</p>
      <p>Την Πέμπτη 12/12 τα φαινόμενα θα περιοριστούν σημαντικά και ο καιρός σε αρκετές περιοχές θα βελτιωθεί πρόσκαιρα.</p>
      <p>Δείτε τι προβλέπει για την κακοκαιρία εξπρές ο Γιάννης Καλλιάνος ΕΔΩ</p>
      <p>Στο βίντεο που ακολουθεί παρουσιάζονται προγνωστικοί χάρτες οι οποίοι δείχνουν την κίνηση του βαρομετρικού χαμηλού από τις βραδινές ώρες της Δευτέρας έως και τις βραδινές ώρες της Πέμπτης σύμφωνα με το παγκόσμιο προγνωστικό μοντέλο GFS, καθώς και προγνωστικοί χάρτες βροχών/καταιγίδων, για το ίδιο διάστημα, σύμφωνα με το περιοχικό προγνωστικό μοντέλο BOLAM.</p>
      <figure>
        <iframe src="https://www.youtube.com/embed/7c13ktawftI" width="696" height="392" data-service="Youtube" scrolling="no"/>
      </figure>
      <p>Επισημαίνεται ότι στο σύνολο της κακοκαιρίας, σε αρκετές περιοχές θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <p>Στον προγνωστικό χάρτη που ακολουθεί παρουσιάζονται οι αθροιστικές ποσότητες υετού (βροχές / καταιγίδες / χιονοπτώσεις) της “Διδούς”, έως τις βραδινές ώρες της Πέμπτης 12/12.</p>
      <figure>
        <img src="https://europost.gr/wp-content/uploads/2019/12/Dido_Total-300x243.jpg"/>
      </figure>
      <p>Στην ελληνική μυθολογία η Διδώ ήταν πριγκίπισσα της Τύρου, η οποία ίδρυσε την Καρχηδόνα. Όταν έφτασε στη Λιβύη, ζήτησε από τους ντόπιους και τον βασιλιά τους Ιάρβα να της επιτρέψουν να χτίσει στην ακτή μία πόλη. Ο Ιάρβας δέχθηκε, υπό τον όρο η πόλη να καταλαμβάνει τόση έκταση όση ένα τομάρι βοδιού. Η Διδώ έκοψε το τομάρι σε πολύ στενές λωρίδες και, ενώνοντας τη μία με την άλλη, περικύκλωσε τόσο χώρο, ώστε της έφθασε να κτίσει την Καρχηδόνα και την ακρόπολή της, τη Βύρσα (βύρσος = δέρμα, τομάρι).</p>
      <p>Η αναλυτική πρόγνωση του καιρού για σήμερα Δευτέρα</p>
      <p>ΠΡΟΓΝΩΣΗ ΓΙΑ ΣΗΜΕΡΑ ΔΕΥΤΕΡΑ 09-12-2019<br/>ΓΕΝΙΚΑ ΧΑΡΑΚΤΗΡΙΣΤΙΚΑ – ΠΡΟΕΙΔΟΠΟΙΗΣΕΙΣ<br/>Βαθμιαία μεταβολή του καιρού από αργά το βράδυ και από τα νοτιοδυτικά με κύρια χαρακτηριστικά τις βροχές και καταιγίδες που κατά τη διάρκεια της νύχτας θα επηρεάσουν τα υπόλοιπα δυτικά αλλά και νότια τμήματα της χώρας και πιθανώς να είναι τοπικά ισχυρές.<br/>Οι άνεμοι αρχικά μεταβλητοί ασθενείς και πρόσκαιρα στα Δωδεκάνησα από βόρειες διευθύνσεις 4 με 5 μποφόρ. Γρήγορα όμως θα στραφούν σε νότιους νοτιοανατολικούς 3 με 5 και τη νύχτα στο νότιο Ιόνιο τοπικά 6 μποφόρ.<br/>Η θερμοκρασία δεν θα σημειώσει αξιόλογη μεταβολή.</p>
      <p>ΜΑΚΕΔΟΝΙΑ, ΘΡΑΚΗ<br/>Καιρός: Λίγες νεφώσεις παροδικά αυξημένες αρχικά στην ανατολική Μακεδονία και τη Θράκη και βαθμιαία από το απόγευμα στις υπόλοιπες περιοχές. Αργά τη νύχτα πιθανώς να σημειωθούν ασθενείς τοπικές βροχές. Περιορισμένη ορατότητα τις πρωινές ώρες.<br/>Ανεμοι: Μεταβλητοί ασθενείς και βαθμιαία από το απόγευμα νότιοι νοτιοανατολικοί 3 με 4 μποφόρ.<br/>Θερμοκρασία: Από 01 έως 13 βαθμούς Κελσίου. Στη δυτική Μακεδονία και τη Θράκη η μέγιστη κατά τόπους 3 με 5 βαθμούς χαμηλότερη.</p>
      <p>ΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ, ΔΥΤΙΚΗ ΠΕΛΟΠΟΝΝΗΣΟΣ<br/>Καιρός: Λίγες νεφώσεις που βαθμιαία από το απόγευμα θα αυξηθούν και θα σημειωθούν τοπικές βροχές. Σποραδικές καταιγίδες αργά το βράδυ, πιθανώς κατά τόπους ισχυρές στο νότιο Ιόνιο και την Πελοπόννησο και κατά τη διάρκεια της νύχταςκαι στις υπόλοιπες περιοχές. Περιορισμένη ορατότητα τις πρωινές ώρες στα ηπειρωτικά.<br/>Ανεμοι: Μεταβλητοί 3 με 4 και βαθμιαία νότιοι νοτιοανατολικοί, από το βράδυ 4 με 5 και τη νύχτα στο νότιο Ιόνιο τοπικά 6 μποφόρ.<br/>Θερμοκρασία: Από 09 έως 18 βαθμούς Κελσίου. Στην Ήπειρο θα είναι 4 με 5 βαθμούς χαμηλότερη.</p>
      <p>ΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ<br/>Καιρός: Λίγες νεφώσεις που βαθμιαία από το απόγευμα και από τα νότια θα αυξηθούν και από το βράδυ θα σημειωθούν τοπικές βροχές. Σποραδικές καταιγίδες αργά το βράδυ στην Πελοπόννησο και κατά τη διάρκεια της νύχτας στην ανατολική Στερεά και την Εύβοια, πιθανώς κατά τόπους ισχυρές.Τοπικά περιορισμένη ορατότητα τις πρωινές ώρες στα ηπειρωτικά.<br/>Ανεμοι: από νότιες διευθύνσεις 3 με 4 και βαθμιαία στα νότια τοπικά 5 μποφόρ.<br/>Θερμοκρασία: Από 07 έως 19 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>ΚΥΚΛΑΔΕΣ, ΚΡΗΤΗ<br/>Καιρός: Λίγες νεφώσεις που βαθμιαία από το απόγευμα και από τα δυτικά θα αυξηθούν όπου θα σημειωθούν τοπικές βροχές και τη νύχτα σποραδικές καταιγίδες στην Κρήτη και πιθανώς τις δυτικές Κυκλάδες.<br/>Ανεμοι: Μεταβλητοί 3 με 4 μποφορ και από το απόγευμα νότιοι νοτιοανατολικοί.<br/>Θερμοκρασία: Από 12 έως 19 βαθμούς Κελσίου.</p>
      <p>ΝΗΣΙΑ ΑΝΑΤΟΛΙΚΟΥ ΑΙΓΑΙΟΥ, ΔΩΔΕΚΑΝΗΣΑ<br/>Καιρός: Γενικά αίθριος. Αραιές νεφώσεις από το απόγευμα.<br/>Ανεμοι: Στα νότια βόρειοι βορειοδυτικοί 3 με 5 και στα βόρεια από ανατολικές διευθύνσεις 3 με 4 μποφόρ.<br/>Θερμοκρασία: Από 13 έως 19 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p>ΑΤΤΙΚΗ<br/>Καιρός: Λίγες νεφώσεις που βαθμιαία από το απόγευμα θα αυξηθούν και το βράδυ θα σημειωθούν τοπικές βροχές. Κατά τη διάρκεια της νύχτας τα φαινόμενα θα ενταθούν και θα εκδηλωθούν σποραδικές καταιγίδες πιθανώς τοπικά ισχυρές.<br/>Ανεμοι: Νότιοι νοτιοανατολικοί 3 με 4 μποφόρ.<br/>Θερμοκρασία: Από 08 έως 18 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>ΘΕΣΣΑΛΟΝΙΚΗ<br/>Καιρός: Λίγες νεφώσεις που βαθμιαία από το βράδυ θα αυξηθούν. Τοπικά περιορισμένη ορατότητα τις πρωινές ώρες.<br/>Ανεμοι: Μεταβλητοί 3 με 4 μποφόρ.<br/>Θερμοκρασία: Από 05 έως 13 βαθμούς Κελσίου.</p>
      <figure>
        <img src="https://europost.gr/wp-content/uploads/2019/12/dido_xartis-300x244.png"/>
      </figure>
    </article>
  </body>
</html>