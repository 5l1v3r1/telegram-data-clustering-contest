<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/397649-397649"/>
    <meta property="og:site_name" content="סרוגים"/>
    <meta property="article:published_time" content="2019-12-09T13:26:12+00:00"/>
    <meta property="og:title" content="האנס הפלסטיני הורשע 11 שנים לאחר האונס המזעזע"/>
    <meta property="og:description" content="תושב השטחים הורשע היום באונס של אישה בת 45 שהתבצע לפני 11 שנים. האונס המזעזע התבצע תוך שהנאשם מחזיק אבן ומאיים על המתלוננת כי ירצח אותה.."/>
  </head>
  <body>
    <article>
      <h1>האנס הפלסטיני הורשע 11 שנים לאחר האונס המזעזע</h1>
      <h2>בית המשפט המחוזי הרשיע היום תושב השטחים באונס של אישה בת 45 שהתבצע לפני 11 שנים. האונס המזעזע התבצע תוך שהנאשם מחזיק אבן ומאיים על המתלוננת כי ירצח אותה</h2>
      <address><time datetime="2019-12-09T13:26:12+00:00">09 Dec 2019, 13:26</time> by <a rel="author">אברהם בלוך, חדשות סרוגים</a></address>
      <p><u><a href="https://www.srugim.co.il/371389-%d7%90%d7%99%d7%a9%d7%95%d7%9d-%d7%90%d7%95%d7%a0%d7%a1-%d7%95%d7%9e%d7%a2%d7%a9%d7%99%d7%9d-%d7%9e%d7%92%d7%95%d7%a0%d7%99%d7%9d-%d7%91%d7%91%d7%aa-14-%d7%94%d7%9c%d7%95%d7%a7%d7%94-%d7%91%d7%a9">בית המשפט המחוזי בירושלים הרשיע</a></u> היום (שני) נאשם תושב השטחים בעבירת אינוס, מעשה סדום בנסיבות מחמירות ומעשים מגונים בנסיבות מחמירות.</p>
      <p>על פי פסק הדין, הנאשם אנס אישה בת 45 ובעת ביצוע העבירות שהה בתחומי ישראל באופן בבלתי חוקי. כתב האישום הוגש 11 שנים לאחר ביצוע האונס בעקבות התאמת פרופיל ה-DNA של הנאשם לדגימה שנלקחה מבגדיה של המתלוננת לאחר האירוע.</p>
      <p>במסגרת הסדר טיעון, הנאשם הודה והורשע בכל העבירות המיוחסות לו, ובית המשפט גזר עליו עונש מאסר בפועל למשך שמונה שנים וחצי שנים, מאסר על תנאי למשך שנתיים וכן פיצוי כספי בסך 30 אלף שקלים למתלוננת.</p>
      <figure>
        <img src="https://www.srugim.co.il/i/wp-content/uploads/2019/12/%D7%90%D7%96%D7%99%D7%A7%D7%99%D7%9D__w204h120q80hutar2.jpg"/>
      </figure>
      <h4>עוד באותו נושא</h4>
      <h4>לאחר עשור: נעצר מבצע האונס האכזרי</h4>
      <p>לכתבה המלאה בסרוגים &gt;</p>
      <h3>"משטרה! יש מישהו ששומע אותי?"</h3>
      <p>כתב האישום מתאר אירוע אלים וחמור: באוקטובר 2007 המתלוננת המתינה לאוטובוס שאיחר, והנאשם הציע לה להתלוות אליו לתחנה של אוטובוס אחר בסמוך. לאחר שהלכו יחד כברת דרך, השניים הגיעו לשטח פתוח ריק מאדם. המתלוננת פחדה שהנאשם יפגע בה וביקשה לחזור אל התחנה הקודמת. הנאשם אחז בידה של המתלוננת תוך שהיא צועקת 'משטרה משטרה. יש מישהו ששומע אותי?'.</p>
      <p>הנאשם אמר למתלוננת שאין אף אחד שיכול לשמוע אותה, הרים אבן, איים לרצוח אותה ואז ביצע בה את האונס ושאר העבירות המיוחסות לו. המתלוננת התחננה לנאשם שיניח לה תוך שאמרה לו שהיא כמו אמו, כמו אחותו, כמו אשתו, שיש לה ילדים. המתלוננת אפילו הציעה כסף לנאשם בכדי שיניח לה, אך הוא ביצע בה מעשים מגונים ומעשי סדום בנסיבות מחמירות בניגוד מוחלט לרצונה תוך שהטיל אימה.</p>
      <p>הנאשם, תושב השטחים, לא היה מורשה כניסה לישראל באותה תקופה ונמלט מיד לאחר האונס. המתלוננת הגיעה לבית החולים לאחר האירוע ולאחר שסיפרה את שעברה, המשטרה פתחה בחקירה.</p>
      <h3>מעצר בעקבות DNA לאחר 11 שנים</h3>
      <p>הבגדים שלבשה ועליהם זרעו של הנאשם הועברו למעבדה הביולוגית במשטרה, שם הופק פרופיל DNA ונכנס למאגר על מנת שכאשר תימצא התאמה, יהיה ניתן לאתר את זהות הפושע. ביוני 2018 הנאשם נעצר בתל אביב בחשד לביצוע עבירה אחרת, וזמן קצר לאחר מכן התגלתה התאמה לפרופיל שהופק מהזרע בסוף 2007.</p>
      <p>כתב האישום נגדו הוגש בחלוף 11 שנים מביצוע העבירה. לאחר הגשת כתב האישום טען עורך דינו של הנאשם כי חלפה תקופת ההתיישנות על העבירה ולכן לא ניתן להעמידו לדין. הפרקליטות טענה בתגובה כי השוואת הפרופיל שנלקח מדגימת הזרע כנגד פרופילים חדשים שהוכנסו למאגר יש בה כדי לעצור את מרוץ ההתיישנות, מכיוון שפעולת חקירה שנועדה לאיתור עבריין עשויה להיות פעולה מתמשכת, כגון בדרך של מאגר הנתונים, ויש בה כדי לעצור את תקופת ההתיישנות על העברה.</p>
      <p>עו"ד ג'ני אבני ועו"ד נועה עזרא-רחמני מפרקליטות מחוז ירושלים שניהלו את התיק מסרו: "גזר הדין שניתן היום מבטא מאבק נחוש וחסר פשרות של רשויות האכיפה למיגור הפשיעה ולמיצוי הדין עם עברייני מין גם שנים רבות לאחר ביצוע העבירות. בית המשפט קיבל את עמדת הפרקליטות וקבע כי עבירות פשע חמור כמו אלה שביצע הנאשם דינן מאסר ממושך מאחורי סורג ובריח".</p>
      <p>עורכות הדין הוסיפו: "עוד קבע בית המשפט כי גם עבריין שנמלט מאימת הדין ומי שהמשטרה מתקשה לאתרו אינו יוצא נשכר ויישא בעונש הולם גם בחלוף שנים, ובמקרים מעין אלה עילת ההתיישנות אינה יכולה לשמש חומת מגן וחסינות לעבריינים. הסדר הטיעון במסגרתו הודה הנאשם והורשע בכל העבירות נחתם מתוך התחשבות בקושי שהביעה המתלוננת בכל הנוגע לצורך להעיד במשפט שנים רבות לאחר האירוע. מדובר באירוע אלים וקשה אשר את השלכותיו נושאת המתלוננת עמה מאז אותו יום, אנו מבקשות לחזק את ידיה ומקוות שגזר הדין יהווה עבורה סגירת מעגל ונחמה מסוימת".</p>
    </article>
  </body>
</html>