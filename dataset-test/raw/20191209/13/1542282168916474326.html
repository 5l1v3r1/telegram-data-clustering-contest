<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/12/09/dendias-symboulio-ekswterikwn-ypothesewn-ypsos-peristasewn"/>
    <meta property="og:site_name" content="euronews"/>
    <meta property="article:published_time" content="2019-12-09T13:29:27+00:00"/>
    <meta property="og:title" content="Δένδιας: Το Συμβούλιο Εξωτερικών Υποθέσεων θα αρθεί στο ύψος των περιστάσεων"/>
    <meta property="og:description" content="Τη βεβαιότητά πως το ΣΕΥ θα αρθεί στο ύψος των περιστάσεων, κατά τη συζήτηση για το &quot;ανυπόστατο μνημόνιο συνεργασίας ανάμεσα στην Τουρκία και στη Λιβύη&quot;, εξέφρασε ο Έλληνας ΥΠΕΞ"/>
  </head>
  <body>
    <article>
      <h1>Δένδιας: Το Συμβούλιο Εξωτερικών Υποθέσεων θα αρθεί στο ύψος των περιστάσεων</h1>
      <address><time datetime="2019-12-09T13:29:27+00:00">09 Dec 2019, 13:29</time> by <a rel="author">euronews </a></address>
      <p>Τη βεβαιότητά του πως το Συμβούλιο Υπουργών θα αρθεί στο ύψος των περιστάσεων, κατά τη συζήτηση για το θέμα του "<a href="https://gr.euronews.com/2019/12/06/symfwnia-tourkias-liviis-olo-to-keimeno-sta-ellinika-tourkikes-prokliseis-aoz-mesogeios">ανυπόστατου μνημονίου συνεργασίας ανάμεσα στην Τουρκία και στη Λιβύη</a>", εξέφρασε ο Υπουργός Εξωτερικών της Ελλάδας, <a href="https://gr.euronews.com/tag/nikos-dendias">Νίκος Δένδιας</a>, λίγο πριν την έναρξη των εργασιών του Συμβουλίου.</p>
      <figure>
        <iframe data-src="https://twitter.com/euronewses/status/1203993732493828096" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Επεσήμανε πως η Ελλάδα "είναι παράγοντας σταθερότητας και προώθησης της συνεργασίας και θα συνεχίσει να λαμβάνει σαφείς πρωτοβουλίες προς αυτή την κατεύθυνση".</p>
      <p>Συγκεκριμένα ο Υπουργός δήλωσε: "σε λίγο θα συμμετάσχω στο Συμβούλιο Υπουργών όπου θα συζητηθεί, μεταξύ άλλων, το θέμα του ανυπόστατου μνημονίου συνεργασίας ανάμεσα στην Τουρκία και στη Λιβύη. Είμαι βέβαιος ότι και σε αυτή την περίπτωση το Συμβούλιο Υπουργών θα αρθεί στο ύψος των περιστάσεων."</p>
      <p>Στις δηλώσεις του ο κ. Δένδιας ανέφερε επιπλέον: "Είχαμε σήμερα τη χαρά να διοργανώσουμε, με ιδιαίτερη επιτυχία τολμώ να πω, ένα πρόγευμα εργασίας των Υπουργών Εξωτερικών της Ευρωπαϊκής Ένωσης με προσκεκλημένους τους δύο συναδέλφους από τη Βόρεια Μακεδονία και την Αλβανία". Όπως επεσήμανε "συγκεντρώθηκαν σήμερα άνω των είκοσι Ευρωπαίων Υπουργών Εξωτερικών. Χρήσιμη πρώτη ευκαιρία, μετά από το Ευρωπαϊκό Συμβούλιο του Οκτωβρίου, να ανταλλάξουμε απόψεις για το πώς μπορούμε να προχωρήσουμε το επόμενο χρονικό διάστημα", τόνισε.</p>
      <ul>
        <li>
          <a href="https://gr.euronews.com/2019/12/09/akar-anikanotita-kai-adynamia-athinas-i-apelasi-presvi-libya-tourkikes-prokliseis-ellada">Ακάρ: Ανικανότητα και αδυναμία της Αθήνας η απέλαση Λίβυου Πρέσβη</a>
        </li>
      </ul>
      <p>Σημείωσε ακόμη ότι "υπεβλήθη αίτημα για βελτίωση της μεθοδολογίας διεύρυνσης και την ανάγκη να διατηρηθεί στο προσκήνιο η ευρωπαϊκή προοπτική της Βόρειας Μακεδονίας και της Αλβανίας, αλλά και των υπολοίπων χωρών της περιοχής, πάντοτε βεβαίως μέσα στο πλαίσιο της συμμόρφωσης με το ευρωπαϊκό κεκτημένο".</p>
      <figure>
        <iframe data-src="https://twitter.com/euronewses/status/1203993654412619776" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Πιστεύω ότι, σε κάποιο βαθμό, κάτι πετύχαμε σήμερα. Μια γόνιμη και ουσιαστική συζήτηση κι ένα βήμα μπροστά. Θα συνεχίσουμε να εργαζόμαστε ώστε να υπάρξει μια θετική εξέλιξη, ενδεχομένως τον προσεχή Μάρτιο, προς την επιθυμητή κατεύθυνση", τόνισε.</p>
      <p>Κατέληξε λέγοντας ότι "η Ελλάδα είναι η παλαιότερη χώρα της Ευρωπαϊκής Ένωσης στην περιοχή. Είναι παράγοντας σταθερότητας και προώθησης της συνεργασίας και θα συνεχίσει να λαμβάνει σαφείς πρωτοβουλίες προς αυτή την κατεύθυνση".</p>
    </article>
  </body>
</html>