<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171107/kotlebovcom-v-petrzalke-zmarili-plany-pride-i-mestska-policia.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T13:35:00+00:00"/>
    <meta property="og:title" content="Kotlebovcom v Petržalke zmarili plány, príde i mestská polícia"/>
    <meta property="og:description" content="Kotlebovci chceli v utorok o 17:00 zorganizovať stretnutie s občanmi v Dome kultúry Lúky v bratislavskej mestskej časti Petržalka. Mestská časť stretnutie..."/>
  </head>
  <body>
    <article>
      <h1>Kotlebovcom v Petržalke zmarili plány, príde i mestská polícia</h1>
      <h2>Kotlebovci chceli v utorok o 17:00 zorganizovať stretnutie s občanmi v Dome kultúry Lúky v bratislavskej mestskej časti Petržalka. Mestská časť stretnutie zatrhla zrušením prenájmu priestorov pre stretnutie kotlebovcov s občanmi.</h2>
      <address>
        <time datetime="2019-12-09T13:35:00+00:00">09 Dec 2019, 13:35</time>
      </address>
      <p>Uviedla to hovorkyňa Petržalky Mária Halašková. Ako ďalej informovala, Petržalka má informácie, že sa charakter stretnutia po zrušení nájmu má zmeniť. Mestská časť preto požiadala o pomoc mestskú políciu. Tá bude v utorok 10. decembra v čase od 16:00 do 18:00 na Vígľašskej ulici dohliadať na verejný poriadok.</p>
      <p>
        <a href="https://www.facebook.com/viembytpetrzalcan/photos/a.102017283288851/1548361028654462/?type=3&amp;theater">https://www.facebook.com/viembytpetrzalcan/photos/a.102017283288851/1548361028654462/?type=3&amp;theater</a>
      </p>
      <p><b>"O tom, že sa v DK Lúky bude konať táto akcia sa Petržalka dozvedela až z propagačných materiálov a informácií uvedených na stránkach ĽS Naše Slovensko,"</b> vysvetlila Halašková. Zmluvu o prenájme priestorov DK Lúky uzavreli s fyzickou osobou, ktorá neuviedla, že ide o prenájom <b>"na propagáciu extrémistickej a fašizmus propagujúcej politickej strany,"</b> uviedla Halašková s tým, že akcie propagujúce fašizmus a extrémizmus mestská časť Petržalka kategoricky odmieta.</p>
      <p>Na stretnutí mal byť podľa petržalských okresných predsedov za Progresívne Slovensko a SPOLU Petra Koupila a Pavla Škápika prítomný aj bývalý poslanec Národnej rady SR Milan Mazurek. Podľa nich je neprijateľné, aby sa takéto stretnutie konalo v priestoroch, kde sa neraz organizovali podujatia pripomínajúce hrôzy fašizmu z obdobia druhej svetovej vojny.</p>
    </article>
  </body>
</html>