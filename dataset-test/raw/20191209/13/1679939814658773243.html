<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/greva-interminabila-transportatorii-francezi-protesteaza-pentru-a-cincea-zi_3061319.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T13:12:01+00:00"/>
    <meta property="og:title" content="Grevă interminabilă. Transportatorii francezi protestează pentru a cincea zi"/>
    <meta property="og:description" content="Greva transportatorilor din Franţa continuă pentru a cincea zi consecutiv. În această dimineaţă, la Paris, un tren din trei a fost pus în circulaţie. În staţii s-a format un adevărat furnicar, iar în momentul când oamenii au trebuit să urce, s-au format a"/>
  </head>
  <body>
    <article>
      <h1>Grevă interminabilă. Transportatorii francezi protestează pentru a cincea zi</h1>
      <address><time datetime="2019-12-09T13:12:01+00:00">09 Dec 2019, 13:12</time> by <a rel="author">PUBLIKA.MD</a></address>
      <p><b>Greva transportatorilor din Franţa continuă pentru a cincea zi consecutiv. În această dimineaţă, la Paris, un tren din trei a fost pus în circulaţie. În staţii s-a format un adevărat furnicar, iar în momentul când oamenii au trebuit să urce, s-au format adevărate busculade. În vagoane, pasagerii stăteau înghesuiţi ca în cutiile de chibrite.</b> <br/><br/>"Ziua de luni, extrem de complicată pentru pasagerii noştri din cauza că reţeaua noastră încă este în grevă. Între 15 şi 20 de procente din trafic este în funcţiune", a declarat purtătorul de cuvânt al Căilor Ferate Franceze, Anges Ogier.<br/><br/><b>Ca să nu îngheţe aşteptând zadarnic în staţii, francezii au urmărit online circulaţia trenurilor şi s-au organizat astfel încât să ajungă la timp la locurile de muncă.</b> <br/><br/>"Am improvizat. Am văzut online care este itinerarul transportului disponibil. Am preferat transportul public decât să iau maşina personală." <br/><br/>În timp ce în majoritatea staţiilor de metrou bate vântul, pe autostrăzi maşinile au circulat bară la bară. În jurul orei 7 dimineaţa, pe o distanţă de 600 de kilometri, în direcţia spre Paris, coloana de autovehicule părea că nu se termină. De la înălţime părea că a fost întins un covor de luminiţe. <br/><br/>"Mai bine să petreci câteva zile în trafic, decât cinci ani mai mulţi pentru pensionare, pentru că sistemul obligă tinerii să lucreze cu cinci ani mai mult pentru stagiu, decât o făceau până acum", a spus membrul de sindicat, Fabien Villedieu. <br/><br/>Trafic infernal a fost şi pe o distanţă de 90 de kilometri de Lyon. Tot în acest oraş, accesul într-un liceu a fost blocat. Mai multe pubele, cutii şi bucăţi de gard de metal au fost puse la intrările în instituţie.</p>
      <p>Greva parţială din Franţa ar putea continua şi mâine, iar pentru joi este programată o mobilizare de amploare pentru a marca astfel a doua joie neagră. Început de săptămână încordat şi pentru autorităţi. Premierul Eduard Philip şi câţiva miniştri au fost invitaţi la Elysee pentru a discuta cu preşedintele Emmanuel Macron soluţii, astfel încât reforma pensiilor, care a trezit nemulţumirea a sute de mii de francezi, să fie agreată de societate.</p>
    </article>
  </body>
</html>