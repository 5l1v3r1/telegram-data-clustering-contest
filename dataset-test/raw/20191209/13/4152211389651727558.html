<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/national/news/598332/%E0%A6%AC%E0%A6%BF%E0%A6%A6%E0%A7%87%E0%A6%B6%E0%A7%87-%E0%A6%A8%E0%A6%BE%E0%A6%B0%E0%A7%80-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95-%E0%A6%AA%E0%A6%BE%E0%A6%A0%E0%A6%BE%E0%A6%A8%E0%A7%8B-%E0%A6%AC%E0%A6%A8%E0%A7%8D%E0%A6%A7-%E0%A6%95%E0%A6%B0%E0%A6%BE-%E0%A6%89%E0%A6%9A%E0%A6%BF%E0%A6%A4-%E0%A6%95%E0%A6%BE%E0%A6%9C%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T13:28:00+00:00"/>
    <meta property="og:title" content="বিদেশে নারী শ্রমিক পাঠানো বন্ধ করা উচিত: কাজী খলীকুজ্জমান"/>
    <meta property="og:description" content="বিদেশে নারী শ্রমিক পাঠানোর কঠোর সমালোচনা করেছেন পল্লী কর্ম-সহায়ক ফাউন্ডেশনের চেয়ারম্যান ড. কাজী খলীকুজ্জমান আহমদ । তিনি বলেন, &amp;lsquo;আমি মনে করি, বিদেশে নারী শ্রমিকদের পাঠানো বন্ধ করা উচিত। কারণ, তারা সেখানে গিয়ে অনেক নির্যাতনের শিকার হচ্ছেন।&amp;rsquo; সোমবার (৯ ডিসেম্বর) জাতীয় প্রেস..."/>
  </head>
  <body>
    <article>
      <h1>বিদেশে নারী শ্রমিক পাঠানো বন্ধ করা উচিত: কাজী খলীকুজ্জমান</h1>
      <address><time datetime="2019-12-09T13:28:00+00:00">09 Dec 2019, 13:28</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/12/09/6c7934667eaccf6612383f9494e3cf54-5dee4c66a9a0d.jpg"/>
        <figcaption>‘বেগম রোকেয়ার শিক্ষা ও কর্ম: বর্তমান বাস্তবতা’ শীর্ষক আলোচনা সভায় বক্তব্য রাখছেন ড. কাজী খলীকুজ্জামান</figcaption>
      </figure>
      <p>বিদেশে নারী শ্রমিক পাঠানোর কঠোর সমালোচনা করেছেন পল্লী কর্ম-সহায়ক ফাউন্ডেশনের চেয়ারম্যান ড. কাজী খলীকুজ্জমান আহমদ । তিনি বলেন, ‘আমি মনে করি, বিদেশে নারী শ্রমিকদের পাঠানো বন্ধ করা উচিত। কারণ, তারা সেখানে গিয়ে অনেক নির্যাতনের শিকার হচ্ছেন।’ সোমবার (৯ ডিসেম্বর) জাতীয় প্রেস ক্লাবে ‘উইমেন ফর উইমেন’ আয়োজিত ‘বেগম রোকেয়ার শিক্ষা ও কর্ম: বর্তমান বাস্তবতা’ শীর্ষক  আলোচনা সভায় তিনি এসব কথা বলেন।</p>
      <p>ড. কাজী খলীকুজ্জমান বলেন, ‘আমাদের বাসায় যারা কাজ করেন, সেই নারী শ্রমিকদের আমরা কি সম্মান করি? করি না। তাহলে মধ্যপ্রাচ্যের মতো দেশে গৃহকর্মীরা কীভাবে সম্মান পাবেন? কেন আমাদের স্বাধীন দেশের মেয়েরা অন্য দেশে যাবেন গৃহকর্মী হিসেবে কাজ করার জন্য? বিষয়টি আমার অনেক খারাপ লাগে। দেশে কর্মক্ষেত্র কম, তবে আস্তে আস্তে আরও বেশি হবে। আমাদের এগিয়ে যেতে কিছু সমস্যা আসবে, সেগুলোকে সমাধান করে এগিয়ে যেতে হবে।’</p>
      <p>বেগম রোকেয়াও একদিনে নারী সমাজের পরিবর্তন আনতে পারেননি বলে মন্তব্য করে খলীকুজ্জমান  বলেন, ‘দীর্ঘ প্রক্রিয়া ও প্রতীক্ষার পর তিনি নারী জাগরণে সফলতা পেয়েছেন।’   তিনি আরও বলেন, ‘আমাদের দেশে আইন কাজ করে দরিদ্রদের জন্য, ধনীদের জন্য আইন কাজ করে না।’</p>
      <p>আলোচনা সভায় আরও উপস্থিত ছিলেন উইমেন ফর উইমেনের সভাপতি ড. নিলুফার বানু, সহ-সভাপতি রাশেদা আক্তার খানম, সাধারণ সম্পাদক শামসুন নাহার প্রমুখ।</p>
      <footer>/এইচএন/এমএনএইচ/</footer>
    </article>
  </body>
</html>