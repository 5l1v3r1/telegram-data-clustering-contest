<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber3.com/guncel/tunceli-belediyesinden-kadinlara-regl-izni-haberi-5063848"/>
    <meta property="og:site_name" content="Haber3"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Tunceli Belediyesi'nden kadınlara ''regl'' izni"/>
    <meta property="og:description" content="Tunceli Belediyesi'nin kadın çalışanlara verdiği &quot;regl&quot; izni büyük ilgi gördü. Sosyal medyada &quot;Komünist Başkan&quot; olarak bilinen Tunceli belediye Başkanı Fatih Mehmet Maçoğlu &quot;regl&quot; izni hakkında açıklama yaptı."/>
  </head>
  <body>
    <article>
      <h1>Tunceli Belediyesi'nden kadınlara ''regl'' izni</h1>
      <h2>Tunceli Belediyesi'nin kadın çalışanlara verdiği "regl" izni büyük ilgi gördü. Sosyal medyada "Komünist Başkan" olarak bilinen Tunceli belediye Başkanı Fatih Mehmet Maçoğlu "regl" izni hakkında açıklama yaptı.</h2>
      <address><time datetime="2019-12-09T13:49:00+00:00">09 Dec 2019, 13:49</time> by <a rel="author">Haber3</a></address>
      <figure>
        <img src="https://s.haber3.com/assets/site/css/google-news.png"/>
      </figure>
      <p>
        <a href="https://news.google.com/publications/CAAqBwgKMJjRnwkwwKxv?hl=tr&amp;gl=TR&amp;ceid=TR%3Atr">Haber3.com'a Google'da abone olun</a>
      </p>
      <p>
        <b>Tunceli Belediyesi'nin kadınlara regl izni büyük bir ilgi gördü. Kamuoyunda 'Komünist Başkan' olarak bilinen Tunceli Belediye Başkanı Fatih Mehmet Maçoğlu konuyla ilgili ilk kez konuştu.</b>
      </p>
      <p>Tunceli Belediyesince alınan kararla, kadın çalışanlara her ayın belirlenen bir gününde özel gün izni verileceği bildirildi.</p>
      <p>Belediyenin Kadın Meclisi ve Toplumsal Cinsiyet Eşitlik Komisyonundan yapılan yazılı açıklamada, komisyonun, kadın çalışanlara özel izin verme kararı aldığı, bu konuda belediyenin meclis salonunda bir araya gelen Belediye Başkan Yardımcısı Canan Ay Doğan ile DİSK Genel İş Şube Başkanı Şükran Yılmaz ve kadın çalışanların protokol imzaladığı belirtildi.</p>
      <p>Belediyenin kadın meclislerinin kadınların her alanda "özneleşerek iradeleşmesini" esas alıp kadın haklarını savunduğu aktarılan açıklamada, şu ifadelere yer verildi:</p>
      <p>"Kadınların güncel taleplerini tespit edip, bu sorunları çözmeyi önümüze hedef koyup eylül ayında yapılan belediye meclis toplantısında Toplumsal Cinsiyet Eşitlik Komisyonu kurulması kararı almıştık. Belediyenin tüm hizmetlerinin ve gerçekleştireceği projelerin, her türlü ayrımcılığa karşı cinsiyet eşitliğini esas alacak biçimde dizayn edilmesine katkı sunmak için kadın meclislerimiz ve komisyonumuz bu çalışmalarını sürdürüyor. Bu anlamda toplumsal cinsiyet eşitliği ilkemize dayanarak kadın çalışanlarımıza, her ayın belirledikleri bir günü regl izni verme kararı aldık."</p>
      <p>Açıklamada, benzer kararların çalışma alanlarında artması ve daha ileriye taşınması için çabaların sürdürüleceği kaydedildi.</p>
      <p>
        <b>'KOMÜNİST BAŞKAN' MAÇOĞLU'NDAN AÇIKLAMA</b>
      </p>
      <p>Konuyla ilgili ilk kez konuşan Kamuoyunda 'Komünist Başkan' olarak bilinen Tunceli Belediye Başkanı Fatih Mehmet Maçoğlu, "Kadın arkadaşlarımız bunu bir ihtiyaç olarak görmüş ve bu yönde karar vermişse, ben bunu hak mıdır değil midir diye tartışmam" ifadelerini kullanarak, alınan karara büyük destek verdiğini belirtti.</p>
      <p>Başkan Maçoğlu'yla konuşan Milliyet Gazetesi'nden Ceyda Ulukaya, röportajı sosyal medya hesabından paylaştı.</p>
      <figure>
        <img src="https://i.haber3.com/uploads/content/A1J7.jpg?v=1575899538"/>
      </figure>
      <p>Milliyet</p>
      <figure>
        <img src="https://s.haber3.com/assets/site/css/google-news.png"/>
      </figure>
      <p>
        <a href="https://news.google.com/publications/CAAqBwgKMJjRnwkwwKxv?hl=tr&amp;gl=TR&amp;ceid=TR%3Atr">Haber3.com'a Google'da abone olun</a>
      </p>
    </article>
  </body>
</html>