<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/ezek-nem-artatlan-dolgok-ne-nyomja-meg-a-gombot-2080095/"/>
    <meta property="og:site_name" content="SZOLJON"/>
    <meta property="article:published_time" content="2019-12-09T13:14:00+00:00"/>
    <meta property="og:title" content="Ezek nem „ártatlan” dolgok: ne nyomja meg a gombot!"/>
    <meta property="og:description" content="Hány másodperc telik el, míg az OK gomb megpillantásától eljutunk odáig, hogy kattintunk?"/>
  </head>
  <body>
    <article>
      <h6 class="kicker">TÜRELEMJÁTÉK</h6>
      <h1>Ezek nem „ártatlan” dolgok: ne nyomja meg a gombot!</h1>
      <address>
        <time datetime="2019-12-09T13:14:00+00:00">09 Dec 2019, 13:14</time>
      </address>
      <h4>Hány másodperc is telik el, míg az OK gomb megpillantásától eljutunk odáig, hogy önműködően kattintunk?</h4>
      <p>Azokról az egyszerű kis üzenetekről van szó, amelyek az internetes böngésző használatakor felugranak, s valami ilyesmit jelenítenek meg:</p>
      <blockquote>ha szeretne értesülni a friss hírekről, kattintson ide!</blockquote>
      <p>Többnyire az <b>Igen</b> és a <b>Most még nem</b> opciók jelennek meg: a felhasználó gyakran csípőből az Igen/OK gombot nyomja, hogy hamarabb szabaduljon.</p>
      <p>Az még egy dolog, hogy az ilyen, úgynevezett böngészős push-értesítések lenyomása után elképesztő mennyiségű, nehezen kikapcsolható, információnak álcázott reklámtömeg zúdul majd ránk.</p>
      <p>Ám a push értesítéseket ma már sokszor arra használják, hogy kéretlen reklámokkal bombázzák a weboldal látogatókat, sőt,</p>
      <blockquote>akár kártékony szoftverek letöltésére buzdítsák őket.</blockquote>
      <p>A hasznos felhasználóbarát funkciók, mint amilyenek ezek a push-értesítések is, igen könnyen használhatók pszichológiai manipulációra épülő átverésekhez, éppen ezért használatuk egyre terjed.</p>
      <p>A Kaspersky által a közelmúltban felfedezett, úgynevezett <a href="https://www.kaspersky.com/about/press-releases/2019_cybercriminals-use-smartphone-calendars-to-distribute-scam-offers">naptármeghívós átverés</a> miatt a szakemberek mélyebbre ástak a push-értesítéses átverésekbe és adathalászatba, hogy megtudják, miként lehet visszaélni ezzel az eszközzel.</p>
      <p>Mivel az értesítések küldéséhez a felhasználó hozzájárulása szükséges, a támadók többféle, sokszor</p>
      <blockquote>szemfényvesztő, szokatlan módszert találtak ki,</blockquote>
      <p>hogy rávegyék az embereket a feliratkozásra. Az észlelt módszerek a következők:</p>
      <ul>
        <li>Más műveletnek, például CAPTCHA-tesztnek álcázzák a feliratkozási hozzájárulást</li>
        <li>A művelet közben felcserélik az „elfogad” és az „elutasít” gombokat a feliratkozási figyelmeztetésekben</li>
        <li>A népszerű weboldalak adathalász másolatairól érkező értesítéseket jelenítenek meg</li>
        <li>Csaló feliratkozási felugró ablakokat jelenítenek meg a weboldalakon</li>
      </ul>
      <p>A felhasználó hozzájárulásának megszerzését követően a támadók elkezdik őt üzenetekkel bombázni. A legártalmatlanabb (de mégis a legnépszerűbb) változatot az érzékeny társadalmi témákkal kapcsolatos kattintásvadász reklámok jelentik, míg más üzenetek csaló értesítéseket tartalmaznak – például lottónyereményről értesítenek, néha pénzt ajánlanak fel egy felmérés kitöltéséért vagy valami hasonlóért cserében.</p>
      <p>A kifinomultabb módszerek arra irányulnak, hogy adathalász technikákkal pénzt csaljanak ki a felhasználókból.</p>
      <figure>
        <img src="https://kpi.mediaworks.hu/wp-content/uploads/2019/12/kasperskyillusztracio.png"/>
        <figcaption>Példa egy Microsoft Windows rendszerfrissítésnek álcázott adathalász értesítésre</figcaption>
      </figure>
      <p>Gyakori módszer, hogy az üzeneteket értesítéseknek – például vírusfertőzés-riasztásoknak – álcázzák.</p>
      <p>Ezek megbízható weboldalak adathalász másolataira irányítják át a felhasználókat, majd például arra utasítják őket, hogy töltsenek le különféle „számítógép-tisztító” segédprogramokat.</p>
      <blockquote>Jellemző, hogy a push értesítésektől szabadulást ígérő oldalak is push értesítéseket tolnak a felhasználó orra elé</blockquote>
      <p>
        <b>A biztonsági cég szerint az alábbiak betartásával elkerülhetjük, hogy bosszantó értesítéseket vagy csaló reklámokat kapjunk:</b>
      </p>
      <ul>
        <li>Ha lehetséges, blokkoljunk minden feliratkozási ajánlatot, kivéve, ha azok népszerű és kifejezetten megbízható weboldalakról származnak. Maradjunk éberek, és figyeljünk, hogy nem hamis weboldalra irányítanak-e át.</li>
        <li>Ha nem tudjuk elkerülni a nem kívánt feliratkozást, blokkoljuk azt <a href="https://www.kaspersky.com/blog/disable-browser-notifications/27730/">a böngészők beállításaiban</a></li>
        <li>Kezdjünk el megbízható biztonsági megoldást használni, például a Security Cloud alkalmazást, amely blokkolja a böngészőkben a reklámokat és a csaló feliratkozási ajánlatokat a push-értesítésekre, törölni tudja a már jóváhagyott feliratkozásokat, és adathalász-ellenes funkcióval is rendelkezik.</li>
      </ul>
    </article>
  </body>
</html>