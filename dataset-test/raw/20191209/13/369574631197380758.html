<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/kim-cong-un-otevrel-v-kldr-nove-lazenske-a-zimni-stredisko/r~6d8010901a8411ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T13:19:21+00:00"/>
    <meta property="og:title" content="Kim Čong-un otevřel v KLDR nové lázeňské a zimní středisko. Má přilákat turisty"/>
    <meta property="og:description" content="Jde už o druhé moderní město, které Severní Korea v posledním týdnu otevřela."/>
  </head>
  <body>
    <article>
      <h1>Kim Čong-un otevřel v KLDR nové lázeňské a zimní středisko. Má přilákat turisty</h1>
      <address>
        <time datetime="2019-12-09T13:19:21+00:00">09 Dec 2019, 13:19</time>
      </address>
      <p>Středisko je dalším z projektů, jimiž chce severokorejské vedení ukázat zvyšování životní úrovně v zemi. Žádný z řadových <a href="https://www.aktualne.cz/wiki/zahranici/kldr/r~i:wiki:3650/">Severokorejců</a> si ale nemůže podobné radosti dovolit. Většina lidí v KLDR žije v bídných podmínkách, trpí nedostatkem jídla, paliv, elektřiny, tekoucí vody a dalších nezbytností.</p>
      <p>Severokorejská televize odvysílala záběry slavnostního otevření <a href="https://zpravy.aktualne.cz/turistika/l~i:keyword:484/">letoviska</a> Jangtok, na nichž jsou vidět tisíce vojáků a civilistů mávajících vlaječkami a také děti vítající vůdce <a href="https://www.aktualne.cz/wiki/zahranici/kim-cong-un/r~i:wiki:3324/">Kim Čong-una</a>. Ten se při prohlídce hotelů a dalších zařízení ve městě usmíval a sám se také projel kabinovou lanovkou.</p>
      <figure>
        <iframe data-src="https://twitter.com/nktpnd/status/1203783709104758785?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Kim stěží dokázal potlačit své dojetí a vyjádřil potěšení nad tím, že se podařilo rychle dokončit plán strany na výstavbu města, tak aby si obyvatelé Severní Koreje mohli užívat výdobytků socialistické civilizace," napsala oficiální severokorejská tisková agentura KCNA.</p>
      <p>Kromě lázeňského a zimního střediska Jangtok, s jehož budováním Severokorejci začali ve východní části země loni, představila vláda v Pchjongjangu minulý týden také nové ukázkové město, které se jmenuje Samčijon a které severokorejská média nazývají "zosobněním moderní civilizace".</p>
      <p>Podle státní tiskové agentury KCNA může město Samčijon pojmout 4000 rodin, které se mohou těšit na nové byty, lyžařský svah, sportovní stadion a další vymoženosti.</p>
      <p>Související</p>
      <h3>Foto: Je tu stadion i lyžařský areál. V KLDR otevřeli "ideální socialistické město"</h3>
      <figure>
        <img src="https://cdn.xsd.cz/resize/a5dd3302dda53f008236b36f44b6ffe5_resize=140,93_.jpg?hash=a2ff4b0cf5c958e9518ec59cdfdc46b8"/>
      </figure>
      <p>16 fotografií</p>
      <p>Na východním pobřeží rovněž probíhá proměna průmyslového přístavu Wonsan na přímořské <a href="https://zpravy.aktualne.cz/letovisko/l~i:keyword:25764/">letovisko</a>, které by se podle vůdce Kima mělo stát prvotřídní turistickou destinací. Agentura AP připomněla, že turistický průmysl nepodléhá přísným sankcím, které mezinárodní společenství vůči KLDR uplatňuje kvůli jejímu raketovému a <a href="https://zpravy.aktualne.cz/jaderny-program/l~i:keyword:2648/">jadernému</a> zbrojnímu programu.</p>
      <p>Minulý týden Severní Korea oznámila založení firmy, jejímž úkolem je rozvíjet zdravotní turistiku. Společnost by měla zahraničním návštěvníkům nabízet zdravotní služby v lázních s horkými prameny i ve státních nemocnicích, kde budou moci cizinci podstoupit například operaci šedého zákalu, nechat si zhotovit zubní implantáty nebo absolvovat léčbu rakoviny prsu.</p>
    </article>
  </body>
</html>