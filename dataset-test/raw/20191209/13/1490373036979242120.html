<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/mach-muradov-ufc-zapas-vysledek-video-ceska-republika-uzbekistan-mma-zapasnik_1912091353_mim"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T13:53:00+00:00"/>
    <meta property="og:title" content="Fandí mu Češi i boxer Mayweather. UFC nadchl uzbecký zápasník, co se fotí i s českou vlajkou"/>
    <meta property="og:description" content="Devětadvacetiletý Muradov se narodil v Uzbekistánu, ale protože se před několika lety zabydlel v Česku, nastupuje ke svým zápasům i s českou vlajkou."/>
  </head>
  <body>
    <article>
      <h1>Fandí mu Češi i boxer Mayweather. UFC nadchl uzbecký zápasník, co se fotí i s českou vlajkou</h1>
      <address><time datetime="2019-12-09T13:53:00+00:00">09 Dec 2019, 13:53</time> by <a rel="author">Michal Markup</a></address>
      <p>
        <b>Nejslavnější MMA liga světa viděla o víkendu parádní představení v podání Machmuda Muradova, který knockoutoval Američana Trevora Smithe. Uzbecký zápasník ale udělal radost především českým fanouškům, kteří si „Macha“ zamilovali, stejně jako jeden z nejbohatších sportovců planety – boxer Floyd Mayweather.</b>
      </p>
      <p>Capital One Arena, kde své zápasy obvykle hrají hokejisté nebo basketbalisté Washingtonu, viděla v sobotu trochu jiné představení. V rámci galavečera UFC on ESPN 7 se v ní totiž představila elita MMA a bylo se rozhodně na co dívat.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/mma-ufc-conor-mcgregor-zapas-chabib-nurmagomedov-nate-diaz_1910241525_mim"/>
      </related>
      <p>Z českého pohledu byl největším tahákem souboj uzbeckého bijce Machmuda Muradova s domácím Trevorem Smithem, na jehož konci se po fantastickém výkonu radoval prvně jmenovaný borec, který nadchl nejen fanoušky, ale i vedení nejprestižnější zápasnické organizace UFC.</p>
      <figure>
        <embed-post data-src="https://www.instagram.com/p/B5yl5QwJueg" data-service="Instagram"/>
      </figure>
      <p>Uzbekistán a Česko dělí sice zhruba vzdálenost 4500 kilometrů, ale v jedné věci jsou si až překvapivě blízko – lásce k Machovi, jak se u nás Muradovovi lidově přezdívá. Devětadvacetiletý zápasník se v České republice zabydlel v roce 2011, a protože se vždy věnoval bojovým uměním, zamířil do tělocvičny, kde se ho ujal trenér Petr Kníže.</p>
      <p>Díky atraktivnímu stylu zápasení a hlavně úspěchům si Macha v Česku rychle oblíbili a skromný Uzbek dál tvrdě makal a čekal na svoji příležitost. Ta nakonec přišla.</p>
      <h3>Osudové setkání?</h3>
      <p>V roce 2017 zavítal do Prahy jeden z nejbohatších sportovců planety a neporažený boxerský šampion Floyd Mayweather.</p>
      <p>Možná za to mohla náhoda, možná Muradovova znalost cizích jazyků, každopádně tihle dva si zkrátka „sedli“, stali se dobrými přáteli. Americký boháč navíc přibral skromného Čechouzbeka pod svá křídla a s nadsázkou se dá říct, že od té doby zaregistroval Muradovo jméno celý svět.</p>
      <figure>
        <iframe data-src="https://twitter.com/anyuser/status/1183445590580977665" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pak už to bylo opět na Machovi, aby ukázal své umění a probojoval se až do slavné UFC, což se mu v září letošního roku povedlo. V ostrém debutu s Italem Alessiem Di Chiricem zvítězil a teď o uplynulém víkendu o sobě dal hlasitě vědět. Nebylo divu, že organizace označila Muradovovův souboj se Smithem za „výkon večera“.</p>
      <figure>
        <iframe data-src="https://twitter.com/anyuser/status/1203569913282981891" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Fanoušci UFC po celém světě se tak učí nové jméno, které v budoucnu může konkurovat těm nejlepším. A Machova láska k Česku? Tu opět doložil pozápasovou fotkou z oktagonu, když si na rameni kromě uzbecké vystavil i českou vlajku.</p>
      <figure>
        <embed-post data-src="https://www.instagram.com/p/B5ytOvxBXcR" data-service="Instagram"/>
      </figure>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/mma-oktagon-karlos-vemola-attila-vegh-souboj-stoleti_1911092245_mim"/>
        <a href="https://www.irozhlas.cz/sport/ostatni-sporty/conor-mcgregor-chabib-nurmagomedov-nenavist-dagestan-ufc_1910290903_mim"/>
        <a href="https://www.irozhlas.cz/sport/ostatni-sporty/karlos-vemola-attila-vegh-mma-oktagon-zapas-stoleti-o2-arena-praha_1911120732_mim"/>
      </related>
    </article>
  </body>
</html>