<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/futball/2019/12/09/pinter_adam_levante_zaragoza_bundabotrany/"/>
    <meta property="og:site_name" content="Index.hu"/>
    <meta property="article:published_time" content="2019-12-09T13:42:00+00:00"/>
    <meta property="og:title" content="36 futballistát, köztük Pintér Ádámot is felmentették a spanyol bundabotrányban"/>
    <meta property="og:description" content="Lezárult a 2011-es Levante-Zaragoza ügye."/>
  </head>
  <body>
    <article>
      <h1>36 futballistát, köztük Pintér Ádámot is felmentették a spanyol bundabotrányban</h1>
      <address><time datetime="2019-12-09T13:42:00+00:00">09 Dec 2019, 13:42</time> by <a rel="author" href="https://index.hu/szerzo/joo_gabor" target="_blank">Joó Gábor</a></address>
      <p>A spanyol bíróság felmentette mind a harminchat futballistát, így Pintér Ádámot is, aki bundagyanúba keveredett a 2011 májusában lejátszott Levante-Zaragoza élvonalbeli mérkőzés miatt. </p>
      <figure>
        <img src="https://kep.cdn.indexvas.hu/1/0/3069/30693/306933/30693385_305a70fdf85e6a59df7eabd70d0313f3_wm.jpg"/>
        <figcaption>Pintér Ádám<cite>Fotó: Kisbenedek Attila / AFP</cite></figcaption>
      </figure>
      <p>Az indoklás szerint nem volt bizonyítható a játékosok bűnössége. Az ügyben 41 embert, köztük a Zaragoza akkori edzőjét, Javier Aguirrét, valamint több ismert játékos mellett Pintért <a href="https://index.hu/sport/futball/2019/05/29/futball_spanyol_bajnoksag_bundabotrany_raul_bravo_borja_fernandez/">vádolták meg</a> az ügyészek. A vád szerint a zaragozai klub 965 ezer eurót (320 millió forintot) fizetett a mérkőzés végeredményének manipulálásáért. </p>
      <related>
        <h4>Kapcsolódó</h4>
        <a href="https://index.hu/sport/futball/2019/05/29/futball_spanyol_bajnoksag_bundabotrany_raul_bravo_borja_fernandez/"/>
      </related>
      <p>A meccset a szezon utolsó napján rendezték, az idegenben elért 2-1-es győzelmével a Zaragoza bennmaradt az első osztályban. A volt magyar válogatott Pintér a gyanús mérkőzésen nem lépett pályára. (MTI/Index)</p>
    </article>
  </body>
</html>