<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/tinte-capelli-prodotti-liscianti-rischio-cancro-seno/664128/"/>
    <meta property="og:site_name" content="DiLei"/>
    <meta property="article:published_time" content="2019-12-09T13:13:57+00:00"/>
    <meta property="og:title" content="“Tinte e liscianti per capelli aumentano rischio tumore”. In Europa è diverso"/>
    <meta property="og:description" content="I dati sono frutto di un ampio studio statunitense e riguardano prodotti non presenti sul mercato dell’Unione Europea."/>
  </head>
  <body>
    <article>
      <h1>“Tinte e liscianti per capelli aumentano rischio tumore”. In Europa è diverso</h1>
      <h2>I dati, frutto di uno studio del National Institute of Environmental Health Sciences, non riguardano i prodotti che rispondono alle normative europee</h2>
      <address>
        <time datetime="2019-12-09T13:13:57+00:00">09 Dec 2019, 13:13</time>
      </address>
      <p>Le <b>tinte per capelli</b> e i <b>prodotti che permettono di sfoggiare una chioma più liscia</b> possono <b>aumentare il rischio di sviluppare il cancro al seno</b>. Questa è la principale conclusione di un ampio studio statunitense i cui dettagli sono stati pubblicati sulle pagine dell’<a href="https://onlinelibrary.wiley.com/doi/abs/10.1002/ijc.32738"><i>International Journal of Cancer</i></a>.</p>
      <p>Prima di entrare nel dettaglio è doveroso specificare che si tratta di <b>risultati riguardanti prodotti la cui composizione risponde alle normative statunitensi</b>, molto diverse rispetto a quelle vigenti nei Paesi europei.</p>
      <p>A mettere in chiaro questo aspetto cruciale ci hanno pensato gli esperti di <b>Cosmetica Italia</b>, associazione che raccoglie circa 500 realtà del settore, specificando che gli esiti ottenuti dagli studiosi americani non sono applicabili ai prodotti la cui filiera viene gestita in Paesi dell’Unione Europea.</p>
      <p>Tornando allo studio, ricordiamo che è stato portato avanti da un’equipe scientifica attiva presso il <a href="https://www.niehs.nih.gov/">National Institute of Environmental Health Sciences</a>. Gli esperti hanno monitorato la situazione di <b>46.709 donne di età compresa tra i 35 e i 74 anni</b>, sane al basale e incluse nel cosiddetto <a href="https://sisterstudy.niehs.nih.gov/English/about.htm">Sister Study.</a></p>
      <p>Quest’ultimo lavoro di ricerca, condotto dal 2003 al 2009, è stato intrapreso con lo scopo di ottimizzare, tramite il monitoraggio delle condizioni delle <b>sorelle di donne a cui era stato diagnosticato il tumore al seno,</b> l’identificazione dei principali fattori di rischio della neoplasia.</p>
      <p>A un follow up di 8 anni (in questo lasso di tempo sono state formalizzate <b>2.794 diagnosi di tumore al seno</b>), il team del National Institute of Environmental Health Sciences, guidato dalla Dottoressa Alexandra White, ha portato alla luce un <b>rischio di avere a che fare con il cancro al seno più alto del 9%</b> nelle <b>donne abituate a utilizzare tinte per capelli permanenti</b>.</p>
      <p>Per quel che concerne i dati relativi all’utilizzo dei <b>prodotti liscianti</b> (caratterizzati dalla presenza di sostanze chimiche che imitano gli <a href="https://dilei.it/benessere/alimenti-ricchi-di-fitoestrogeni-nutrizione-e-proprieta-dei-cibi/447570/">ormoni estrogeni</a>), è stato riscontrato un <b>rischio più alto del 18%</b>, percentuale che tocca il 31 in caso di impiego frequente (ogni 5/8 settimane). Quando si parla di questi risultati è fondamentale evidenziare che le <b>donne afroamericane</b> sono risultate <b>maggiormente esposte al rischio</b> rispetto a quelle di etnia caucasica.</p>
      <p>Si tratta senza dubbio di un quadro che fa riflettere. Nonostante questo, gli stessi studiosi statunitensi raccomandano di <b>non saltare a conclusioni affrettate</b>. La Dottoressa White ha infatti precisato che sono numerosi i <b>fattori</b> che contribuiscono allo sviluppo del <a href="https://dilei.it/salute/tumore-seno-campagna-limoni/648437/">cancro al seno</a> nelle donne.</p>
      <p>Ha altresì sottolineato l’importanza che ha per le utenti finali il fatto di possedere informazioni relative alle <b>sostanze chimiche</b> presenti nei prodotti per l’<a href="https://dilei.it/bellezza/le-tinte-per-capelli-come-fare-colore-in-casa/5837/">hair care</a> e alle <b>loro implicazioni.</b> Ha fatto però presente che i rischi associati al loro utilizzo sono minimi.</p>
      <p>Le conclusioni in questione dovranno in ogni caso essere <b>confermate da ulteriori studi</b>, motivo per cui, almeno per ora, la FDA non ha incluso le tinte permanenti per capelli e i prodotti liscianti nel novero dei prodotti potenzialmente cancerogeni.</p>
      <related>
        <h4>Leggi anche</h4>
        <a href="https://dilei.it/salute/tingere-capelli-aumenta-rischio-cancro-fatelo-massimo-6-volte-anno/509879/"/>
        <a href="https://dilei.it/mamma/allattamento-riduce-rischio-tumore-seno/501529/"/>
        <a href="https://dilei.it/bellezza/tinte-prima-di-comprarle-attenzione-a-questi-preparati/510604/"/>
        <a href="https://dilei.it/benessere/tumore-seno-soffritto-aglio-cipolla-prevenzione/639484/"/>
        <a href="https://dilei.it/benessere/tumore-seno-prodotti-cancerogeni/9231/"/>
      </related>
    </article>
  </body>
</html>