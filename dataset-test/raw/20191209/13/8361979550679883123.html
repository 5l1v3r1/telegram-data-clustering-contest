<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/pozhezha-v-odesi-stalo-vidomo-pro-porushennya-i-pershi-zvilnennya-foto-video-novini-ukrajini-50058224.html"/>
    <meta property="og:site_name" content="НВ"/>
    <meta property="article:published_time" content="2019-12-09T13:35:00+00:00"/>
    <meta property="og:title" content="Відсутність берців та сигналізації. Які подробиці пожежі в Одесі стали відомі через тиждень після трагедії"/>
    <meta property="og:description" content="Внаслідок пожежі в коледжі в Одесі загинули 12 людей."/>
  </head>
  <body>
    <article>
      <h1>Відсутність берців та сигналізації. Які подробиці пожежі в Одесі стали відомі через тиждень після трагедії</h1>
      <h2>Внаслідок пожежі в коледжі в Одесі загинули 12 людей.</h2>
      <address>
        <time datetime="2019-12-09T13:35:00+00:00">09 Dec 2019, 13:35</time>
      </address>
      <p>Про це повідомили в Державній службі з надзвичайних ситуації.</p>
      <p>Неділя, 8 листопада, по всій Україні була днем жалоби. Усього внаслідок пожежі постраждали 30 людей. В лікарнях залишається дев’ять.</p>
      <p>Пожежа в Одеському коледжі економіки, права та готельно-ресторанного бізнесу сталася у вівторок, 3 листопада. У будівлі перебувало понад 400 людей. Частина з них була відрізана від виходів димом та вогнем. Їх рятували за допомогою пожежних драбин і автопідіймачів. Також виводили людей по внутрішніх сходових клітинах.</p>
      <p>Вже через дві години після повідомлення про пожежу у лікарні померла жінка. Наступного дня тіло однієї людини виявили під час проведення пошукових робіт. У п’ятницю, 6 грудня, під завалами виявили ще двох загиблих. Тіла трьох осіб знайшли у суботу, 7 грудня. Зранку неділі, 8 грудня, під завалами виявили тіла ще двох осіб.</p>
      <p>Ввечері того ж дня від отриманих травм помер рятувальник Сергій Шатохін. Він перебував у комі. Шатохін підіймався по драбині на третій поверх з боку двору, але з вікна вистрибнула студентка і збила його. Вони обидва впали, проломивши дах прибудови.</p>
      <p>З початку розбирання завалів вивезли більш ніж тисячу кубічних метрів будівельних конструкцій. Витягти вдалося 40 людей. Продовжуються аварійно-рятувальні та інші роботи, повідомили в ДСНС.</p>
      <p>За словами заступника начальника обласного управління ДСНС Олександра Крицького, конструкції будівлі нестабільні, в деяких місцях рятувальники навмисно провокують обвали, щоб розібрати їх на нижніх поверхах. Зберігається загроза обрушення будівлі.</p>
      <figure>
        <iframe src="https://www.youtube.com/embed/NqxRJdJzw_k" width="560" height="315" data-service="Youtube" scrolling="no"/>
      </figure>
      <h3>Перші звільнення</h3>
      <p>Керівника рятувальної служби Одеської області Віктора Федорчака та його заступника із профілактики Михайла Вовка відсторонили від виконання обов’язків на час розслідування. Таке доручення керівнику ДСНС дав прем'єр-міністр України Олексій Гончарук.</p>
      <p>Звільнили також директора департаменту освіти і науки Одеської обласної державної адміністрації Олександра Лончака. Про це прем'єр Гончарук повідомив за підсумками поїздки в Одесу в неділю.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/296/original/3983fb30de8e3802b19651ef1f442b18.png&amp;stamp=1&amp;q=85&amp;w=115"/>
      </figure>
      <p>Зоя Казанжи<br/>Знову пожежа в Одесі</p>
      <p>Останні великі пожежі з жертвами відбулись в одній області. Це неприпустимо, зазначив прем'єр. Він визнав, що система порятунку багато в чому неефективна і не повністю укомплектована засобами. Міністерство внутрішніх справ протягом місяця повинно напрацювати план вдосконалення.</p>
      <p>«Нам потрібно подивитися, де у нас найслабші місця, і до кінця року максимально виправити цю ситуацію. І керівника ДСНС в Одеській області ми звільнили не тому, що він крайній. Я хочу, щоб це було зрозуміло. А тому що чотири резонансних пожежі національного рівня за останні три роки — це для мене сигнал про неефективність роботи в цьому регіоні», — наголосив Гончарук.</p>
      <h3>Взуття для ліквідаторів</h3>
      <p>Прем'єр-міністр підтвердив — з неофіційних джерел доходила інформація, що нібито рятувальники не були забезпечені усім необхідним. Дані про потреби пожежників поширювали у соціальних мережах. Збирали одяг, на місце надзвичайної ситуації доставляли їжу та воду.</p>
      <p>Місцевий активіст Віталій Макєєв розповів, що у перший та другий день трагедії довелося шукати взуття для ліквідаторів.</p>
      <p>«До групи була скинути інформація від самих же пожежників про найнеобхідніше. З приводу берців — це ганьба, що у міста немає простих речей. Я вже мовчу про те, що цих жертв не було б, якби були батути», — зазначив Макєєв.</p>
      <p>Голова Державної служби з надзвичайних ситуацій Микола Чечоткін під час візиту в Одесу повідомив, що рятувальних батутів і кубів життя у підрозділах недостатньо, хоча рівень забезпечення з кожним роком зростає. Водночас він пояснив, що ефективність кубів і батутів — не дуже висока. Але усім необхідним рятувальники забезпечені.</p>
      <p>«На сьогоднішній день ми говоримо про те, що підрозділи служби з надзвичайних ситуацій саме такими засобами порятунку практично не забезпечені. У нас на сьогодні є п’ять кубів життя, які знаходяться у різних областях. Да, у нас є проблеми, але вони не настільки критичні, щоб говорити, що у нас немає берців або ще чогось. На сьогоднішній день особовий склад забезпечений усім мінімально необхідним, щоб виконувати свої завдання ефективно», — наголосив Чечоткін.</p>
      <p>Він також додав, що пожежної сигналізації у приміщенні коледжу не було.</p>
      <figure>
        <iframe src="https://www.youtube.com/embed/xQZP_xEWWqU" width="560" height="315" data-service="Youtube" scrolling="no"/>
      </figure>
      <h3>Хто понесе відповідальність</h3>
      <p>Підозру у причетності до пожежі збираються оголосити двом особам після погодження з прокуратурою, повідомив заступник начальника управління Нацполіції Одещини Сергій Шайхет. Однак, за словами Сергія Шайхета, це тільки попередні результати. В ході подальшого розслідування підозрюваних може стати більше, зазначив він.</p>
      <p>Поліція розглядає три версії причин пожежі - підпал, недопалок та електромережа. Висновок встановить експертиза, але огляд триватиме ще не один день, переконаний правоохоронець Сергій Шайхет.</p>
      <p>«Наразі органами досудового розслідування допитано понад 150 осіб. Також призначено понад два десятки судових експертиз. Починаючи з 5 грудня 2019 року безперервно триває огляд місця події», — зазначив Шайхет.</p>
      <h3>Як вшановували загиблих</h3>
      <p>Одеська місцева влада обіцяє виплатити компенсації постраждалим. Сума коштів поки не відома, але представники управління ДСНС і кадрової служби зберуть заяви від потерпілих, після чого виділять допомогу, повідомила заступниця Одеського міського голови Світлана Бедрега. Матеріальну підтримку передбачать і для родин загиблих.</p>
      <p>Студентку Ксенію Бабенко, яка вистрибнула з вікна коледжу і збила рятувальника Сергія Шатохіна, поховали на Одещині в п’ятницю, 6 грудня. Прощалися із дівчиною в селі Новомиколаївка Кілійського району у дворі школи, яку Ксенія закінчила рік тому. Мати дівчини працює у цьому закладі вчителькою.</p>
      <p>У суботу, 7 грудня, в Одесі поховали викладачку Ганну Бортюк. Вона декілька разів заходила до палаючої будівлі, щоб вивести студентів молодших курсів. Але не повернулася, коли коридори охопило полум’ям.</p>
      <p>Чоловік Ганни Бортюк — рятувальник. Він прибув одним з перших на місце пожежі, але телефон дружини не відповідав. Весь час він був на місці події, доки колеги не виявили тіло дружини.</p>
      <p>Рятувальника Сергія Шатохіна і викладачку Ганну Бортюк, які загинули у вогні, посмертно представлять до звання Герой України, повідомив голова парламентської фракції Слуга народу Давид Арахамія під час поїздки в Одесу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/029/769/big/b39f3780da6bb2d5e927db2b39546514.png&amp;stamp=20191209144245&amp;q=85&amp;output=jpg&amp;bg=white"/>
        <figcaption>Сотні людей прийшли в одеський Спасо-Преображенський собор, щоб попрощатися зі співробітником ДСНС Сергієм Шатохін / Фото: Думская</figcaption>
      </figure>
      <h3>Халатність вбиває</h3>
      <p>Біля згорілої будівлі суботу, 7 грудня, відбулася акція протесту Халатність вбиває. Урядову комісію з розслідування причин пожежі створили минулого тижня.</p>
      <p>Прем'єр-міністр доручив ДСНС провести позачергові перевірки в об'єктах підвищеного ризику, де перебуває велика кількість людей. Президент Володимир Зеленський дав місяць на перевірку стану протипожежної безпеки дитячих садочків, шкіл, професійно-технічних закладів і закладів вищої освіти, гуртожитків тощо.</p>
      <p>Президент також вимагає перевірити на халатність посадових осіб, які надають висновки про пожежну безпеку. Учні коледжу повернулися до навчання у понеділок, 9 листопада, в інших приміщеннях.</p>
    </article>
  </body>
</html>