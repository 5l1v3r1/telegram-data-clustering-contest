<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/yak-bankivska-sistema-vidpracovuye-robotu-z-yuridichnimi-osobami-nerezidentami-50058227.html"/>
    <meta property="og:site_name" content="НВ"/>
    <meta property="article:published_time" content="2019-12-09T13:30:00+00:00"/>
    <meta property="og:title" content="Як юридичній особі — нерезиденту відкрити поточний рахунок в Україні"/>
    <meta property="og:description" content="Нерезиденти отримали можливість розміщувати депозити в банках на загальних умовах з українськими компаніями. Подробиці"/>
  </head>
  <body>
    <article>
      <h1>Як юридичній особі — нерезиденту відкрити поточний рахунок в Україні</h1>
      <h2>Нерезиденти отримали можливість розміщувати депозити в банках на загальних умовах з українськими компаніями. Подробиці</h2>
      <address><time datetime="2019-12-09T13:30:00+00:00">09 Dec 2019, 13:30</time> by <a rel="author">Олександр Матюшенко</a></address>
      <p>Логічним наслідком тривалої інтеграції української економіки в світовий ринок стала лібералізація нормативного регулювання вільного руху капіталів.</p>
      <p>Закон України, що набув чинності 7 лютого 2019 року, — «Про валюту і валютні операції» не тільки скасував понад 20 обмежень, а й <b>дозволив новим суб'єктам нашого фінансового ринку, юридичним особам — нерезидентам, відкривати поточні рахунки в українських банках.</b> Тепер вони можуть здійснювати операції, пов’язані із зовнішньоекономічною діяльністю з використанням під час розрахунків іноземної і національної валюти, а також отримали вільний доступ до купівлі та продажу грошових коштів на Міжбанківському валютному ринку України.</p>
      <p>Крім того, було знято обмеження щодо мінімального терміну розміщення депозиту в 365 днів, а це означає, що нерезиденти отримали можливість розміщувати депозити в банках на загальних умовах з українськими компаніями.</p>
      <p>Все це відкриває перед українським банківським сектором новий перспективний ринок надання послуг з транзакційних операцій для нової категорії клієнтів. Однак це <b>вимагає від банків і певної роботи над собою, пов’язаної з формуванням актуальних компетенцій з відкриття та ведення таких рахунків.</b></p>
      <p>На жаль, на сьогодні не кожна фінансова установа в нашій країні може похвалитися якісною експертизою щодо зазначених питань. Адже існують жорсткі регулятивні обмеження щодо проведення таких валютних операцій: кожен платіж обробляється вручну не тільки співробітниками валютного контролю, а й працівниками фінансового моніторингу. Проте з боку нерезидентів спостерігається вибухове зростання попиту на українські банківські продукти, які значно спрощують і прискорюють рух грошових коштів, що загалом сприяє полегшенню ведення бізнесу в Україні.</p>
      <p>Так, сьогодні в іноземних юросіб з’явилася можливість <b>укладати контракти зі своїми контрагентами в гривнях,</b> що дозволяє їм знижувати валютні ризики, особливо на тлі зниження курсу валюти стосовно до гривні. Крім того, вартість обслуговування в українських банках істотно нижча, ніж у європейських. І на відміну від банків за кордоном, де вільні грошові кошти можна розмістити в кращому випадку під 0,01%, в нашій країні у компаній — нерезидентів є можливість навіть заробляти.</p>
      <p>Таким чином, зростання привабливості українських банків обумовлено цілком прагматичними міркуваннями — <b>високою швидкістю обслуговування і проведення платежів, помірною ціновою політикою і можливістю додаткового заробітку з використанням таких продуктів, як депозити.</b></p>
      <p>Позитивно оцінюється нерезидентами і спрощений порядок відкриття банківських клієнтських рахунків — тепер для цього потрібно лише надати стандартний пакет документів. Єдина відмінність від вимог до юридичних осіб — резидентів полягає в необхідності надання в банк довідки 34-ОПП з контролюючого податкового органу. Важливо, що цей документ не передбачає реєстрації нерезидента в податкових органах як «особи, що веде господарську діяльність на території України», а отже, й не зобов’язує його виплачувати податкові збори.</p>
      <p>Перевірка підприємств — нерезидентів при відкритті рахунка і контроль над їх операціями сьогодні повністю покладено НБУ на обслуговуючий банк, який має самостійно проводить фінансовий моніторинг діяльності конкретної іноземної компанії з урахуванням ризик-орієнтованого підходу. Для ідентифікації таких клієнтів українські банки активно будують ефективні системи, спрямовані на протидію використанню банківських послуг для відмивання доходів, одержаних злочинних шляхом в Україні та за її межами з використанням компаній-оболонок. Тому при аналізі повноти наданого пакета документів банк може запитати додаткову інформацію, яка підтверджує наявність у нерезидента реальної господарської діяльності — фінансову звітність, документи про фактичний рух товарів і надання послуг, відомості про оплату податків в нерезидентському полі, підтвердження наявності найманих працівників і виробничих потужностей.</p>
      <p>Безумовно, всі ці ініціативи державного регулятора, спрямовані на подальшу валютну лібералізацію, не тільки полегшують діяльність підприємств, що здійснюють зовнішньоекономічну діяльність, а й <b>підвищують привабливість інвестиційного клімату в Україні в цілому.</b> Своєю чергою, українські банки надзвичайно зацікавлені в обслуговуванні клієнтів — нерезидентів як з точки зору фінансових результатів такого партнерства, так і в перспективі вибудовування з ними довгострокових відносин для вигідних інвестицій та успішного ведення бізнесу в Україні.</p>
    </article>
  </body>
</html>