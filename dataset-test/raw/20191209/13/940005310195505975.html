<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/o-noua-victorie-pentru-drepturile-femeilor-din-arabia-saudita-ce-schimbari-se-vor-face.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="O nouă victorie pentru drepturile femeilor din Arabia Saudită. Ce schimbări se vor face"/>
    <meta property="og:description" content="Restaurantele şi cafenelele din Arabia Saudită nu mai au obligaţia de a dispune de intrări separate pentru femei, au anunţat autorităţile acestei ţări ultraconservatoare, care a demarat un program de reforme economice şi sociale, relatează AFP."/>
  </head>
  <body>
    <article>
      <h1>O nouă victorie pentru drepturile femeilor din Arabia Saudită. Ce schimbări se vor face</h1>
      <h2>Restaurantele şi cafenelele din Arabia Saudită nu mai au obligaţia de a dispune de intrări separate pentru femei, au anunţat autorităţile acestei ţări ultraconservatoare, care a demarat un program de reforme economice şi sociale, relatează AFP.</h2>
      <address>
        <time datetime="2019-12-09T13:19:00+00:00">09 Dec 2019, 13:19</time>
      </address>
      <p>Până acum, aceste localuri trebuiau să aibă prevăzute două intrări, una doar pentru bărbaţi şi una pentru femei şi familii.</p>
      <p>Ministerul Municipalităţilor şi Afacerilor Rurale al Arabiei Saudite a anunţat duminică pe Twitter suprimarea mai multor obligaţii pentru restaurante, printre care cea de a avea <i>„o intrare pentru (bărbaţii) celibatari şi una separată pentru familii”.</i></p>
      <p>Nu este clar deocamdată dacă anularea obligaţiei se referă şi la interiorul localurilor, care au în mod frecvent o sală pentru bărbaţi şi una pentru familii, chiar dacă în ultimii ani unele restaurante au profitat de o relativă liberalizare pentru a înfiinţa săli mixte.</p>
      <p>La impulsul prinţului moştenitor Mohammed bin Salman, Arabia Saudită a intrat într-un vast program de reforme care include o îmblânzire a interdicţiilor la adresa femeilor, printre care cea de a le permite accesul la obţinerea de permise de conducere, implementată în anul 2018 şi de a le oferi posibilitatea de a obţine un paşaport fără permisiunea unui tutore de sex masculin.</p>
      <p>În urmă cu numai trei ani, poliţia religioasă îi controla în mod sever pe bărbaţi şi femei, alungându-i din centrele comerciale pentru a-i trimite să se roage şi reprimând pe oricine se amesteca printre persoane de sex opus.</p>
      <p>În paralel cu aceste reforme, guvernul saudit şi-a sporit în acelaşi timp represaliile împotriva disidentelor şi militantelor feministe, dintre care mai mult de zece se află încă în detenţie, iar unele sunt supuse la torturi, potrivit familiilor lor şi organizaţiilor pentru apărarea drepturilor omului.</p>
      <p>Sursa: Agerpres</p>
    </article>
  </body>
</html>