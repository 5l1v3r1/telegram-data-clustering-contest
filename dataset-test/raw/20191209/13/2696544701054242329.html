<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/ingatlan/20191209_siofok_luxusingatlan_adoemeles"/>
    <meta property="og:site_name" content="HVG.hu"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="Siófokon több adót kell fizetni a Balaton-parti luxuslakások után"/>
    <meta property="og:description" content="Az eddigi két adósáv mellett egy harmadikat vezettek be a Somogy megyei településen."/>
  </head>
  <body>
    <article>
      <h1>Siófokon több adót kell fizetni a Balaton-parti luxuslakások után</h1>
      <address><time datetime="2019-12-09T13:50:00+00:00">09 Dec 2019, 13:50</time> by <a rel="author">hvg.hu</a></address>
      <p>
        <b>Az eddigi két adósáv mellett egy harmadikat vezettek be a Somogy megyei településen.</b>
      </p>
      <p>Az ellenzéki vezetésű balatoni városban már felmerült annak a lehetősége, hogy a Balaton közvetlen partján levő épületek után magasabb adót kelljen fizetni, de ezeket a javaslatokat a korábbi testület nem engedte még napirendre sem venni. Az új testület a legutóbbi közgyűlésen megszavazta a hatvan százalékkal is megnövelt adót, így az újonnan létrehozott harmadik adósávba tartozóknak januártól már a magasabb díjat kell megfizetni.</p>
      <p>Az adóemelésről az <a href="https://infostart.hu/belfold/2019/12/09/itt-a-bejelentes-dontottek-a-siofoki-panoramaadorol"><i>Infostart</i> írt a <i>hírbalaton.hu</i> tudósítására hivatkozva</a>, ebből kiderül, hogyan érinti a vízparti házakat az emelés:</p>
      <ul>
        <li>80 négyzetméterig a lakás céljára szolgáló épület, épületrész után a jelenlegi 780 forint helyett 1235 forintot kell fizetni négyzetméterenként</li>
        <li>80 négyzetméter felett a lakás céljára szolgáló épület, épületrész után a jelenlegi 1170 forint helyett 1850 forintot kell fizetni négyzetméterenként</li>
        <li>nem lakás céljára szolgáló épület, épületrész után marad a 1170 forintos adó négyzetméterenként</li>
        <li>kereskedelmi egység, szállásépület után az eddigi 1170 forint helyett 1290 forintot kell fizetni</li>
        <li>üdülő esetében az eddigi 1310 forintos adó 1850 forintra emelkedik négyzetméterenként</li>
      </ul>
      <p>A testület arról is döntött, hogy januártól megadóztatják a másfél négyzetméternél nagyobb óriásplakátokat is, ezekért évi 12 ezer forintot kell majd fizetni.</p>
    </article>
  </body>
</html>