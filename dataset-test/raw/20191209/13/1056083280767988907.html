<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813576/%D8%AA%D8%AD%D9%82%D9%82-%D8%A8%D8%AE%D8%B4%DB%8C-%D8%A7%D8%B2-%D8%A7%D9%87%D8%AF%D8%A7%D9%81-%D8%A7%D9%85%D9%86%DB%8C%D8%AA-%D8%BA%D8%B0%D8%A7%DB%8C%DB%8C-%DA%A9%D8%B4%D9%88%D8%B1-%D8%A8%D8%A7-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%AE%D8%B7-%D8%AA%D9%88%D9%84%DB%8C%D8%AF-%DA%A9%D9%85%D8%A8%D8%A7%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:01:40+00:00"/>
    <meta property="og:title" content="تحقق بخشی از اهداف امنیت غذایی کشور با راه اندازی خط تولید کمباین برنج"/>
    <meta property="og:description" content="ایسنا/مرکزی مدیرعامل سازمان اقتصادی آستان قدس رضوی گفت: زیبنده نیست که ایران با پیشینه تمدنی چندین هزار ساله در تامین امنیت غذایی خود خودکفا نباشد و برای تولید برنج از بذر تا فرآوری برنج به خارج از کشور وابسته باشد."/>
  </head>
  <body>
    <article>
      <h6 class="kicker">فاطمی امین عنوان کرد:</h6>
      <h1>تحقق بخشی از اهداف امنیت غذایی کشور با راه اندازی خط تولید کمباین برنج</h1>
      <address><time datetime="2019-12-09T13:01:40+00:00">09 Dec 2019, 13:01</time> by <a rel="author">شقایق ابراهیمی</a></address>
      <p>ایسنا/مرکزی مدیرعامل سازمان اقتصادی آستان قدس رضوی گفت: زیبنده نیست که ایران با پیشینه تمدنی چندین هزار ساله در تامین امنیت غذایی خود خودکفا نباشد و برای تولید برنج از بذر تا فرآوری برنج به خارج از کشور وابسته باشد.</p>
      <p>سید رضا فاطمی امین در آیین رونمایی و افتتاحیه خط تولید کمباین برنج در شرکت کمباین سازی ایران اظهار کرد: در سال ۹۶ تسهیلات بانکی کمباین گندم به خوبی پرداخت و حدود ۷۰۰ دستگاه کمباین گندم تولید شد، اما در سال گذشته تولید کاهش پیدا کرد و زیبنده نیست این شرکت با ۵۰ سال قدمت با تغییرات بازار متزلزل شود.</p>
      <p>وی افزود: همچنین زیبنده نیست کشور ایران با پیشینه تمدن چندین هزار ساله در تامین امنیت غذایی خود خودکفا نباشد و برای تولید برنج از بذر تا فرآوری برنج به خارج از کشور وابسته باشد.</p>
      <p>مدیرعامل سازمان اقتصادی آستان قدس رضوی تصریح کرد: از سال ۱۳۷۲ که بیلر در شرکت کمباین سازی تولید شده تاکنون محصول قابل توجهی در این شرکت تولید نشده بود، بر این اساس بهره‌برداری از خط تولید کمباین برنج می‌تواند به پایداری و تداوم فعالیت‌های شرکت و سوددهی به شرکت کمک قابل توجهی داشته باشد.</p>
      <p>فاطمی امین با بیان اینکه با راه اندازی خط تولید کمباین برنج، بخش کوچکی از اهداف کشور در حوزه امنیت غذایی تامین می شود، گفت: شرکت های اقتصادی زیرمجموعه آستان باید در راستای چشم انداز تعریف شده در جهت پیشبرد اهداف و سیاست های آستان قدس حرکت کنند.</p>
      <p>وی خاطرنشان کرد: با توجه به نقش توسعه‌گری آستان قدس رضوی، در این سازمان برنامه‌هایی در حوزه‌های دامپروری و صنایع غذایی نیز با امکانات ویژه در حال تدوین است.</p>
      <p>فاطمی امین اضافه کرد: با توجه به اینکه در کشور در حوزه بذر و نهال خودکفا نیستیم، در حال حاضر آستان قدس به این حوزه ورود کرده و مقرر شده تا پایان سال، ۱۰ محصول دارای اهمیت به لحاظ تحقق امنیت غذایی کشور مشخص و با نگاه آینده پژوهی، ماشین آلات مورد نیاز بخش کشاورزی برای تولید این محصولات در ۱۰ سال آینده در داخل کشور با نگاه به کشاورزی ۱۰ سال آینده تولید شود.</p>
      <p>وی بیان کرد: دوره خط تولید کمباین برنج از ایده تا بازار ۱۲ ماه به طول انجامید که برای مرتبه اول بازه زمانی مناسبی است، اما از این پس تولید اینگونه محصولات پس از ۴ ماه انجام و به بازار عرضه می شود.</p>
      <p>انتهای پیام</p>
    </article>
  </body>
</html>