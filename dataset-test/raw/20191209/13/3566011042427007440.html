<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553481.html/%d8%b1%d8%b4%d8%af----%d8%af%d8%b1%d8%b5%d8%af%db%8c-%d8%b5%d8%a7%d8%af%d8%b1%d8%a7%d8%aa-%d8%a7%d8%b2-%d9%be%d8%a7%db%8c%d8%a7%d9%86%d9%87-%d9%87%d8%a7%db%8c-%d9%85%d8%b1%d8%b2%db%8c-%d8%b3%db%8c%d8%b3%d8%aa%d8%a7%d9%86-%d9%88-%d8%a8%d9%84%d9%88%da%86%d8%b3%d8%aa%d8%a7%d9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T13:39:00+00:00"/>
    <meta property="og:title" content="رشد ۳۰ درصدی صادرات از پایانه های مرزی سیستان و بلوچستان"/>
    <meta property="og:description" content="ایوب کرد گفت: یک میلیون و ۴۰۱ هزار و ۹۴۵ تن کالا توسط ۵۷ هزار و ۴۱۹ دستگاه کامیون در هشت ماهه سال جاری از طریق مرزهای زمینی این استان صادر شد که افزایش ۳۰ درصدی هم در تناژ و هم در تعداد دستگاه را نشان می دهد."/>
  </head>
  <body>
    <article>
      <h1>رشد ۳۰ درصدی صادرات از پایانه های مرزی سیستان و بلوچستان</h1>
      <h2>مدیر کل راهداری و حمل و نقل جاده‌ای استان:</h2>
      <address>
        <time datetime="2019-12-09T13:39:00+00:00">09 Dec 2019, 13:39</time>
      </address>
      <p>ایوب کرد گفت: یک میلیون و ۴۰۱ هزار و ۹۴۵ تن کالا توسط ۵۷ هزار و ۴۱۹ دستگاه کامیون در هشت ماهه سال جاری از طریق مرزهای زمینی این استان صادر شد که افزایش ۳۰ درصدی هم در تناژ و هم در تعداد دستگاه را نشان می دهد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ ایوب کرد، مدیرکل راهداری و حمل و نقل جاده‌ای سیستان و بلوچستان در گفت و گو با<a href="http://www.asrehamoon.ir/fa/doc/video/118213/%D8%B1%D8%B4%D8%AF-%DB%B3%DB%B0-%D8%AF%D8%B1%D8%B5%D8%AF%DB%8C-%D8%B5%D8%A7%D8%AF%D8%B1%D8%A7%D8%AA-%D9%BE%D8%A7%DB%8C%D8%A7%D9%86%D9%87-%D9%87%D8%A7%DB%8C-%D9%85%D8%B1%D8%B2%DB%8C-%D8%B3%DB%8C%D8%B3%D8%AA%D8%A7%D9%86-%D8%A8%D9%84%D9%88%DA%86%D8%B3%D8%AA%D8%A7%D9%86"> عصرهامون</a>، با بیان اینکه پایانه های مرزی این استان رویکرد صادرات‌گرا دارند، افزود: گاز مایع، میلگرد، هیدروکربن، حلال شیمیایی، قیر، سیمان، بنزین، تیرآهن و گازوئیل عمده کالاهای صادر شده از طریق پایانه های مرزی میلک و میرجاوه در این مدت را تشکیل می دهند.<br/><br/> وی ادامه داد: ۷۹۲ هزار و ۹۶۷ تن از مجموع کالاهای صادراتی سیستان و بلوچستان در هشت ماهه سال جاری سهم پایانه مرزی میرجاوه و ۶۰۸ هزار و ۹۷۸ تن نیز سهم پایانه مرزی میلک می باشد.<br/><br/> مدیر کل راهداری و حمل و نقل جاده ای استان افزود: صادرات از پایانه مرزی میرجاوه در این مدت رشد ۹۹ درصدی نسبت به مدت مشابه سال گذشته داشته است که این امر نشان از اهمیت آن پایانه و تاثیر مثبت سیاست های اقتصادی دولت در این زمینه دارد.<br/><br/>کرد با بیان اینکه واردات کالا از طریق پایانه های مرزی در هشت ماهه سال جاری نسبت به مدت مشابه سال گذشته تغییری نداشته است، بیان کرد: 98 هزار و 650 تن کالا در این مدت از طریق پایانه های مرزی میلک و میرجاوه وارد استان شده است.<br/><br/>وی با اشاره به رشد ۱۶ درصدی عملکرد کلی پایانه های مرزی زمینی رسمی میلک و میرجاوه و بندر چابهار در بخش های صادرات، واردات و ترانزیت در این مدت گفت: موقعیت جغرافیایی ویژه و مناسب پایانه های مرزی این استان به لحاظ همجواری با کشورهای افغانستان و پاکستان و مرز گسترده آبی در کرانه اقیانوس هند، قابلیت های اقتصادی مطلوبی را در بازرگانی ملی و صنعت حمل و نقل ایجاد کرده است که مواردی همچون کاهش هزینه و زمان حمل، گسترش تجارت ایران با کشورهای همسایه و منطقه و نیز توسعه اقتصاد ملی و محلی، از جمله مزایای آنها بشمار می رود.<br/><br/>مدیر کل راهداری و حمل و نقل جاده ای استان افزود: ۶۳۹ هزار و ۲۰ نفر مسافر در هشت ماهه سال جاری از پایانه های مرزی میلک و میرجاوه تردد کردند که نسبت به مدت مشابه سال گذشته با ۴۵۴ هزار و ۱۶۹ مسافر، افزایش ۴۱ درصدی را نشان می دهد.<br/><br/> وی در پایان خاطر نشان کرد: با توجه به اینکه مبادلات تجاری مرزی اعم از تردد مسافر و جابجایی انواع کالا یکی از شاخص‌های اصلی در برقراری ارتباط موثر بین کشورهای همجوار محسوب شده و نیز فرصت اقتصادی مطلوبی برای مرزنشینان فراهم می آورد، از این رو توسعه و بهسازی پایانه های مرزی در اولویت این اداره کل قرار دارد.<br/><br/>انتهای پیام/<br/> </p>
    </article>
  </body>
</html>