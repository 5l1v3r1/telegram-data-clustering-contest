<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/cum-au-folosit-2-farmacisti-datele-unui-client-care-si-a-facut-card-de-fidelitate.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="Cum au folosit 2 farmaciști datele unui client care și-a făcut card de fidelitate"/>
    <meta property="og:description" content="Doi farmacişti din Suceava, soţ şi soţie, au fost trimişi în judecată de procurori, după ce au creat un cont pe un site de jocuri de noroc folosind actul de identitate al unei persoane care îşi făcuse acolo un card de fidelitate."/>
  </head>
  <body>
    <article>
      <h1>Cum au folosit 2 farmaciști datele unui client care și-a făcut card de fidelitate</h1>
      <h2>Doi farmacişti din Suceava, soţ şi soţie, au fost trimişi în judecată de procurori, după ce au creat un cont pe un site de jocuri de noroc folosind actul de identitate al unei persoane care îşi făcuse acolo un card de fidelitate.</h2>
      <address>
        <time datetime="2019-12-09T13:08:00+00:00">09 Dec 2019, 13:08</time>
      </address>
      <p>Astfel, cei doi au câştigat peste 2.300 de lei pe site-ul respectiv, au retras banii semnând în fals cu numele titularului contului respectiv şi nu au declarat şi achitat impozit pe venit.</p>
      <p>Potrivit unui comunicat al Parchetului de pe lângă Tribunalul Suceava, doi farmacişti, soţ şi soţie, au fost trimişi în judecată pentru comiterea infracţiunilor de tentativa la infracţiunea de fraudă informatică, infracţiunea de evaziune fiscală şi infracţiunile de fals în înscrisuri sub semnătură privată, informează <a href="https://www.news.ro/eveniment/suceava-doi-farmacisti-sot-si-sotie-trimisi-in-judecata-dupa-ce-au-creat-pe-un-site-de-jocuri-de-noroc-un-cont-pe-numele-unui-client-care-isi-facuse-card-de-fidelitate-la-farmacie-1922403209102019121419193750">News.ro</a>.</p>
      <p>Cei doi lucrează la puncte de lucru din judeţul Suceava ale aceleaşi farmacii.</p>
      <p>Anchetatorii au stabilit că în martie 2015, o persoană s-a deplasat la punctul de lucru al farmaciei la care lucra bărbatul, cu care aceasta a obţinut un card de fidelitate la respectiva farmacie. Astfel, bărbatul a intrat în posesia unei copii scanate a actului de identitate al persoanei respective.</p>
      <p><i>“Ulterior, în cursul lunii aprilie 2016 inculpaţii au introdus date informatice false în sistemul informatic al unui agent economic – organizator de jocuri de noroc la distanţă (on-line), în scopul de a obţine un beneficiu material, respectiv la data de 23.04.2016 au creat un cont de jucător pe site-ul gestionat de respectivul organizator de jocuri de noroc, sub identitatea persoanei vătămate, în baza copiei scanate a actului de identitate al persoanei vătămate”</i>, se arată în comunicat.</p>
      <p>Sursa citată menţionează că cei doi soţi au folosit ulterior acest cont de jucător şi au realizat câştiguri din jocuri de noroc în valoare de 2.356 lei. Sumă a fost achitată de site-ul de jocuri de noroc către cei doi soţi.</p>
      <p>Procurorii au precizat că pe data de 24 aprilie 2016, bărbatul s-a prezentat la un punct de lucru al organizatorului de jocuri de noroc, a depus în numerar suma de 500 lei printr-o dispoziţie de încasare şi a semnat în fals dispoziţia respectivă cu numele celui care era contul respectiv.</p>
      <p>Câteva zile mai târziu, farmacista s-a prezentat la acelaşi punct de lucru şi a ridicat suma câştigată, de 2.356, semnând de asemenea în fals, cu numele persoanei vătămate.</p>
      <p><i>“De asemenea, inculpaţii au ascuns sursa impozabilă obţinută în cursul anului 2016, în sensul că, după ce în luna aprilie 2016 au creat, folosind date false, un cont de jucător pe o platformă de jocuri de noroc la distanţă, sub identitatea persoanei vătămate, au folosit acest cont de jucător şi au obţinut la data de 28.04.2016 câştiguri din jocuri de noroc la distanţă în sumă de 2.356 lei, venituri pe care nu le-au declarat organelor fiscale, modalitate în care s-au sustras de la plata impozitului pe venitul realizat”</i>, se mai precizează în comunicat.</p>
      <p>Dosarul a fost înaintat Tribunalului Suceava.</p>
      <p>Sursa: News.ro</p>
    </article>
  </body>
</html>