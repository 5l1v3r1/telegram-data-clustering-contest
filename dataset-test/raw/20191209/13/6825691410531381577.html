<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/r-karbauskis-t-janeliunui-bus-liudna-bet-jo-laisko-neskaiciau-943270"/>
    <meta property="og:site_name" content="Kauno diena"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="R. Karbauskis: T. Janeliūnui bus liūdna, bet aš jo laiško neskaičiau"/>
    <meta property="og:description" content="Lietuvos valstiečių ir žaliųjų sąjungos (LVŽS) pirmininkas Ramūnas Karbauskis pripažino, kad neskaitė didelio visuomenės dėmesio sulaukusio Vilniaus universiteto Tarptautinių santykių ir politikos mokslų profesoriaus Tomo Janeliūno laiško valdantiesiems. Politikas neslepia, kad apskritai neturi noro įsiklausyti į politikos profesoriaus kritiką, nes šis, argumentavo R. Karbauskis, parašė knygą apie prezidentę Dalią Grybauskaitę."/>
  </head>
  <body>
    <article>
      <h1>R. Karbauskis: T. Janeliūnui bus liūdna, bet aš jo laiško neskaičiau</h1>
      <address><time datetime="2019-12-09T13:02:00+00:00">09 Dec 2019, 13:02</time> by <a rel="author" href="https://kauno.diena.lt/autoriai/paulina-levickyte" target="_blank">Paulina Levickytė, ELTA</a></address>
      <p>
        <b>Lietuvos valstiečių ir žaliųjų sąjungos (LVŽS) pirmininkas Ramūnas Karbauskis pripažino, kad neskaitė didelio visuomenės dėmesio sulaukusio Vilniaus universiteto Tarptautinių santykių ir politikos mokslų profesoriaus Tomo Janeliūno laiško valdantiesiems. Politikas neslepia, kad apskritai neturi noro įsiklausyti į politikos profesoriaus kritiką, nes šis, argumentavo R. Karbauskis, parašė knygą apie prezidentę Dalią Grybauskaitę.</b>
      </p>
      <p>„Jeigu į mane kreipėsi atviru laišku tas, kuris rašė knygą apie prezidentę D. Grybauskaitę, dirbdamas pas ją už valstybės pinigus, tokiu atveju aš neturiu ką komentuoti. Tai yra eilinis opozicijos veiksmas. Aš niekaip negaliu jo laikyti neutraliu. (...) Atleiskite, aš pasakysiu tiesą ir jam bus labai liūdna, bet aš jo teksto neskaičiau ir nesiruošiu skaityti, nes suprantu viena, kad žmogus rašė knygą apie Grybauskaitę, tai noras skaityti jo tekstus nyksta“ , – Eltai sakė R. Karbauskis.</p>
      <p>ELTA primena, kad TSPMI profesoriaus T. Janeliūno lapkričio 30 dieną parašytame atvirame laiške valdantiesiems jie išvadinti „valstybės parazitais“.</p>
      <blockquote>Tai yra eilinis opozicijos veiksmas.</blockquote>
      <p>„Taip, šis laiškas jums, Ramūnai Karbauski, Agne Širinskiene, Sauliau Skverneli ir visiems kitiems, kurie vis dar manote, kad turite valdžią. Beje, valdžios jūs jau nebeturite. Tai tik iliuzija. Taip, jūs užimate postus. Jūs galite balsuoti dėl įstatymų, siūlyti vis keistesnius projektus. Bet jūs jau nebe valdžia. Jūs darote viską, kad tą valdžią išsaugotumėte. Desperatiškai kabinatės į ją, tarsi tai būtų jūsų išsigelbėjimas. Bet jūs jau jos neturite. Tik laiko klausimas, kada prarasite ir postus. Bet valdžią jūs praradote jau kažkada praeityje. [...] Taip valdžia nesielgia. Taip elgiasi tik parazitai. Būtent jūs šiuo metu esate valstybės parazitai. Jūs nebe valdžia“, – savo feisbuko paskyroje teigė profesorius.</p>
      <p>T. Janeliūno įrašas sulaukė Seimo narės A. Širinskienės atsako. Politikė taip pat priekaištavo T. Janeliūnui, esą šis vien dėl to, kad parašė knygą apie kadenciją baigusios prezidentės D. Grybauskaitės užsienio politiką, nėra neutralus. Politikė viename savo feisbuko įrašų nurodė, esą T. Janeliūnui už, pasak jos, „D. Grybauskaitę šlovinančią knygą“ buvo sumokėta 21 tūkst. eurų. Tačiau T. Janeliūnas tai paneigė, primindamas, kad atliktą mokslinę analizę finansavo Lietuvos mokslų taryba, pinigus konkurso būdu skyrusi Vilniaus universitetui.</p>
      <p>„Dalis pinigų nukeliavo universiteto administravimo išlaidoms, didelė dalis – leidyklai, kuri rengė, redagavo ir spausdino knygą, o man buvo mokamas tik papildomas priedas kaip pagrindiniam projekto vykdytojui, atliekančiam tyrimą apie Lietuvos užsienio politiką, prie mano darbo užmokesčio – 0,125 etato vertės (...) Tiesa, už knygos pardavimus aš taip pat nieko negaunu. Bet vis tiek malonu, kad skleidžiate apie šią knygą žinią. Dėkoju. Skaitymas visada padeda išmanyti daugiau“, – savo feisbuko paskyroje teigė T. Janeliūnas.</p>
    </article>
  </body>
</html>