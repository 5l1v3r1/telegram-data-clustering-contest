<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/srbin-najspektakularniji-basketas-sveta-394973.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-12-09T13:37:00+00:00"/>
    <meta property="og:title" content="Srbin najspektakularniji basketaš sveta!"/>
    <meta property="og:description" content="Jedan od najboljih na svetu proglašen i za najspektakularnijeg."/>
  </head>
  <body>
    <article>
      <h1>Srbin najspektakularniji basketaš sveta!</h1>
      <h2>Jedan od najboljih na svetu proglašen i za najspektakularnijeg.</h2>
      <address><time datetime="2019-12-09T13:37:00+00:00">09 Dec 2019, 13:37</time> by <a rel="author">Beta</a></address>
      <p>Basketaš Novog Sada i reprezentativac Srbije Dušan Domović Bulut proglašen je za najspektakularnijeg igrača ove sezone u izboru navijača, saopštila je danas Medjunarodna košarkaška federacija (FIBA). <br/><br/>FIBA 3x3 je pokrenula glasanje za najspektakularnijeg basketaša ove godine, a pored Buluta, u užem izboru našao se još jedan srpski igrač, Nikola Vuković iz ekipe Zemuna.<br/><br/>Posle glasanja, koje je FIBA 3x3 okarakterisala kao neregularno, izdvojili su se Bulut i član njujorškog Harlema, Marsel Esonvune. Kako je saopšteno, tokom glasanja su "korišćeni odredjeni marketinški potezi, usled kojih pravi ljubitelji basketa nisu mogli doći do izražaja". <br/><br/>Iz tog razloga, FIBA 3x3 je na svom zvaničnom nalogu na društvenoj mreži Instagram ponovila glasanje izmedju dvojice igrača. Oglasilo se više od 5.000 korisnika, a srpski reprezentativac je odneo ubedljivu pobedu. <br/><br/>Bulut je ove sezone predvodio ekipu Novog Sada do četvrte titule svetskog šampiona, reprezentaciju Srbije do odbrane trofeja namenjenog šampionu Evrope, a nakon tog prvenstva Srbija je i zvanično obezbedila plasman na Olimpijske igre, koje će se održati 2020. godine u Tokiju.<br/><br/>U tom periodu, reprezentativac Srbije proglašen je za najspektakularnijeg igrača na pet različitih turnira, u Dohi, Meksiko Sitiju, Kini, Los Andjelesu, kao i na finalnom turniru koji je održan u japanskom gradu Utsunomija. <br/><br/>Novosadjanin je ponovio prošlosezonski uspeh, kada je takodje bio proglašen za najspektakularnijeg igrača sezone.</p>
      <p>Izvor: Beta</p>
    </article>
  </body>
</html>