<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11054509"/>
    <meta property="og:site_name" content="TV 2"/>
    <meta property="article:published_time" content="2019-12-09T13:01:23+00:00"/>
    <meta property="og:title" content="Cissi Wallin funnet skyldig i å ha ærekrenket Fredrik Virtanen"/>
    <meta property="og:description" content="Wallin dømmes av Stockholms tingrett for å ha ærekrenket Virtanen etter voldtekstanklager på Instagram."/>
  </head>
  <body>
    <article>
      <h1>Cissi Wallin funnet skyldig i å ha ærekrenket Fredrik Virtanen</h1>
      <h2>Wallin dømmes av Stockholms tingrett for å ha ærekrenket Virtanen etter voldtekstanklager på Instagram.</h2>
      <address><time datetime="2019-12-09T13:01:23+00:00">09 Dec 2019, 13:01</time> by <a rel="author" href="mailto:AnnaMyklebust.hodne@tv2.no" target="_blank">Anna Myklebust Hodne , NTB</a></address>
      <p>Den svenske skuespilleren Cissi Wallin ble Mandag dømt i Stockholm tingrett for å ha ærekrenket journalisten Fredrik Virtanen.</p>
      <p>34 år gamle Wallin politianmeldte Virtanen i 2012 for å ha voldtatt henne i 2006, men etterforskningen ble henlagt på grunn av mangel på bevis. Virtanen har selv hele tiden benektet anklagene.</p>
      <h3>Identifisert på Instagram</h3>
      <p>Fem år senere navnga Wallin 48-åringen på Instagram. Bildet hadde emneknaggen #metoo og fikk mye oppmerksomhet i Sverige.</p>
      <p>Saken førte til et stort press i mediene mot Virtanen, som blant annet måtte fratre som kommentator i Aftonbladet. Flere medier ble senere felt i svenske PFU for sin omtale av saken.</p>
      <p>– Både hans private og yrkesmessige liv har blitt endret som følge av publiseringen av beskyldningene. Han har hatt vanskeligheter med å forsørge seg etter det, sa aktor Daniel Suneson i sin sluttprosedyre.</p>
      <h3>Dømt for ærekrenkelse</h3>
      <p>Nå dømmes Wallin for grov ærekrenkelse. Dommen er betinget.</p>
      <p>Wallin dømmes også til å betale 90 000 kroner i erstatning til Fredrik Virtanen.</p>
      <p>Virtanen er ifølge <a href="https://www.aftonbladet.se/nyheter/a/K3KwR7/cissi-wallin-domd-for-grovt-fortal%E2%80%93far-boter">Aftonbladet</a> fornøyd med at Wallin blir dømt.</p>
      <p>– Jeg er fornøyd med dommen. Nå kan jeg kanskje komme meg videre i livet etter de to verste årene i mitt og min families liv, skriver Virtanen på sin blogg.</p>
      <p>Cissi Wallin nekter for å ha brutt loven og omtalte i retten seg selv som en «varsler som advarte om en farlig person».</p>
      <p>Wallins forsvarer, advokat Percy Bratt, har advart om at en fellende dom kan medføre at kvinner i fremtiden ikke vil tørre å fortelle om overgrep de blir utsatt for.</p>
    </article>
  </body>
</html>