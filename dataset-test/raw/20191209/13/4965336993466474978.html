<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nn.by/?c=ar&amp;i=242551"/>
    <meta property="og:site_name" content="Наша Ніва"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="За сістэматычны падман Расію на чатыры гады адхілілі ад Алімпіядаў і чэмпіянатаў свету"/>
    <meta property="og:description" content="«Рэкамендацыя камітэта па адпаведнасці была ўхвалена адзінагалосна», — сказана ў паведамленні."/>
  </head>
  <body>
    <article>
      <h1>За сістэматычны падман Расію на чатыры гады адхілілі ад Алімпіядаў і чэмпіянатаў свету</h1>
      <address><time datetime="2019-12-09T13:19:00+00:00">09 Dec 2019, 13:19</time> by <a rel="author">NN.by</a></address>
      <blockquote>Выканкам Сусветнага антыдопінгавага агенцтва (WADA) аднагалосна прыняў рэкамендацыю камітэта арганізацыі пазбавіць Расійскае антыдопінгавае агенцтва статусу адпаведнасці Сусветнага антыдопінгавага агенцтву і пазбавіць Расію на чатыры гады права ўдзельнічаць у буйных спартыўных міжнародных мерапрыемствах, у лік якіх уваходзяць Алімпіяды і чэмпіянаты свету. Пра гэта паведамляе прэс-служба WADA, <a href="https://tass.ru/sport/7298579">піша</a> ТАСС.</blockquote>
      <p>«Рэкамендацыя камітэта па адпаведнасці была ўхвалена адзінагалосна», — сказана ў паведамленні.</p>
      <p>Акрамя таго, Расія на чатыры гады пазбавіцца права прымаць чэмпіянаты свету і падаваць заяўкі на іх правядзенне, таксама выканкам WADA ўвёў чатырохгадовую забарону на наведванне міжнародных спартыўных мерапрыемстваў расійскімі дзяржслужачымі і кіраўніцтвам Алімпійскага камітэта Расіі (АКР) і Паралімпійскага камітэта Расіі (ПКР).</p>
      <p>Нагадаем, што камітэт па адпаведнасці WADA 25 лістапада рэкамендаваў адмовіць расіянам у допуску на міжнародныя спаборніцтвы ў наступныя чатыры гады, а таксама забараніць Расіі прымаць міжнародныя турніры на сваёй тэрыторыі. Рашэнне ў арганізацыі патлумачылі парушэннем Масквой антыдопінгавых правілаў, у прыватнасці маніпуляцыямі з допінг-пробамі Маскоўскай антыдопінгавай лабараторыі за перыяд з 2012 па 2015 г. Аб маніпуляцыях з допінг-пробамі раней распавёў кіраўнік РУСАДА Юрый Ганус. Змены, паводле яго слоў, уносіліся ў снежні 2018 г. i студзенi гэтага года, калі лабараторыю кантраляваў Следчы камітэт Расіі напярэдадні перадачы базы звестак экспертам WADA.</p>
      <p>Пазней Міжнародны алімпійскі камітэт (МАК) заявіў, што адказнасць за захаванасць звестак лабараторыі ляжала на расійскіх уладах, а значыць, менавіта яны адказныя за магчымыя маніпуляцыі. У той жа час МАК адзначыў, што спартыўны рух, у тым ліку Алімпійскі камітэт Расіі (АКР) і яго члены, не ўдзельнічалі ў гэтым. Таму МАК падтрымаў ідэю дазволіць «чыстым» спартсменам, не абвінавачаным ва ўжыванні допінгу, выступаць пад нейтральным сцягам, <a href="https://www.vedomosti.ru/business/articles/2019/12/09/818183-wada">дадаюць</a> vedomosti.ru</p>
    </article>
  </body>
</html>