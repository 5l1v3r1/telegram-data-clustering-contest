<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/alla-galleria-barbera-si-inaugura-la-mostra-dedicata-a-felice-canonico.html"/>
    <meta property="og:site_name" content="Tempostretto"/>
    <meta property="article:published_time" content="2019-12-09T13:20:52+00:00"/>
    <meta property="og:title" content="Alla Galleria Barbera si inaugura la mostra dedicata a Felice Canonico"/>
    <meta property="og:description" content="Felice Canonico: 60 anni di Arte è il titolo della mostra antologica, organizzata dal Servizio Cultura della Città Metropolitana"/>
  </head>
  <body>
    <article>
      <h1>Alla Galleria Barbera si inaugura la mostra dedicata a Felice Canonico</h1>
      <address><time datetime="2019-12-09T13:20:52+00:00">09 Dec 2019, 13:20</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p><i>Felice Canonico: 60 anni di Arte</i> è il titolo della mostra antologica, organizzata dal Servizio Cultura della Città Metropolitana, a cura di Virginia Buda, storico dell’Arte della Soprintendenza ai BB.CC. di Messina, che verrà inaugurata oggi pomeriggio nei locali i locali della Galleria d’ Arte Moderna e Contemporanea “<i>Lucio Barbera”</i> . La mostra si colloca nell’ambito della IX edizione della Settimana Quasimodiana.</p>
      <p>La mostra vuole essere un omaggio al pittore Felice Canonico. L’artista per la sua incessante ricerca espressiva occupa un posto del tutto originale e unico nel panorama artistico nazionale del Novecento. Nato a Messina nel 1922 dimostrò fin da giovane un notevole talento artistico. Negli anni cinquanta anni partecipò all’attività del circolo culturale dell’Ospe fondato da Antonio Saitta, che riuniva l’elite culturale dell’epoca.</p>
      <p><i>Felice Canonico</i> nel 1953 partecipò alla “II Mostra Nazionale di Pittura Città di Messina” organizzata dal Fondaco e sponsorizzata dall’ E.P.T di Messina. Vinse il primo “Premio Sicilia” con l’opera ” <i>Fratelli Pescatori”</i>, che fa oggi parte della collezione permanente della Galleria d’Arte Moderna e Contemporanea “Lucio Barbera”.</p>
      <p>Trasferitosi a Milano, dove si stabilirà definitivamente, divenne uno dei protagonisti dell’informale italiano ( <i>Fontana. Burri, Vedova, Santomaso ).</i></p>
      <p>La notevole produzione dell’artista, di cui molte opere sono esposte in musei italiani e stranieri, è suddivisa dalla critica in cicli o periodi, non definiti cronologicamente; cicli identificati come<i> Esordi, Acquerelli, Braille, Stacchi, Reperti, Autori, Alfabeti, Calendari, Pittura, Enigmi.</i></p>
      <p>La mostra: “ <i>Felice Canonico: 60 anni di Arte” </i>sarà visitabile dal 9 dicembre 2019 all’8 gennaio 2020 presso i locali della Galleria d’ Arte Moderna e Contemporanea; dal lunedì al venerdì dalle ore 9,00 alle ore 13,00 e dalle ore 15,00 alle ore 17,00.</p>
      <p>A conclusione della IX Settimana Quasimodiana sarà possibile visitare la mostra anche sabato 14 dicembre dalle ore 9,00 alle ore 13,00.</p>
    </article>
  </body>
</html>