<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/toksyczne-bombki-choinki-i-inne-ozdoby-swiateczne-eksperci-alarmuja/"/>
    <meta property="og:site_name" content="Polsat News"/>
    <meta property="article:published_time" content="2019-12-09T13:37:00+00:00"/>
    <meta property="og:title" content="Toksyczne choinki, bombki i inne ozdoby świąteczne. Eksperci alarmują"/>
    <meta property="og:description" content="Plastyfikatory, opóźniacze spalania, ołów i parafiny chlorowane - te substancje wykryto w sztucznych choinkach, bombkach i innych ozdobach świątecznych. Według Fundacja Kupuj Odpowiedzialnie wszystkie te chemikalia zaburzają gospodarkę hormonalną, niektóre mają toksyczny wpływ na płodność, a część z nich trwale utrzymuje się w środowisku. Raport zaznacza, że producenci o nich nie informują."/>
  </head>
  <body>
    <article>
      <h1>Toksyczne choinki, bombki i inne ozdoby świąteczne. Eksperci alarmują</h1>
      <address>
        <time datetime="2019-12-09T13:37:00+00:00">09 Dec 2019, 13:37</time>
      </address>
      <p>
        <b>Plastyfikatory, opóźniacze spalania, ołów i parafiny chlorowane - te substancje wykryto w sztucznych choinkach, bombkach i innych ozdobach świątecznych. Według Fundacja Kupuj Odpowiedzialnie wszystkie te chemikalia zaburzają gospodarkę hormonalną, niektóre mają toksyczny wpływ na płodność, a część z nich trwale utrzymuje się w środowisku. Raport zaznacza, że producenci o nich nie informują.</b>
      </p>
      <related>
        <a href="https://www.polsatnews.pl/wiadomosc/2019-12-08/42-tys-lampek-i-swiatecznych-ozdob-pan-henryk-pokazal-nam-niezwykla-iluminacje-domu/"/>
      </related>
      <p>Fundacja powołuje się na wyniki badań przeprowadzonych w ramach ogólnoeuropejskiego projektu LIFE AskReach, który jest finansowany przez unijny program LIFE oraz dofinansowany ze środków Narodowego Funduszu Ochrony Środowiska i Gospodarki Wodnej. </p>
      <p>
        <b>Chemiczne Święta Bożego Narodzenia</b>
      </p>
      <p>W niezależnych laboratoriach przeanalizowano 33 próbki wyrobów: sztuczne choinki (15), bombki (11) i lampki choinkowe (7). Wykonano badania na obecność substancji wzbudzających szczególnie duże obawy, które określa się jako SVHC.</p>
      <p>Znaleziono m.in. plastyfikatory, opóźniacze spalania, ołów i parafiny chlorowane.</p>
      <p>
        <a href="https://www.polsatnews.pl/wiadomosc/2019-09-03/niebezpieczne-chemikalia-skladowane-przy-szkole-rodzice-protestuja-a-dzieci-cwicza-ewakuacje/">
          <b>ZOBACZ: Niebezpieczne chemikalia w magazynach tuż przy szkole. Rodzice protestują, a dzieci ćwiczą ewakuację</b>
        </a>
      </p>
      <p>Jak podkreśla fundacja, wszystkie chemikalia są substancjami zaburzającymi gospodarkę hormonalną. Niektóre z nich są sklasyfikowane jako substancje mające toksyczny wpływ na płodność, część z nich to substancje trwale utrzymujące się w środowisku - stwierdzono bowiem ich obecność w miejscach położonych bardzo daleko od miejsca pochodzenia, m.in. w organizmach zwierząt arktycznych, a nawet w mleku kobiet karmiących.</p>
      <p>
        <b>"Niska świadomość obowiązku informowania"</b>
      </p>
      <p>Zgodnie z prawem, producent ma obowiązek informacji o zawartości substancji określanych jako SVHC w swoich wyrobach, jeśli zostanie o to zapytany. Według fundacji, żadna z badanych firm nie spełniła tego obowiązku.</p>
      <p>
        <a href="https://www.polsatnews.pl/wiadomosc/2019-11-06/zimowa-impreza-zamiast-bozego-narodzenia-w-sklepach-ikei-skandynawowie-wsciekli/">
          <b>ZOBACZ: "Zimowa impreza" zamiast Bożego Narodzenia w Ikei. Choinka nazywa się teraz "rośliną sztuczną"</b>
        </a>
      </p>
      <p>"Kilka odpowiedziało, że ich wyroby nie zawierają szkodliwych związków chemicznych, niezgodnie z prawdą. Te wyniki pokazują, że w firmach świadomość dotycząca obowiązku informowania wciąż jest bardzo niska" - podaje raport.</p>
      <p>Jak dodano, powstała aplikacja "Pytaj o chemię", dzięki której, skanując kod kreskowy produktu, każdy może w łatwy sposób wysłać do producenta zapytanie o obecność SVHC w jego wyrobie.</p>
      <p>
        <a href="https://www.polsatnews.pl/wideo/splaciles-kredyt-przed-terminem-bank-powinien-zwrocic-ci-czesc-pieniedzy_6760711/">WIDEO - Spłaciłeś kredyt przed terminem? Bank powinien zwrócić ci część pieniędzy</a>
      </p>
      <figure>
        <img src="https://r.dcs.redcdn.pl/http/o2/redefine/cp/kz/kzfse8pnxwusxnv92op9b3audrhf3jf1.jpg"/>
      </figure>
    </article>
  </body>
</html>