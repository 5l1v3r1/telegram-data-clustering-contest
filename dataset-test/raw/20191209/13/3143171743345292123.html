<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/malattie-rare-ecco-agathos-rendi-unica-la-tua-rarita-sii-straordinario.html"/>
    <meta property="og:site_name" content="Tempostretto"/>
    <meta property="article:published_time" content="2019-12-09T13:19:10+00:00"/>
    <meta property="og:title" content="Malattie rare, ecco Agathos: rendi unica la tua rarità, sii straordinario"/>
    <meta property="og:description" content="Neurofibromatosi e spettro autistico spesso sono &quot;invisibili&quot; all'opinione pubblica perchè malattie rare. Agathos a Messina nasce per superare tutte le barriere"/>
  </head>
  <body>
    <article>
      <h1>Malattie rare, ecco Agathos: rendi unica la tua rarità, sii straordinario</h1>
      <address><time datetime="2019-12-09T13:19:10+00:00">09 Dec 2019, 13:19</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Neurofibromatosi e spettro autistico spesso sono "invisibili" all'opinione pubblica perchè malattie rare. Agathos a Messina nasce per superare tutte le barriere</i>
      </p>
      <p>Ci sono <b>malattie rare</b> che, proprio per questo, finiscono con il diventare “<b>invisibili</b>” alla comunità ed alla stessa solidarietà. Le conseguenze, soprattutto per le famiglie, sono molto dolorose, perché purtroppo anche la medicina, la farmacologia e la scienza danno corsie preferenziali alle malattie con numeri più alti.</p>
      <h3>Rare e “invisibili”</h3>
      <p>La <b>neurofibromatosi</b> è una di queste malattie rare, per le quali, in tutto il mondo ci sono migliaia di famiglie che lottano per avere risposte e cure adeguate.</p>
      <h3>La neurofibromatosi</h3>
      <p>E’ una malattia genetica che colpisce le cellule nervose e muco-cutanee. Interessa un nato ogni 3500-4000 persone circa: si calcolano oltre un milione e mezzo di malati nel mondo, di cui almeno 20.000 in Italia.</p>
      <h3>Agathos: i familiari fanno rete</h3>
      <p>Ecco che nei casi di malattie rare i genitori “<b>diventano” medici, farmacologi, chimici,</b> biologi, infermieri, studiano percorsi, piani sanitari, dedicano l’intera vita a coprire quel “gap” che purtroppo esiste. <b>Non si arrendono mai. E fanno rete</b>, perché è l’unione che rende più forti. E’ con questo spirito che <b>a Messina è nata Agathos</b> associazione di volontariato che punta alla sensibilizzazione sulle patologie rare ed in particolare sulla <b>Neurofibromatosi e sullo Spettro autistico</b>.</p>
      <h3>Informare e supportare</h3>
      <p>L’informazione, la sensibilizzazione dell’opinione pubblica, del mondo della medicina e delle istituzioni è importantissima. Allo stesso modo è fondamentale <b>supportare le famiglie a</b>ffinchè non si sentano sole in percorsi lunghi e complessi. A volte gli iter sanitari, burocratici e legali diventano veri e propri labirinti quando non ostacoli.</p>
      <h3>Voce a chi non ce l’ha</h3>
      <p>“<b><i>Se non dai voce a chi sta soffrendo rischi di non esistere per il mondo intorno”,</i></b> commenta la presidente di Agathos, <b>Rosaria Maira</b>, una guerriera che per il proprio figlio ha fatto battaglie su battaglie, laureandosi anche in chimica ed in giurisprudenza e conquistando sul campo ogni traguardo. Al suo fianco, mentre in 16 anni il figlio è stato sottoposto a 25 interventi chirurgici, ha trovato medici e infermieri professionali e competenti ma anche <b>troppe porte chiuse</b>, troppe orecchie tappate, troppi occhi bendati da supponenza e incapacità. Un calvario che le ha fatto girare il mondo.</p>
      <h3>Una rete di medici specialisti</h3>
      <p>“<i>Ma è qui a Messina ed in Sicilia che dobbiamo batterci per avere non soltanto cure adeguate ma una <b>rete efficace di specialisti</b>, iter predisposti per queste patologie rare, protocolli ad hoc con le aziende ospedaliere- spiega <b>Rosaria Maira</b>– A volte accade che attendiamo per mesi per avere una stanza a disposizione per le associazioni di volontariato ma non ci riusciamo. Ci battiamo per avere anche in Sicilia il <b>codice unico</b> di prenotazione, che eviterebbe lungaggini e tempi biblici per le prenotazioni, oppure per avere la sala operatoria nei casi d’urgenza. A me è successo di essere messa in liste d’attesa di due mesi nonostante l’urgenza per dare <b>la precedenza a interventi di lifting</b>. Se non si comprende la criticità di queste patologie rare resteremo in totale solitudine</i>”.</p>
      <h3>I due protocolli</h3>
      <p>E’ per questo che è nata Agathos, <b>per far sentire voci che restavano inascoltate</b> e dare soprattutto supporto. Sono due i protocolli siglati: <b>con l’Irccs e con il Policlinico</b>.</p>
      <p>Quest’ultimo ha avuto una “degenza” travagliata, eppure anche una settimana in più o in meno fanno la differenza. Adesso per quanto riguarda la convenzione con il Policlinico il referente è il professor <b>Gabriele Delia</b> (che oltre ad essere uno stimato professionista ha una straordinaria umanità) e l’uoc del professor <b>Stagno d’Alcontres.</b></p>
      <h3>Un circuito multidisciplinare</h3>
      <p>L’obiettivo dell’associazione è la sensibilizzazione ma anche l’individuazione di una rete di medici specialisti (in questo momento i contatti sono con l’Umberto I, con il Gaslini e il Burlo Garofalo di Trento), in grado di affrontare i complessi meccanismi alla base delle patologie rare. L’obiettivo finale è inserire il <b>paziente in un circuito assistenziale multidisciplinare</b>. Solo per caso ( e per tenacia), ad esempio, la Maira ha scoperto che un percorso terapeutico che in America è utilizzato da tempo con costi elevatissimi, in Italia è stato avviato a Trento. La conoscenza, la rete sono fondamentali in casi come questi.</p>
      <p>Agathos fornisce inoltre un supporto legale ed un conforto a quanti sono affetti da patologie rare ed alle loro famiglie, dalla diagnosi fino al riconoscimento dei benefici di legge.</p>
      <h3>Le iniziative per Natale</h3>
      <p><b>In vista del Natale</b> l’associazione sta lanciando alcune campagne di solidarietà. Tra queste segnaliamo “<i>Un panettone per non lasciarli soli</i>”. Acquistando un panettone artigianale delle “<b>Tre sorelle</b>” (nei punti vendita del viale Europa, ss.114 a Contesse o al Terzo Posto nel viale San Martino), si supporterà l’associazione.</p>
      <p><b>Sabato 14 dicembre</b> si terrà inoltre a Villafranca, all’Hotel Viola, la cena sociale e la tombolata di solidarietà. Sponsor dell’iniziativa sono <b>Vetrano oro, Tre sorelle, Oreficeria Gatto, Kristal e Farmacia Bruni.</b></p>
      <p>Alla serata, che servirà anche a presentare alla città l’associazione, saranno presenti il direttore generale del Policlinico <b>Giuseppe Laganga</b> e il direttore scientifico dell’Irccs <b>Dino Bramanti</b>.</p>
      <p>“<i>Il nostro slogan è: rendi unica la tua rarità, sii straordinario</i>”.</p>
      <h3>Agathos contro la violenza</h3>
      <p>Agathos si occupa anche di violenza sulle donne e di bullismo. Supporta, nella privacy più assoluta, le persone abusate, vittime di stalking, bullismo e violenza di qualsiasi genere, sia fisica che psicologica, fornendo assistenza fattiva ed attiva grazie a soci qualificati e formati in tal senso.</p>
      <h4>Articoli correlati</h4>
    </article>
  </body>
</html>