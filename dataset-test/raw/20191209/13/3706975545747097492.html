<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1984347_muz-bodol-nozom-na-mnichovskej-zeleznicnej-stanici-policajta-ten-utrpel-tazke-zranenia"/>
    <meta property="og:site_name" content="tvnoviny.sk"/>
    <meta property="article:published_time" content="2019-12-09T13:51:00+00:00"/>
    <meta property="og:title" content="Muž bodol nožom na mníchovskej železničnej stanici policajta, ten utrpel ťažké zranenia"/>
    <meta property="og:description" content="Polícia vyzvala svedkov incidentu aby sa čo najskôr prihlásili."/>
  </head>
  <body>
    <article>
      <h1>Muž bodol nožom na mníchovskej železničnej stanici policajta, ten utrpel ťažké zranenia</h1>
      <h2>Polícia vyzvala svedkov incidentu aby sa čo najskôr prihlásili.</h2>
      <address><time datetime="2019-12-09T13:51:00+00:00">09 Dec 2019, 13:51</time> by <a rel="author">MNÍCHOV/TASR</a></address>
      <p>Ťažké bodné zranenia utrpel policajt na hlavnej železničnej stanici v Mníchove v nemeckej spolkovej krajine Bavorsko, keď ho v pondelok ráno nožom napadol 23-ročný muž. Informovala o tom na tlačovej konferencii miestna polícia, píše denník Die Süddeutsche Zeitung.</p>
      <p>K útoku došlo okolo 06.30 h, keď 30-ročný policajt spolu so svojím kolegom vykonával osobnú prehliadku iného muža a páchateľ ho zozadu bodol do chrbta.</p>
      <p>Muža podozrivého z útoku, ktorým bol podľa denníka Die Welt nemecký občan priamo z Mníchova, premohli svedkovia incidentu a následne ho zadržali príslušníci poriadkových síl. Vyšetrujú ho pre podozrenia z pokusu o zabitie.</p>
      <p>Zranený policajt sa nachádza v nemocnici a nie je v ohrození života, utrpel však vážne zranenia, uviedol hovorca tamojšej polície Marcus da Gloria Martins.</p>
      <p>Údajný páchateľ kontrolovaného muža podľa polície nepoznal. Doposiaľ neexistujú dôkazy, že by bol konal z ideologických dôvodov alebo bol pod vplyvom drog či alkoholu.</p>
      <p>Polícia vyzvala svedkov incidentu, ktorým sa údajného páchateľa podarilo premôcť, aby sa čo najskôr prihlásili.</p>
    </article>
  </body>
</html>