<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/bulgaria/430290-pochina-svetilo-v-rodnoto-zdraveopazvane"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T13:29:00+00:00"/>
    <meta property="og:title" content="Почина светило в родното здравеопазване"/>
    <meta property="og:description" content="Не е известно д-р Рибов да се е борил с тежко заболяване"/>
  </head>
  <body>
    <article>
      <h1>Почина светило в родното здравеопазване</h1>
      <address><time datetime="2019-12-09T13:29:00+00:00">09 Dec 2019, 13:29</time> by <a rel="author" href="https://fakti.bg/author/tihomir-shumov" target="_blank">Тихомир Шумов</a></address>
      <p>Началникът на отделението по вътрешни болести и клинична хематология в УМБАЛ Бургас д-р Димо Рибов, е починал преди няколко часа след кратко боледуване, съобщиха негови близки пред Флагман.бг.</p>
      <p>Той е издъхнал на 78-годишна възраст в София. Поклонението ще е утре в 11:30 часа в църквата „Св.Иван Рилски“ в Бургас.</p>
      <p>Д-р Димо Рибов бе истинско светило за родното здравеопазване. Той бе сочен за един от най-добрите хематолози в България. До последните си дни работеше и вдъхновяваше колегите си в окръжната болница.</p>
      <p>Не е известно д-р Рибов да се е борил с тежко заболяване, казаха лекари от УМБАЛ Бургас. Преди месец и половина си взел продължителен болничен. Обяснил е, че ще ходи на изследвания в София, защото не се чувствал добре. В този период никой не го е чувал, а новината за смъртта му шокира всички негови колеги в УМБАЛ Бургас.</p>
      <p>Д-р Димо Рибов е роден на 28 април 1941 година. Завършва Висшия медицински институт във Варна през 1961 година. През 1978 година взема първата си специалност „Вътрешни болести“ в Медицинската академия в София, а след това и втората – „Клинична хематология“.</p>
      <p>От 1968 година до последния си работен ден е в Окръжната болница на Бургас. Започва от лекар в м.с.Черно <a href="https://bazar.bg/obiavi/pochivki-na-more">море</a> и достига до началник на отделение. През 2007 година се пенсионира, но заради изключителната му експертиза, няколко различни ръководства на УМБАЛ Бургас, настояваха той да остане на работа.</p>
      <p>Д-р Димо Рибов има син – д-р Димитър Рибов, който е специализант в отделението по „Вътрешни болести и клинична хематология“ на УМБАЛ Бургас.</p>
      <p>
        <b>
          <a href="https://fakti.bg/bulgaria/burgas">Бургас / България</a>
        </b>
      </p>
    </article>
  </body>
</html>