<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vrazhayucha_znahidka_arheologiv_zolotyy_skifskyy_mech_vidrestavruvaly_u_zaporizhzhi_332700.html"/>
    <meta property="og:site_name" content="Гал-інфо"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="Вражаюча знахідка археологів: відреставрували золотий скіфський меч"/>
    <meta property="og:description" content="Археологи, які цього року досліджували пам'ятку Мамай-гора, розповіли про віднайдений ними акінак. Меч скіфського воїна пробув під землею зі своїм господарем 2 500 років і зазнав значних змін. Про це йдеться у повідомленні на сторінці Мамай-Гора у Facebook."/>
  </head>
  <body>
    <article>
      <h1>Вражаюча знахідка археологів: відреставрували золотий скіфський меч</h1>
      <h2>Археологи, які цього року досліджували пам'ятку Мамай-гора, розповіли про віднайдений ними акінак. Меч скіфського воїна пробув під землею зі своїм господарем 2 500 років і зазнав значних змін. Про це йдеться у повідомленні на сторінці Мамай-Гора у Facebook.</h2>
      <address>
        <time datetime="2019-12-09T13:02:00+00:00">09 Dec 2019, 13:02</time>
      </address>
      <slideshow>
        <figure>
          <img src="https://galinfo.com.ua/media/gallery/full/f/b/fb_img_1569522544501_6a406_77f9d.jpg"/>
          <figcaption>Археологічні розкопки поховання скіфського воїна. Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/f/b/fb_img_1569522516386_77f9d.jpg"/>
          <figcaption>Археологічні розкопки поховання скіфського воїна. Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/f/b/fb_img_1569522547293_77f9d.jpg"/>
          <figcaption>Археологічні розкопки поховання скіфського воїна. Фото з Facebook Мамай-Гора.</figcaption>
        </figure>
      </slideshow>
      <p>Влітку археологи натрапили на поховання скіфського воїна. На дні поховання, випростано на спині, лежав кістяк, який за висновками антропологів, належав <b>юнаку віком 18-20 років</b>. Він був вершником, майстром як ближнього, так і дального бою. Про це свідчить інвентар, що супроводжував його до потойбіччя. </p>
      <p>Праворуч знаходилися уламки <i>кістяних псаліїв і застібки для кінської вузди.</i></p>
      <p>Зліва - <i>залізна бойова сокира, бронзові та кістяні стріли</i>, і окраса всього комплексу – скіфський короткий меч, <i><b>акінак</b></i>, <i>із золотими обкладками, листами руків’я, перехрестя та ковпачком для вістря</i>.</p>
      <p>Юнак полюбляв прикраси. В районі шиї та голови знайдено <i>буси зі склопасти, підвіски з зубів благородного оленя, золота сережка та золота підвіска із крейдяною вставкою.</i></p>
      <p>Зі знайденим скіфським акінаком декілька тижнів працювала лабораторія Національний заповідник Хортиця.</p>
      <slideshow>
        <figure>
          <img src="https://galinfo.com.ua/media/gallery/full/f/b/fb_img_1569522530230_05ab6.jpg"/>
          <figcaption>Акінак до реставрації. Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/f/b/fb_img_1569522532856_05ab6.jpg"/>
          <figcaption>Акінак до реставрації. Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/f/b/fb_img_1569522524921_05ab6.jpg"/>
          <figcaption>Акінак до реставрації. Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/f/b/fb_img_1569522522224_05ab6.jpg"/>
          <figcaption>Акінак до реставрації. Фото з Facebook Мамай-Гора.</figcaption>
        </figure>
      </slideshow>
      <p>Професійною мовою стан об'єкта до реставрації визначено так:</p>
      <p>
        <i>"Чорний метал мінералізовано. Присутня міжкристалічна корозія. Клинок та навершя має втрати. Під час руйнування чорного металу було пошкоджено деталі з жовтого металу. Кінцевик піхов має два прорива на зворотній стороні. Почковидні пластини та накладка навершого з жовтого металу від’єднанні від памятки. Руків'я має прориви жовтого металу на торцях".</i>
      </p>
      <p>Археологи описали процес проведених консерваційно-реставраційних робіт.</p>
      <p>Була проведена фотофіксація загального вигляду та фрагментів пам'ятки. Залишки ґрунту та нестійкі забруднення видалені за допомогою загострених бамбукових паличок та щетинного бору на бормашині.</p>
      <p>Залишки продуктів корозії чорного металу з поверхні золотого руків’я було видалено за допомогою компресів з ватних тампонів та мурашиної кислоти. Після процедур залишки кислоти вимито дистильованою водою.</p>
      <p>Складові пам’ятки було витримано у вологій камері при 100% вологості протягом 6 годин. В результаті виявлено ділянки залягання активного хлориду у вигляді дрібних крапель рудого кольору.<br/>Для стабілізації активізовані ділянки було оброблено розчином на основі таніну. Після обробки предмет витримували при кімнатній температурі протягом доби з подальшою перевіркою у вологій камері, перевірку здійснювали два рази до стабільного результату. Обробку проводили двічі.</p>
      <related>
        <a href="https://galinfo.com.ua/news/nayvydatnisha_arheologichna_znahidka_sezonu_na_mamaygori_vyvchayut_skifske_pohovannya_322150.html"/>
      </related>
      <p>Проклейка пам’ятки проводилася у вакуумній камері полімером. Всі фрагменти акінаку було занурено в розчин полімеру у вакуумній камері. Насичення пам’ятки здійснювалось при тиску у мінус 70 МРа, після чого вирівнювався тиск до атмосферного. Операція проводилась 3 рази.</p>
      <p>Підбір фрагментів пам’ятки здійснювався протягом 10 днів. Склейка фрагментів акінаку проводилася за допомогою клейового розчину полімеру. Захисне покриття на поверхню пам’ятки наносилося за допомогою щетинного пензля.</p>
      <p>Проведено фотофіксацію загального вигляду після реставраційно-консерваційних заходів.</p>
      <slideshow>
        <figure>
          <img src="https://galinfo.com.ua/media/gallery/full/7/9/79082759_2449552035306620_3975370790865469440_o.jpg"/>
          <figcaption>Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/7/8/78333717_2449551941973296_7272929002925326336_o.jpg"/>
          <figcaption>Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/7/8/78247895_2449552111973279_4276666753884356608_o.jpg"/>
          <figcaption>Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/7/9/79382426_2449551968639960_1302421374786076672_o.jpg"/>
          <figcaption>Фото з Facebook Мамай-Гора.</figcaption>
        </figure>
        <figure>
          <img src="https://galinfo.com.ua/media/gallery/full/7/8/78967959_2449551908639966_5414508447926321152_o.jpg"/>
          <figcaption>Фото з Facebook Мамай-Гора.</figcaption>
        </figure>
      </slideshow>
      <p>Також з фанери та подушки з пінополістиролу виготовили контейнер для зберігання акінаку. Після виготовлення контейнер було обтянуто червоним велюром.</p>
      <p><i>"В результаті - вже зовсім скоро наша знахідка сезону, разом з іншими матеріалами цього унікального скіфського комплексу, стане доступною для споглядання"</i>, - сказано у повідомленні.</p>
      <p>Нагадаємо, як повідомляло <a href="https://galinfo.com.ua/istoriya/">Гал-інфо</a>, влітку археологи відкрили <a href="https://galinfo.com.ua/news/arheology_327048.html">непограбоване поховання скіфського воїна</a>, в супроводі якого був знайдений акінак із золотими обкладками та надзичайно цінний інвентар. </p>
      <p>
        <b>Довідка:</b>
      </p>
      <p>
        <i>Мамай-гора - археологічна пам'ятка світового значення, що руйнується Каховським водосховищем. Мамай-гора - це один з найбільших в Європі могильників. Розвідані пам’ятки охоплюють вражаючий період - тут представлені пам ’ятки епохи неоліта, бронзи, раннього залізного віку, середньовіччя, іншими словами - тут таїться історія близько 8 тисяч років.</i>
      </p>
      <p>
        <i>Мамай-гора поступово сповзає у Каховське водосховище. За останні 30 років обвалилося майже 400 метрів берега. Вчені кажуть, що зупинити процес руйнації Мамай-гори неможливо. Тому з 1988 року рятувальні археологічні роботи тут проводить експедиція історичного факультету Запорізького національного університету.</i>
      </p>
    </article>
  </body>
</html>