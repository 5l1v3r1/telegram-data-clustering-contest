<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f6a85e23271e3830/chisinau-o-tanara-de-23-de-ani-prinsa-drogata-la-volan-si-fara-permis-de-conducere.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T13:35:24+00:00"/>
    <meta property="og:title" content="Chișinău: O tânără de 23 de ani, prinsă drogată la volan și fără permis de conducere"/>
    <meta property="og:description" content="O tânără de 23 de ani a fost prinsă aseară în stare de ebrietate narcotică, în timp ce conducea haotic un automobil. Mai mult, aceasta nici nu deținea permis de conducere. Ca să scape de răspundere tânăra ar fi încercat să mituiască agenții de patrulare."/>
  </head>
  <body>
    <article>
      <h1>Chișinău: O tânără de 23 de ani, prinsă drogată la volan și fără permis de conducere</h1>
      <address><time datetime="2019-12-09T13:35:24+00:00">09 Dec 2019, 13:35</time> by <a rel="author">Jurnal.md</a></address>
      <p>
        <b>O tânără de 23 de ani a fost prinsă aseară în stare de ebrietate narcotică, în timp ce conducea haotic un automobil. Mai mult, aceasta nici nu deținea permis de conducere. Ca să scape de răspundere tânăra ar fi încercat să mituiască agenții de patrulare.</b>
      </p>
      <p>Totul s-a întâmplat aseară la ora 23.00. Agenții de patrulare fiind implicați la supravegherea traficului rutier, pe strada Mitropolit Dosoftei, au observat un automobil de marcă Peugeot care circula neregulamentar.</p>
      <p>Mașina a fost stopată pentru verificări, iar polițiștii de patrulare au stabilit că la volanul acesteia se afla o femeie în vârstă de 23 de ani. În timpul discuției cu inspectorii, tânăra avea un comportament neadecvat și semne vizibile ale stării de ebrietate narcotică.</p>
      <p>În momentul prezentării actelor, din poșeta acesteia a căzut un pachețel suspect cu o substanță de culoare cafenie, pe care tot ea a recunoscut că urma să-l transmită altei persoane. După mai multe verificări efectuate de ofițeri s-a stabilit că tânăra nici măcar nu deține permis de conducere.</p>
      <p>Pentru a nu fi documentată și a scăpa de pedeapsă, persoana de la volanul mașinii a încercat să mituiască inspectorii de patrulare. Fiind atenționată despre riscurile de răspundere penală pentru darea de mită, ea intenționat a aruncat bancnotele în mașina de patrulare.</p>
      <p>Ulterior, la fața locului a fost solicitată grupa operativă care a întreprins toate acțiunile de rigoare. Persoana de la volan a fost condusă la Dispensarul Republican de Narcologie. Supusă testării, în organismul femeii a fost confirmată prezența drogurilor. Pentru faptele comise ea este pasibilă de răspundere contravențională și pedeapsă penală.</p>
      <figure>
        <img src="http://static.cdn.jurnaltv.md/superdesk/20191209151228/4544190f6aab5fd5b31041300dd9b1632c9bc8d9dd90da81123c2ec6d6bcc55f.jpg"/>
        <figcaption>INP</figcaption>
      </figure>
    </article>
  </body>
</html>