<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/moldovenii-considera-ca-vama-si-ministerul-afacerilor-interne-sunt-cele-mai-corupte-institutii-de-stat-sondaj_3061321.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T13:27:19+00:00"/>
    <meta property="og:title" content="Moldovenii consideră că Vama şi Ministerul Afacerilor Interne sunt cele mai corupte instituţii de stat (SONDAJ)"/>
    <meta property="og:description" content="Vama şi Ministerul de Interne sunt cele mai corupte instituţii publice. De această opinie sunt angajaţii care activează acolo. Datele au fost prezentate de către experţii de la Transparency International-Moldova, care au realizat un sondaj anonim, pe par"/>
  </head>
  <body>
    <article>
      <h1>Moldovenii consideră că Vama şi Ministerul Afacerilor Interne sunt cele mai corupte instituţii de stat (SONDAJ)</h1>
      <address><time datetime="2019-12-09T13:27:19+00:00">09 Dec 2019, 13:27</time> by <a rel="author">PUBLIKA.MD</a></address>
      <p>
        <b>Vama şi Ministerul de Interne sunt cele mai corupte instituţii publice. De această opinie sunt angajaţii care activează acolo. Datele au fost prezentate de către experţii de la Transparency International-Moldova, care au realizat un sondaj anonim, pe parcursul lunii octombrie, curent. Deocamdată, instituţiile vizate nu au comentat aceată situaţie.</b>
      </p>
      <p>În total, la întrebări privind nivelul de corupţie, au răspuns peste 600 de angajaţi din 13 instituţii publice. Este vorba despre funcţionarii din ministere, dar şi cei de la Vamă, Biroul Vamal, Poliţia de Frontieră, precum şi cei de la Agenţia Proprietăţi Publice. </p>
      <p>
        <b>Pe lângă corupţia semnalată, funcţionarii au mai atras atenţia asupra atitudinii pe care o au superiorii dar şi cum se fac anumite promovări în funcţii. De exemplu, fiecare al treilea respondent de la Ministerul Agriculturii, Dezvoltării Regionale şi Mediului susţine că starea lucrurilor la ei în instituţie nu este una tocmai bună.</b>
      </p>
      <p>Nemulţumiţi sunt şi cei de Economie, dar şi de la Agenţia Proprietăţi Publice, mai exact fiecare al patrulea. În topul instituţiilor cu probleme, în viziunea angajaţilor de acolo, sunt şi Ministerul Finanţelor, dar şi cel al Educaţiei, Culturii şi Cercetării.</p>
      <p>Pe lângă întrebările privind starea lucrurilor din instituţie, funcţionarii publici au fost îndemnaţi să vină şi cu sfaturi sau soluţii pentru îmbunătăţirea sistemului în care activează. Aceştia au spus că şi-ar dori mai puţină presiune politică, crearea condiţiilor de muncă mai stabile, lichidarea cumătrismului, iar şeful să fie lider şi nu "начальник". </p>
      <p>Sondajul a fost efectuat pe durata lunii octombrie curent , iar la el au participat 643 de respondenţi.</p>
    </article>
  </body>
</html>