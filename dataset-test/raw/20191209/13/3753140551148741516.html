<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://espreso.tv/article/2019/12/09/vitaliy_portnykov_vlada_zobovyazana_rozmovlyaty_z_suspilstvom"/>
    <meta property="og:site_name" content="espreso.tv"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="Віталій Портников: Влада зобов'язана розмовляти з суспільством"/>
    <meta property="og:description" content="Демократичні процедури працюють лише тоді, коли у суспільства є дієві важелі для контролю над владою. Ми, як правило, боїмося таких важелів через їхні можливі наслідки"/>
  </head>
  <body>
    <article>
      <h1>Віталій Портников: Влада зобов'язана розмовляти з суспільством</h1>
      <address><time datetime="2019-12-09T13:08:00+00:00">09 Dec 2019, 13:08</time> by <a rel="author">Портников Віталій</a></address>
      <p>Демократичні процедури працюють лише тоді, коли у суспільства є дієві важелі для контролю над владою. Ми, як правило, боїмося таких важелів через їхні можливі наслідки</p>
      <p>У кожній масовій акції нам вбачається Майдан. Прихильники влади стверджують, що акції протесту послаблюють її позиції. Противники нерідко сприймають свій протест як перший крок до зміни влади. І ми не питаємо себе, як виживають західні країни з їхніми нескінченними страйками і демонстраціями.</p>
      <p><a href="https://espreso.tv/article/2018/12/27/10_faktiv_iz_zhyttya_volodymyra_zelenskogo">Володимир Зеленський</a> сьогодні вирушає  до Парижу - столиці країни, в якій вже п'ятий день триває загальний страйк громадян проти політики президента Еммануеля Макрона. Вранці у понеділок в центрі країни утворилися затори довжиною 620 км! І протести будуть тільки посилюватися.</p>
      <p>Причому для Франції це - звичайна подія. Громадяни, які не беруть участі в страйку, співчувають своїм співвітчизникам. Сам Макрон проводить зустрічі з представниками страйкарів. І ці зустрічі можуть внести реальні корективи в проект пенсійної реформи, яку в середу представить в парламенті прем'єр-міністр країни Едуар Філіп.</p>
      <p>Головна відмінність цивілізованої демократії від пострадянського авторитаризму - це здатність влади до діалогу з суспільством. Західним демократіям це теж давалося дуже нелегко. Але, тим не менш, вдалося перейти від революцій до страйків і демонстрацій, від конфронтації до поваги.</p>
      <p>Акції протесту, які проходять в нашій країні напередодні вкрай ризикованої для самого виживання Української держави зустрічі в Парижі - черговий доказ зрілості і відповідальності українського суспільства. І представникам нової влади ще належить довести, що вона здатна до плідної участі в діалозі з тими, хто її попереджає і з нею не згоден.</p>
      <p>Майдани завершувалися по-різному. 2004 року владі довелося погодитися на реальний діалог з учасниками протесту, завдяки чому і був досягнутий компромісу. 2014 року режим Януковича втомився від імітації діалогу і зважився на застосування сили. Саме це і повинно стати головним уроком для будь-якого українського президента і будь-якого українського силовика.</p>
      <p>З учасниками протестів розмовляють. Їх не розганяють і їх не вбивають.</p>
      <p> </p>
    </article>
  </body>
</html>