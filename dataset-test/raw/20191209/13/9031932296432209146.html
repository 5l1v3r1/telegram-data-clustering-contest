<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-12-09/startupy-w-palacu-ekspansja-prezydent-wspiera-internetowa-przedsiebiorczosc/"/>
    <meta property="og:site_name" content="Polsat News"/>
    <meta property="article:published_time" content="2019-12-09T13:36:00+00:00"/>
    <meta property="og:title" content="&quot;Startupy w Pałacu&quot;. Prezydent wręczył wyróżnienia"/>
    <meta property="og:description" content="- Ten konkurs ma dać młodym firmom większe możliwości otwarcia na rynki zagraniczne i rozwój - powiedział w poniedziałek prezydent Andrzej Duda podczas wręczenia wyróżnień polskim firmom technologicznym w ramach konkursu &quot;Startupy w Pałacu_Ekspansja&quot;."/>
  </head>
  <body>
    <article>
      <h1>"Startupy w Pałacu". Prezydent wręczył wyróżnienia</h1>
      <address>
        <time datetime="2019-12-09T13:36:00+00:00">09 Dec 2019, 13:36</time>
      </address>
      <p>
        <b>- Ten konkurs ma dać młodym firmom większe możliwości otwarcia na rynki zagraniczne i rozwój - powiedział w poniedziałek prezydent Andrzej Duda podczas wręczenia wyróżnień polskim firmom technologicznym w ramach konkursu "Startupy w Pałacu_Ekspansja".</b>
      </p>
      <p>Tegoroczna, piąta już edycja projektu "Startupy w Pałacu_Ekspansja" była poświęcona polskim młodym firmom innowacyjnym, które stworzyły produkt, usługę lub technologię i mają już doświadczenia w ekspansji na rynki zagraniczne. Nagrodą w konkursie jest udział w misji biznesowej, ufundowanej przez Polską Agencję Inwestycji i Handlu.</p>
      <p>- Ten konkurs ma służyć temu, by stworzyć dla startupów jeszcze większe możliwości otwarcia się na rynki zagraniczne - mówił prezydent Andrzej Duda podczas poniedziałkowej uroczystości w Pałacu Prezydenckim.</p>
      <p>Jak podkreślił, tegoroczni laureaci to firmy, które nie są początkującymi startupami. - To są firmy, które już mają za sobą jakiś sukces (...), już czegoś dokonały w obrocie międzynarodowym - mówił. Zaznaczył, że dzięki swej innowacyjności mają szanse na dalszy, dynamiczny rozwój i być może w przyszłości rozwiną się w duże koncerny.</p>
      <p>
        <b>"Priorytet to wspieranie małych i średnich firm w ich ekspansji zagranicznej"</b>
      </p>
      <p>W tegorocznej edycji konkursu, jak tłumaczył Duda, była oceniana nie tylko pomysłowość, ale również to, "na ile te pomysły, które firmy zaprezentowały w obrocie międzynarodowym, zostały podchwycone i przyniosły im biznesowy sukces".</p>
      <p>Obecna na spotkaniu prezes Polskiej Agencji Inwestycji i Handlu Grażyna Ciurzyńska zaznaczyła, że priorytetowym zadaniem PAIH jest wspieranie małych i średnich firm w ich ekspansji zagranicznej - zarówno w eksporcie, jak i inwestycjach. - To właśnie startupom potrzeba najwięcej wsparcia i odwagi, żeby odnaleźć się na często egzotycznych zagranicznych rynkach - mówiła.</p>
      <p>Wskazała, że kapituła konkursu nominowała 10 młodych, innowacyjnych firm, z których prezydent wyróżnił pięć.</p>
      <p>
        <a href="https://www.polsatnews.pl/wideo/eskortowali-rodzaca-kobiete-trafila-wprost-na-porodowke_6761386/">WIDEO - Eskortowali rodzącą kobietę. Trafiła wprost na porodówkę</a>
      </p>
      <figure>
        <img src="https://r.dcs.redcdn.pl/http/o2/redefine/cp/cc/cca51daug5eb8nbndui1ti26tj1c8xde.jpg"/>
      </figure>
    </article>
  </body>
</html>