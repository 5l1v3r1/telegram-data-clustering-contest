<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/overig/olympische-spelen/schorsing-rusland-wat-houdt-het-concreet-in/"/>
    <meta property="og:site_name" content="Sportnieuws"/>
    <meta property="article:published_time" content="2019-12-09T13:32:18+00:00"/>
    <meta property="og:title" content="Schorsing Rusland: wat houdt het concreet in?"/>
    <meta property="og:description" content="Wereldantidopingbureau WADA heeft maandag de Russische sport voor 4 jaar geschorst voor grootscheepse dopingfraude. De belangrijkste maatregelen op een rij. Volgens de Nederlandse Dopingautoriteit is de schorsing alleen maar logisch. WADA-voorzitter Craig Reedie zegt ‘eigen schuld dikke bult’ tegen de Russen. “Te lang heeft Russische doping afbreuk gedaan aan schone sport. Rusland heeft de kans…"/>
  </head>
  <body>
    <article>
      <h1>Schorsing Rusland: wat houdt het concreet in?</h1>
      <address>
        <time datetime="2019-12-09T13:32:18+00:00">09 Dec 2019, 13:32</time>
      </address>
      <p>
        <b>Wereldantidopingbureau WADA heeft maandag de Russische sport <a href="https://sportnieuws.nl/overig/wada-schorst-sjoemelend-rusland-4-jaar-geen-wk-voetbal-geen-spelen/">voor 4 jaar geschorst</a> voor grootscheepse dopingfraude. De belangrijkste maatregelen op een rij. Volgens de Nederlandse Dopingautoriteit is de schorsing alleen maar logisch.</b>
      </p>
      <p>WADA-voorzitter Craig Reedie zegt 'eigen schuld dikke bult' tegen de Russen. "Te lang heeft Russische doping afbreuk gedaan aan schone sport. Rusland heeft de kans gekregen om zijn ‘huis’ op orde te krijgen. Maar in plaats daarvan koos het ervoor om door te gaan in zijn houding van misleiding en ontkenning."<br/><br/>•   Het Russische antidopingagentschap Rusada wordt voor 4 jaar <i>‘onvoldoende’ </i>verklaard, waardoor het slechts onder buitenlands toezicht kan functioneren.<br/><br/>•  Atleten, coaches en begeleiders mogen de komende 4 jaar bij Olympische Spelen en WK’s van sporten die de antidopingcode van WADA hebben onderschreven niet onder Russische vlag deelnemen of aanwezig zijn. Sporters kunnen enkel onder neutrale vlag meedoen als ze ‘aantoonbaar schoon’ zijn.<br/><br/>•  Russische regeringsfunctionarissen en -vertegenwoordigers mogen tijdens deze periode niet aanwezig zijn of worden gekozen voor vergaderingen van besturen of commissies van internationale sportorganisaties.<br/><br/>•  Rusland mag geen grote sportevenementen organiseren of meedingen naar de organisatie van een WK of ander groot toernooi, zoals de Olympische Spelen van 2032 en de Paralympische Spelen.<br/><br/>•  Bestuursleden en directie van het Russische olympisch comité en van het paralympisch comité zijn niet welkom bij grote evenementen.<br/><br/>•  Het Rusada moet alle kosten die het WADA met zijn onderzoek heeft gemaakt betalen, met daar bovenop een boete van 10 procent van de inkomsten over dit jaar met een maximum van 100.000 dollar, de hoogst mogelijke boete.<br/><br/><b>Dopingautoriteit<br/></b>Herman Ram van de Nederlandse antidopingorganisatie: "Het is niet meer dan logisch, gezien het goed onderbouwde advies van de WADA. Er is zo veel gemanipuleerd, dat het de enige echt goede consequentie is. Het zal lastig zijn voor sporters om aan te tonen dat ze geen doping hebben gebruikt. In Rusland is sowieso geen functionerend laboratorium meer. Ik hoop dat dit binnen de Russische sport tot inkeer leidt."</p>
    </article>
  </body>
</html>