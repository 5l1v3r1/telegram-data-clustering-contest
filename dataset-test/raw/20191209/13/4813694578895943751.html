<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/349176.html"/>
    <meta property="og:site_name" content="בעקבות השעיית רוסיה: הדרך של אשרם לזהב"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="בעקבות השעיית רוסיה: הדרך של אשרם לזהב"/>
    <meta property="og:description" content="בהיעדרן של האחיות דינה וארינה אברינה, מהמתעמלות המובילות בעולם, הישראלית הפכה לפייבוריטית בטוקיו 2020. אפשרות: השתיים יתחרו לא תחת דגל רוסיה"/>
  </head>
  <body>
    <article>
      <h1>בעקבות השעיית רוסיה: הדרך של אשרם לזהב</h1>
      <h2>בהיעדרן של האחיות דינה וארינה אברינה, מהמתעמלות המובילות בעולם, הישראלית הפכה לפייבוריטית בטוקיו 2020. אפשרות: השתיים יתחרו לא תחת דגל רוסיה </h2>
      <address><time datetime="2019-12-09T13:00:00+00:00">09 Dec 2019, 13:00</time> by <a rel="author">מאת אסי ממן</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1430373.jpg"/>
        <figcaption>אשרם עם האחיות אברינה (עמית שיסל)</figcaption>
      </figure>
      <p>ההחלטה להשעות את הספורטאים הרוסים לארבע השנים הקרובות מתחרויות הספורט בעולם, כולל מהמונדיאל ומהמשחקים האולימפיים, עשויה להשפיע מאוד גם על הספורטאים הישראלים ואפילו על ההישגים שלהם. לפחות לקראת הקיץ הקרוב - ההחלטה עשויה להזניק את לינוי אשרם לעבר מדליית הזהב האולימפית בטוקיו 2020.</p>
      <p>בהיעדרן של האחיות דינה וארינה אברינה הרוסיות, שתיים מהמתעמלות המובילות בעולם - לינוי אשרם הפכה למתעמלת הבכירה ביותר בדרך לראש הפודיום האולימפי, משום שבשלוש השנים האחרונות שלושתן סיימו על הפודיום באליפויות העולם, כאשר אשרם זכתה במדליית כסף ובשתי מדליות ארד.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1324718.jpg"/>
        <figcaption>דינה אברינה. תשתתף בכל זאת (רויטרס)</figcaption>
      </figure>
      <p>יחד עם זאת, סביר להניח כי הרוסים יגישו בקשה מיוחדת לכלול את שתי המתעמלות הללו בגלל מעמדן ואז ייתכן כי הן יתחרו באולימפיאדת טוקיו למרות העונש, כפי שקרה באולימפיאדת ריו, אך כרגע ההחלטה תקפה לגבי כל הספורטאים. בכל אופן, גם ספורטאים שיורשו להתחרות ככל הנראה ייאלצו להופיע בלי ההמנון והדגל שלהן.</p>
      <p>מעבר לסוגיה של אשרם, ההחלטה יכולה להשפיע גם על מצבו של ארטיום דולגופיאט שמתחרה עם שני יריבים רוסים חזקים בתרגיל הקרקע. מדובר בארתור דללויאן וניקיטה נגורני. יש לציין כי נבחרת רוסיה בהתעמלות מכשירים אף זכתה במדליית הזהב באליפות העולם האחרונה.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1430523.jpg"/>
        <figcaption>לינוי אשרם בתרגיל החישוק (עמית שיסל)</figcaption>
      </figure>
      <p>בנוסף, גם באיגוד הכדוריד עוקבים אחר ההתפתחויות. אם רוסיה לא תשתתף במשחקי אליפות אירופה בכדוריד שייערכו בחודש הבא - נבחרת ישראל, שהחמיצה את העלייה לאליפות עקב יחס שערים נחות, היא הבאה בדירוג ולכן באיגוד יבדקו האם היא תוכל לקבל זימון להשתתף במשחקים בהתאם להחלטת האיגוד האירופי.</p>
      <p>תאורטית זה יכול לקרות, אך הסיכויים לכך קלושים. אם ישראל תיכנס בסופו של דבר על חשבונה של רוסיה לאליפות אירופה, בה ישחקו 24 נבחרות מהיבשת, הדבר ייאלץ לשנות את כל הלו”ז של נבחרת ישראל בחודש הבא, בו היא אמורה לפגוש את קפריסין, פינלנד ויוון במסגרת מוקדמות אליפות העולם. “נפנה לקבלת הבהרות מהאיגוד האירופי בשל סמיכות הזמנים וההערכה היא כי הרוסים יגישו ערעור”, כך נמסר מהאיגוד הישראלי.</p>
    </article>
  </body>
</html>