<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/262246/petsas-yparxei-epixeirisiakos-sxediasmos-an-i-toyrkia-steilei-ereynitiko-skafos"/>
    <meta property="og:site_name" content="LiFO"/>
    <meta property="article:published_time" content="2019-12-09T13:30:00+00:00"/>
    <meta property="og:title" content="Πέτσας: Υπάρχει επιχειρησιακός σχεδιασμός αν η Τουρκία στείλει ερευνητικό σκάφος"/>
    <meta property="og:description" content="Ο Στέλιος Πέτσας διαμήνυσε πως υπάρχει διπλωματικός και επιχειρησιακός σχεδιασμός σε περίπτωση που η Τουρκία κλιμακώσει τις προκλήσεις"/>
  </head>
  <body>
    <article>
      <h1>Πέτσας: Υπάρχει επιχειρησιακός σχεδιασμός αν η Τουρκία στείλει ερευνητικό σκάφος</h1>
      <h2>Ο Στέλιος Πέτσας διαμήνυσε πως υπάρχει διπλωματικός και επιχειρησιακός σχεδιασμός σε περίπτωση που η Τουρκία κλιμακώσει τις προκλήσεις</h2>
      <address><time datetime="2019-12-09T13:30:00+00:00">09 Dec 2019, 13:30</time> by <a rel="author">NEWSROOM</a></address>
      <p>
        <b>Σαφές μήνυμα έστειλε σήμερα κυβερνητικός εκπρόσωπος <a href="https://www.lifo.gr/tags/%CE%A3%CF%84%CE%AD%CE%BB%CE%B9%CE%BF%CF%82+%CE%A0%CE%AD%CF%84%CF%83%CE%B1%CF%82">Στέλιος Πέτσας</a>, διαμηνύοντας πως υπάρχει διπλωματικός και επιχειρησιακός σχεδιασμός σε περίπτωση που η Τουρκία κλιμακώσει τις προκλήσεις.</b>
      </p>
      <p>Ερωτηθείς για την στάση που θα τηρήσει η Ελλάδα, σε περίπτωση που η Τουρκία στείλει ερευνητικό σκάφος στην περιοχή που προβλέπει η συμφωνία με τη Λιβύη, ο κ. Πέτσας απάντησε: «ευχόμαστε στο στάδιο αυτό ότι το πλαίσιο των δηλώσεων δεν θα κλιμακωθεί με αποστολή τουρκικού πλοίου στην Κρήτη». Όπως ωστόσο πρόσθεσε χαρακτηριστικά, «ο διπλωματικός και επιχειρησιακός σχεδιασμός υπάρχει».</p>
      <p>Χθες, το κυπριακό μέσο philenews.gr επικαλούνταν δικές του πληροφορίες, σύμφωνα με τις οποίες η Τουρκία σχεδιάζει την αποστολή ερευνητικού σκάφους στα ανοικτά της Κρήτης. Μιλώντας στον ραδιοφωνικό σταθμό «Πρώτο Θέμα» ο κ. Πέτσας πρόσθεσε ότι «σε αυτή την ώρα είμαστε σε επίπεδο δηλώσεων. Δεν διανοούμαστε κλιμάκωση σε επίπεδο ενεργειών». Υπογράμμισε δε ότι η Ελλάδα περιμένει την καταδίκη της τουρκικής προκλητικότητας, υπενθυμίζοντας ότι στα δύο προηγούμενα συμβούλια είχε τεθεί το πλαίσιο απάντησης της ΕΕ για την τουρκική δράση στην ανατολική Μεσόγειο. «Αυτό το πλαίσιο θα ενισχύεται συνεχώς όσο προκαλούν οι Τούρκοι».</p>
      <p>Για το ενδεχόμενο προσφυγής στο διεθνές δικαστήριο της Χάγης για το ζήτημα της υφαλοκρηπίδας ή την ανακήρυξη ΑΟΖ ο κ. Πέτσας απάντησε: «εμείς σχεδιάζουμε ό,τι πρέπει να κάνουμε για να είμαστε έτοιμοι για όλα τα ενδεχόμενα». Για την Λιβύη είπε ότι «είναι σε μια δύσκολη κατάσταση στο εσωτερικό της χώρας και αυτό ενδεχομένως να επιχείρησε να εκμεταλλευτεί η Τουρκία».</p>
      <p>Είναι «ξεκάθαρη η καταδίκη από τις ΗΠΑ της τουρκικής προκλητικότητας», τόνισε, προαναγγέλλοντας ότι το υπουργείο Εξωτερικών θα στείλει επιστολή στον ΟΗΕ, για το άκυρο μνημόνιο Λιβύης - Τουρκίας. Κατά τον ίδιο, η αποστολή του κειμένου από τουρκικής πλευράς «είναι μια γνωστοποίηση προς τον ΟΗΕ και γι' αυτό παίρνουμε τα μέτρα ώστε να υπάρχει άμεση απάντηση από εμάς νομικά τεκμηριωμένη».</p>
      <p>Κλείνοντας άφησε ανοικτό το ενδεχόμενο για συμβούλιο πολιτικών αρχηγών, «αν αυτό χρειαστεί στο μέλλον».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/world/262157/mme-kyproy-i-toyrkia-etoimazetai-na-steilei-ereynitiko-ploio-stin-kriti"/>
      </related>
    </article>
  </body>
</html>