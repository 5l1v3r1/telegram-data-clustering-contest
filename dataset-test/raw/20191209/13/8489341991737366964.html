<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811109/%D8%AA%D8%AE%D8%B5%DB%8C%D8%B5-%D8%B3%D8%A7%D9%84%D8%A7%D9%86%D9%87-%DB%B3%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%A7%D8%B1%D8%B2-%D8%AF%D9%88%D9%84%D8%AA%DB%8C-%D8%A8%D9%87-%D9%88%D8%A7%D8%B1%D8%AF%D8%A7%D8%AA-%D8%AF%D8%A7%D8%B1%D9%88"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:28:00+00:00"/>
    <meta property="og:title" content="همتی خبر داد تخصیص سالانه ۳.۵ میلیارد دلار ارز دولتی به واردات دارو"/>
    <meta property="og:description" content="رییس کل بانک مرکزی گفت: سالانه حدود سه و نیم میلیارد دلار ارز ۴۲۰۰ تومانی به واردات دارو و تجهیزات پزشکی تعلق می‌گیرد."/>
  </head>
  <body>
    <article>
      <h1>همتی خبر داد تخصیص سالانه ۳.۵ میلیارد دلار ارز دولتی به واردات دارو</h1>
      <h2>رییس کل بانک مرکزی گفت: سالانه حدود سه و نیم میلیارد دلار ارز ۴۲۰۰ تومانی به واردات دارو و تجهیزات پزشکی تعلق می‌گیرد.</h2>
      <address>
        <time datetime="2019-12-09T13:28:00+00:00">09 Dec 2019, 13:28</time>
      </address>
      <p>به گزارش گروه اقتصادی خبرگزاری دانشجو، «عبدالناصر همتی» با اشاره به اهمیت و روند رو به رشد شرکت‌های دانش بنیان و استارتی در اقتصاد کشور اظهار داشت: امروز از نزدیک شاهد فعالیت‌های آن‌ها بودم و به شبکه بانکی توصیه می‌کنم برای تقویت این بخش مهم اقتصادی، در دستیابی آنان به نتایج مطلوب برای اقتصاد کشور تلاش بیشتری کنند.<br/><br/>وی با بیان اینکه این شرکت‌ها در حال حرکت به سمت و سویی هستند که در اقتصاد کشورمان سهم قابل توجهی را کسب کنند، افزود: از این رو با توجه به تاکید رهبر معظم انقلاب و نیز پیگیری‌های دولت و معاونت علمی و فناوری ریاست جمهوری برای توسعه و حمایت از این شرکت‌ها، نظام بانکی نیز تلاش می‌کند که از شرکت‌های دانش بنیان و فعالیت‌های استارتاپ‌ها پشتیبانی کند.<br/><br/>رییس شورای پول و اعتبار یادآور شد: خوشبختانه در هشت ماه سال ۹۸، میزان تسهیلاتی که به شرکت‌های دانش بنیان تعلق گرفته، در حدود ۵۲ درصد رشد کرده و از ابتدای سال تاکنون نیز نزدیک به ۷۰ هزار میلیارد ریال تسهیلات در اختیار این شرکت‌ها قرار گرفته است.<br/><br/>وی با اشاره به رشد قابل توجه فعالیت شرکت‌های دانش بنیان و استارتاپ‌ها، تصریح کرد: بالغ بر ۱۰ هزار شرکت دانش بنیان و استارتاپ در کشور وجود دارند که روند تولید محصولات در این شرکت‌ها سرعت گرفته است.<br/><br/>همتی اضافه کرد: این امر نشان می‌دهد در صورتی که حمایت‌هایمان را از این شرکت‌ها افزایش دهیم، به نتایج ارزشمندی دست می‌یابیم.<br/><br/>رییس کل بانک مرکزی با بیان اینکه فعالیت‌های این شرکت‌ها می‌تواند در کاهش وابستگی کشور به واردات موثر باشد، اظهار کرد: تلاش‌های بسیاری در زمینه تولید مواد اولیه حساس و نیز دارو انجام شده است.<br/><br/>همتی ادامه داد: سالانه حدود ۳ و نیم میلیارد دلار تنها ارز ۴۲۰۰ تومانی به واردات دارو و تجهیزات پزشکی تعلق می‌گیرد و البته علاوه بر این میزان، وارداتی نیز با سایر ارز‌ها و منفک از ارز ۴۲۰۰ تومان نیز در حوزه دارو و تجهیزات پزشکی انجام می‌شود.<br/><br/>وی خاطر نشان کرد: باتوجه به این امر، چنانچه شرکت‌های دانش بنیان به کاهش واردات کمک کنند، پیشرفت موثری در کاهش وابستگی ما به ارز اتفاق می‌افتد.<br/><br/>عبدالناصر همتی با حضور در کارخانه نوآوری آزادی از مجموعه‌های پارک علم و فناوری پردیس، از استارتاپ‌های مختلف در حوزه‌های تولید محتوا، بیمه و مالی، هوش مصنوعی، معماری و گردشگری بازدید کرد.</p>
    </article>
  </body>
</html>