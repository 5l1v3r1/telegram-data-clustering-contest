<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/ekonomika/1984342_tychto-115-leteckych-spolocnosti-nesmie-lietat-do-eu"/>
    <meta property="og:site_name" content="tvnoviny.sk"/>
    <meta property="article:published_time" content="2019-12-09T13:24:00+00:00"/>
    <meta property="og:title" content="Týchto 115 leteckých spoločností nesmie lietať do EÚ"/>
    <meta property="og:description" content="Zo zoznamu vypadol Gabon."/>
  </head>
  <body>
    <article>
      <h1>Týchto 115 leteckých spoločností nesmie lietať do EÚ</h1>
      <h2>Zo zoznamu vypadol Gabon.</h2>
      <address><time datetime="2019-12-09T13:24:00+00:00">09 Dec 2019, 13:24</time> by <a rel="author">BRUSEL/TASR</a></address>
      <p>Európska komisia aktualizovala v pondelok (9. 12.) zoznam EÚ týkajúci sa leteckých dopravcov, ktorí nespĺňajú medzinárodné bezpečnostné normy, a preto podliehajú zákazu vykonávania leteckej dopravy alebo prevádzkovým obmedzeniam v priestore spoločenstva.</p>
      <p>Zoznam Únie v oblasti leteckej bezpečnosti sa snaží zabezpečiť najvyššiu úroveň leteckej bezpečnosti pre Európanov a všetkých ostatných cestujúcich, ktorí využívajú služby leteckej dopravy v Európskej únii.</p>
      <p>Pozitívne správy z Bruselu idú do Gabonu, ktorého všetky letecké spoločnosti boli z "čierneho zoznamu" EÚ (uvádzané na ňom od roku 2008) vymazané po zlepšení bezpečnostnej situácie v letectve v tejto krajine.</p>
      <p>Horšie správy plynú pre Arménsko, keď výbor pre civilné letectvo v tejto krajine bol podrobený zvýšenej kontrole z dôvodu známok zníženia bezpečnostného dohľadu.<br/>Eurokomisárka pre dopravu Adina Valeanová v tejto súvislosti uviedla, že rozhodnutie eurokomisie ilustruje neustále úsilie EÚ o ponúknutie najvyššej úrovne bezpečnosti.</p>
      <p>Zoznam EÚ v oblasti leteckej bezpečnosti pomáha udržiavať vysokú úroveň bezpečnosti v EÚ a zároveň pomáha postihnutým leteckým spoločnostiam a krajinám zvyšovať úroveň ich bezpečnosti, aby mohli byť nakoniec z čierneho zoznamu vyradení.</p>
      <h3>Zoznam krajín so zákazom lietať od EÚ</h3>
      <p>Po pondelňajšej aktualizácii má zákaz lietať do EÚ celkom 115 leteckých spoločností. Ide o 109 leteckých spoločností s osvedčením v 15 štátoch z dôvodu nedostatočného bezpečnostného dohľadu zo strany leteckých orgánov predmetných štátov</p>
      <p>Afganistan<br/>Angola<br/>Džibuti<br/>Eritrea<br/>Kirgizsko<br/>Kongo<br/>Konžská demokratická republika<br/>Libéria<br/>Líbya<br/>Moldavsko<br/>Nepál<br/>Rovníková Guinea<br/>Sierra Leone<br/>Sudán<br/>Svätý Tomáš a Princov ostrov.</p>
      <p>Ďalších šesť jednotlivých leteckých spoločností založených na obavách týkajúcich sa bezpečnosti. Sú to:</p>
      <p>Avior Airlines (Venezuela)<br/>Iran Aseman Airlines (Irán)<br/>Iraqi Airways (Irak)<br/>Blue Wing Airlines (Surinam)<br/>Med-View Airlines (Nigéria)<br/> Air Zimbabwe (Zimbabwe).</p>
      <p>Ďalšie tri letecké spoločnosti podliehajú prevádzkovým obmedzeniam a môžu do EÚ lietať iba so špecifickými typmi lietadiel:</p>
      <p>Air Koryo (Kórejská ľudovodemokratická republika)<br/>Air Service Comores (Komory)<br/>Iran Air (Irán).</p>
    </article>
  </body>
</html>