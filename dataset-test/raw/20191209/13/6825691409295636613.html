<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/politika/g-nauseda-lietuvai-nepriimtinas-suomijos-pasiulymas-943272"/>
    <meta property="og:site_name" content="Kauno diena"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="G. Nausėda: Lietuvai nepriimtinas Suomijos pasiūlymas"/>
    <meta property="og:description" content="Europos Sąjungai pirmininkaujančios Suomijos pasiūlymas dėl naujos daugiametės finansinės programos Lietuvai yra nepriimtinas, pakartojo prezidentas Gitanas Nausėda."/>
  </head>
  <body>
    <article>
      <h1>G. Nausėda: Lietuvai nepriimtinas Suomijos pasiūlymas</h1>
      <address><time datetime="2019-12-09T13:19:00+00:00">09 Dec 2019, 13:19</time> by <a rel="author">BNS inf.</a></address>
      <slideshow>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/v.virkutyte/dsc_9908_1.jpg?itok=7k_m2b9P"/>
          <figcaption>G. Nausėda: Lietuvai nepriimtinas Suomijos pasiūlymas – R. Dačkaus / Prezidentūros nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/v.virkutyte/dsc_0001_2.jpg?itok=-GkY-uHB"/>
          <figcaption>G. Nausėda: Lietuvai nepriimtinas Suomijos pasiūlymas – R. Dačkaus / Prezidentūros nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/v.virkutyte/dsc_9712_2.jpg?itok=QC1sNXVA"/>
          <figcaption>G. Nausėda: Lietuvai nepriimtinas Suomijos pasiūlymas – R. Dačkaus / Prezidentūros nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/v.virkutyte/dsc_9725_1.jpg?itok=LYrFd4VS"/>
          <figcaption>G. Nausėda: Lietuvai nepriimtinas Suomijos pasiūlymas – R. Dačkaus / Prezidentūros nuotr.</figcaption>
        </figure>
        <figure>
          <img src="https://kauno.diena.lt/sites/default/files/styles/940x000/public/Vilniausdiena/Vartotoju%20zona/v.virkutyte/dsc_9875_1.jpg?itok=Fj31JvmO"/>
          <figcaption>G. Nausėda: Lietuvai nepriimtinas Suomijos pasiūlymas – R. Dačkaus / Prezidentūros nuotr.</figcaption>
        </figure>
      </slideshow>
      <p>
        <b>Europos Sąjungai pirmininkaujančios Suomijos pasiūlymas dėl naujos daugiametės finansinės programos Lietuvai yra nepriimtinas, pakartojo prezidentas Gitanas Nausėda.</b>
      </p>
      <p>Pasak jo, pasiūlymas neužtikrina tinkamo Sanglaudos ir žemės ūkio, taip pat klimato kaitos, migracijos ir konkurencingumo tikslų finansavimo.</p>
      <p>„Pirmininkaujančios ES šalies pasiūlyme Lietuvai skiriamos lėšos sanglaudos politikai finansuoti mažėja 27 proc., palyginti su dabartine finansine programa, o tiesioginių išmokų lygis žemės ūkiui išlieka tris kartus mažesnis nei kai kuriose kitose ES valstybėse. Tad Lietuvos ir kitų bendraminčių valstybių tikslas yra siekti teisingo ir subalansuoto ES biudžeto“, – pranešime sakė G. Nausėda, pirmadienį susitikęs su Lietuvai akredituotais Europos Sąjungos šalių ambasadoriais.</p>
      <p>Pagal ankstesnės Europos Komisijos pasiūlymą, Sanglaudos finansavimas Lietuvai mažėtų maždaug ketvirtadaliu, įvertinus šalies ekonomikos pažangą, o prašymas suvienodinti išmokas žemdirbiams šioje finansinėje perspektyvoje dar liks neįgyvendintas, nors bendra parama žemės ūkiui Lietuvai kiek išaugs.</p>
      <p>Prezidento teigimu, Lietuva kartu su kitomis ES šalimis pasisako už tai, kad iki 2050 metų būtų pereita prie klimatui neutralios ekonomikos.</p>
      <p>„Perėjimas prie švarios, tvarios energetikos turi būti paremtas saugiomis ir pažangiomis technologijomis, trečiosios šalys taip pat raginamos laikytis aukščiausių aplinkosaugos standartų, – sakė šalies vadovas.</p>
      <p>ES šiuo metu vyksta derybos dėl ilgalaikio biudžeto plano 2021-2027 metams. Procesą apsunkina numatomas Jungtinės Karalystės pasitraukimas.</p>
      <p>Nuo 2018 metų vidurio ES valstybės narės intensyviai derasi remdamosi Komisijos pasiūlymu, kuriame raginama surinkti 1,3 trln. eurų daugiametį biudžetą.</p>
      <p>Vis dėlto Suomija siūlo sumažinti biudžetą iki kiek daugiau nei 1,087 trln. eurų ir beveik per pusę sumažinti Europos gynybos fondo dydį – to reikalauja ir Prancūzijos prezidentas Emmanuelis Macronas (Emanuelis Makronas).</p>
      <p>Šią savaitę vyks ES viršūnių susitikimas. Atsižvelgiant į nuomonių įvairovę, mažai tikėtina, kad artimiausiu metu pavyks susitarti dėl biudžeto, ir greičiausiai derybos persikels į 2020-uosius.</p>
    </article>
  </body>
</html>