<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/12/09/ali-nere-al-cagliaritano-alberto-melis-il-premio-letterario-laura-8-962721.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T13:56:44+00:00"/>
    <meta property="og:title" content="&quot;Ali nere&quot;, al cagliaritano Alberto Melis il premio letterario &quot;Laura Orvieto&quot;"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Libri</h6>
      <h1>"Ali nere", al cagliaritano Alberto Melis il premio letterario "Laura Orvieto"</h1>
      <h2>Per lui il riconoscimento nella sezione rivolta ai giovani lettori, dai 12 ai 15 anni</h2>
      <address>
        <time datetime="2019-12-09T13:56:44+00:00">09 Dec 2019, 13:56</time>
      </address>
      <p>C'è anche lo scrittore cagliaritano Alberto Melis con il suo "Ali nere" (Notes edizoni, 2018), fra i vincitori del Premio di Letteratura per Ragazzi "Laura Orvieto".</p>
      <p>La giuria, presieduta da Agata Diakoviez (Libreria Giannino Stoppani, Bologna) e composta da Teresa Porcella (autrice, editor e libraia per ragazzi), David Tolin (direttivo Ibby International Board on Books for Young People Italia), Maria Novella Todaro (insegnante) e Matteo Biagi (insegnante), premierà i vincitori giovedì 12 dicembre (alle 10.30), in Sala Ferri a Palazzo Strozzi, a Firenze.</p>
      <p>Melis ha trionfato nella sezione 12-15 anni dell'edizione 2017-2019 della rassegna, dedicata alla scrittrice che, nel 1911 per Bemporad, la casa editrice di Pinocchio e Gian Burrasca, pubblicava "Storie della Storia del Mondo", opera di grande successo - settantamila copie vendute tra il 1911 e il 1938 - e tradotta poi in moltissime lingue.</p>
      <p>Da sempre il Premio ha avuto giurie eccellenti - vi figurano Gianni Rodari e Diego Valeri, Gianna Manzini e Geno Pampaloni - e ha esercitato una forte attrazione editoriale intorno ai suoi vincitori.</p>
      <p>A vincere nella sezione 6 - 11 anni è stato invece Francesco Niccolini con "Il lupo e la farfalla" (Mondadori, 2019).</p>
      <p>Alberto Melis, nato nel 1957 a Cagliari, dove ancora risiede, insieme al mestiere di insegnante ha svolto per molti anni quello di giornalista. Fra le sue grandi passioni la fotografia, di cui è fine cultore, e la scrittura per ragazzi.</p>
      <p>Con il libro "Ali Nere" ha vinto anche vinto il Premio Andersen 2019.</p>
      <p>(Unioneonline/v.l.)</p>
    </article>
  </body>
</html>