<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtlz.nl/algemeen/politiek/artikel/4949346/ombudsman-heropent-onderzoek-naar-fiscus-vanwege-onjuiste-info"/>
    <meta property="og:site_name" content="RTLZ"/>
    <meta property="article:published_time" content="2019-12-09T13:34:00+00:00"/>
    <meta property="og:title" content="Ombudsman heropent onderzoek naar fiscus vanwege onjuiste info"/>
    <meta property="og:description" content="Staatssecretaris Menno Snel van Financiën heeft er een extra kopzorg bij. De Belastingdienst, waar hij verantwoordelijk voor is, heeft ondernemers te hoge dwangbevelkosten in rekening gebracht. Toen de Nationale ombudsman de zaak eerder onderzocht, leverde de fiscus onjuiste informatie aan en werd het onderzoek gesloten."/>
  </head>
  <body>
    <article>
      <h1>Ombudsman heropent onderzoek naar fiscus vanwege onjuiste info</h1>
      <address><time datetime="2019-12-09T13:34:00+00:00">09 Dec 2019, 13:34</time> by <a rel="author" href="https://www.rtlz.nl/tags/personen/michael-niewold" target="_blank">Michaël Niewold</a></address>
      <p>Staatssecretaris Menno Snel van Financiën heeft er een extra kopzorg bij. De Belastingdienst, waar hij verantwoordelijk voor is, heeft ondernemers te hoge dwangbevelkosten in rekening gebracht. Toen de Nationale ombudsman de zaak eerder onderzocht, leverde de fiscus onjuiste informatie aan en werd het onderzoek gesloten.</p>
      <p>En dus heropent Reinier van Zutphen, de Nationale Ombudsman, het onderzoek. De informatie die hij ontving van de fiscus en op basis waarvan hij besloot het onderzoek te stoppen, klopte namelijk niet. Dat heeft de Belastingdienst hem vorige week laten weten, <a href="https://www.nationaleombudsman.nl/nieuws/2019/nationale-ombudsman-heropent-onderzoek-vanwege-onjuiste-informatie-belastingdienst">meldt de ombudsman vandaag</a>. </p>
      <p>Het draait om boetes die de fiscus oplegt aan ondernemers die te laat zijn met het betalen van hun belasting. Zij krijgen eerst een herinnering om te betalen en vervolgens nog een aanmaning. Een herinnering houdt in dat een schuldenaar nog 7 werkdagen de tijd heeft om te betalen, bij een aanmaning zijn het 14 dagen en moet de ontvanger 7 of 16 euro extra betalen.</p>
      <h3>Paardenmiddel</h3>
      <p>Als dit niet helpt, heeft de fiscus nog één paardenmiddel over: <a href="https://www.belastingdienst.nl/wps/wcm/connect/nl/betalenenontvangen/content/ik-ben-te-laat-met-betalen">het opleggen van een dwangbevel</a>. Als een bedrijf niet binnen twee dagen alsnog over de brug komt, dan kan de fiscus het geld zelf van de rekening afhalen. Bovendien moet het bedrijf extra betalen, minimaal 42 euro en maximaal 12.356 euro. De hoogte van de zogeheten dwangbevelkosten is afhankelijk van de hoogte van de belastingaanslag.</p>
      <p>En daar ging het mis, volgens een klacht die de ombudsman ontving. Als in de tussentijd de belastingaanslag naar beneden wordt bijgesteld, worden de dwangbevelkosten niet - of in ieder geval niet altijd - ook bijgesteld naar beneden. Het gevolg: ondernemers betalen mogelijk duizenden euro's te veel.</p>
      <h3>Onderzoek gesloten</h3>
      <p>Naar aanleiding van de klacht startte de ombudsman een onderzoek in april 2018. Hij vroeg aan de Belastingdienst hoe het berekenen van de kosten in zijn werk gaat en concludeerde op basis van de antwoorden dat dit in orde was. </p>
      <p>Als een belastingschuld werd verlaagd, dan werd dit automatisch geregeld in het computersysteem of achteraf door een medewerker aangepast. Kortom: 'voldoende waarborgen', aldus de ombudsman <a href="https://www.nationaleombudsman.nl/system/files/rapport/Brief%20aan%20minister%20van%20Financi%C3%ABn%20inzake%20be%C3%ABindiging%20onderzoek%20naar%20verlaging%20dwangbevelkosten%208%20oktober%202018.pdf">in oktober van 2018</a>.</p>
      <p>Bij 'nadere interne controles' door de Belastingdienst zelf bleek dat de werkwijze toch niet waterdicht was en dat er toch te hoge dwangbevelkosten in rekening zijn gebracht door de fiscus. </p>
      <h3>Vragen, vragen, vragen</h3>
      <p>En dus wil de ombudsman het naadje van de kous weten en nogmaals antwoord op de vragen die hij vorig jaar al stelde. Daarnaast wil hij weten hoeveel mensen of bedrijven te veel hebben betaald en hoeveel. Ook wil hij weten wat de Belastingdienst gaat doen om gedupeerden te voorzien van passende excuses en een compensatie voor de schade.</p>
      <p>En uiteraard wil de ombudsman ook weten wat de fiscus gaat doen om ervoor te zorgen dat dit niet meer kan gebeuren en hoe het kon dat hij vorig jaar informatie ontving die erop duidde dat alles in orde was, terwijl dit nu niet het geval blijkt te zijn. </p>
      <h3>De zeven plagen die de Belastingdienst teisteren</h3>
      <p>
        <a href="https://www.rtlxl.nl/video/49e7a92d-82cf-4285-a4ad-97216dc58384">Bekijk deze video op RTL XL</a>
      </p>
    </article>
  </body>
</html>