<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/12/09/stramaccioni-esteghlal-football-team-coach-left-iran-money-laundering-problem"/>
    <meta property="og:site_name" content="euronews"/>
    <meta property="article:published_time" content="2019-12-09T13:04:20+00:00"/>
    <meta property="og:title" content="خروج مربی‌های خارجی از فوتبال ایران؛ تحریم استراماچونی را تسلیم کرد"/>
    <meta property="og:description" content="آندره‌آ استراماچونی، سرمربی ایتالیایی تیم فوتبال استقلال تهران چهار روز پس از آن که این تیم را صدرنشین لیگ برتر ایران کرد، با فسخ یک طرفه قرارداد خود، فرودگاه امام خمینی را به مقصد ترکیه ترک کرد."/>
  </head>
  <body>
    <article>
      <h1>خروج مربی‌های خارجی از فوتبال ایران؛ تحریم استراماچونی را تسلیم کرد</h1>
      <address><time datetime="2019-12-09T13:04:20+00:00">09 Dec 2019, 13:04</time> by <a rel="author">یورونیوز فارسی </a></address>
      <p>آندره‌آ استراماچونی، سرمربی ایتالیایی تیم فوتبال استقلال تهران چهار روز پس از آن که این تیم را صدرنشین لیگ برتر ایران کرد با فسخ یک طرفه قرارداد خود فرودگاه امام خمینی را به مقصد ترکیه ترک کرد.</p>
      <p>رخدادی که موجی از انتقادها را متوجه مدیران باشگاه استقلال، فدراسیون فوتبال ایران و شخص وزیر ورزش دولت حسن روحانی کرده است. پس از انتشار خبر استعفای آقای استراماچونی، هواداران باشگاه استقلال با انتشار توئیت‌های متعددی با هشتگ استرابرگرد (comebackstra) تلاش کردند، سرمربی محبوب آبی‌های پایتخت را از تصمیم خود منصرف کنند.</p>
      <figure>
        <iframe data-src="https://twitter.com/euronewses/status/1203694687753842693" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>اما رایزنی‌های شبانه مدیران و بازیکنان باشگاه با آقای استراماچونی به نتیجه نرسید و او صبح روز دوشنبه تهران را ترک کرد.</p>
      <figure>
        <iframe data-src="https://twitter.com/euronewses/status/1203923864515993600" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>اقدامی که خشم هواداران باشگاه استقلال را چنان برانگیخت که آنها با تجمع در مقابل ساختمان این باشگاه شعارهای تندی علیه امیرحسین فتحی، مدیرعامل باشگاه استقلال، مهدی تاج، رئیس فدراسیون فوتبال ایران و مسعود سلطانیفر، وزیر ورزش سر دادند و خساراتی هم به درب ورودی پارکینگ ساختمان وارد کردند.</p>
      <figure>
        <iframe data-src="https://twitter.com/euronewses/status/1203949709712412672" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>رسانه‌های ایران از صبح روز دوشنبه اخبار ضد و نقیضی از استعفای مدیرعامل و جواد زرینچه، سرپرست باشگاه استقلال منتشر کرده‌اند، با این حال مازیار ناظمی، سخنگوی وزارت ورزش ایران از تلاش معاون وزارت خارجه ایران و سفیر ایتالیا در تهران برای بازگرداندن آقای استراماچونی خبر داده است.</p>
      <figure>
        <iframe data-src="https://twitter.com/euronewses/status/1203991325600878598" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>پیش از سرمربی تیم استقلال، برانکو ایوانکووویچ، سرمربی کروات پرسپولیس و مارک ویلموتس، سرمربی بلژیکی تیم ملی ایران نیز با فسخ یکطرفه قراردادهای خود به همکاری با ایران پایان دادند. هر سه سرمربی نیز از ماه‌ها پیش از فسخ قراردادهای خود نسبت به تاخیر و نحوه پرداخت ارقام قرارداد خود معترض بودند. در همین حال مصطفی دنیزلی، سرمربی ترک تیم تراکتورسازی تبریز نیز به دلایل نامعلومی طی هفته جاری از سکان هدایت این تیم کنار رفت. گابریل کالدرون سرمربی آرژانتینی تیم پرسپولیس نیز روز دوشنبه و در واکنش به جدایی همتای استقلالی خود گفته که احتمالا او هم با مشکلی مشابه مواجه است ولی ترجیح می‌دهد در نیم فصل لیگ برتر ایران تصمیم‌گیری نهایی خود را انجام دهد.</p>
      <p>در همین حال پیمان مولوی، کارشناس اقتصادی، با انتشار توئیتی سعی کرده تا جنبه مالی این مساله را به طور خلاصه توضیح دهد.</p>
      <figure>
        <iframe data-src="https://twitter.com/euronewses/status/1203754079480143872" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در واقع مربیان خارجی فعال در ایران انتظار دارند که دستمزد ماهانه آنها به طور منظم و از طریق واریز مستقیم با منشاء حساب باشگاه یا فدراسیون فوتبال ایران به حساب شخصی آنها واریز شود. با توجه به ارقام میلیونی قرارداد سالانه آنها دریافت این پول از طریق انتقال چمدانی، صرافی‌ها، حساب شخصی افراد و بانک‌های ثالث دست آنها را برای اثبات دریافت دستمزد بر اساس قرارداد فیمابین با ایران می‌بندد و آنها را در مظان اتهام پولشویی و انسداد حساب های بانکی قرار می‌دهد.</p>
      <p>آن گونه که آرمین منتظری، خبرنگار حوزه سیاست بین‌الملل نیز در توئیت خود اشاره کرده، این مشکلی به بیش از همه ناشی از تاثیر تحریم‌های پولی و بانکی آمریکا علیه فعالیت‌های هسته‌ای ایران است.</p>
      <figure>
        <iframe data-src="https://twitter.com/euronewses/status/1203958833292427264" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="https://farsi.euronews.com/2019/11/25/iran-federation-put-me-in-a-real-unbearable-situation">مارک ویلموتس: فدراسیون فوتبال ایران شرایط غیرقابل تحملی را به من و همکارانم تحمیل کرد</a>
        </li>
        <li>
          <a href="https://farsi.euronews.com/2019/11/09/iran-celebrates-on-the-podium-after-beating-spain-in-intercontinental-beach-soccer-cup">تیم ملی فوتبال ساحلی ایران برای سومین بار قهرمان جام بین قاره‌ای شد</a>
        </li>
      </ul>
      <p>
        <a href="https://www.facebook.com/pe.euronews">
          <b>به فیسبوک یورونیوز فارسی بپیوندید</b>
        </a>
      </p>
    </article>
  </body>
</html>