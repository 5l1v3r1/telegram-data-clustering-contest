<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thetoc.gr/koinwnia/article/kakokairia-didw-oi-perioxes-pou-tha-pliksei-perissotero"/>
    <meta property="og:site_name" content="The TOC"/>
    <meta property="article:published_time" content="2019-12-09T13:47:08+00:00"/>
    <meta property="og:title" content="Κακοκαιρία «Διδώ»: Οι περιοχές που θα πλήξει περισσότερο"/>
    <meta property="og:description" content="Το βράδυ της Δευτέρας θα ξεκινήσει η κακοκαιρία &quot;Διδώ&quot;, από τα δυτικά της χώρας και στη συνέχεια προς τα νότια τμήματα."/>
  </head>
  <body>
    <article>
      <h1>Κακοκαιρία «Διδώ»: Οι περιοχές που θα πλήξει περισσότερο</h1>
      <h2>Το βράδυ της Δευτέρας θα ξεκινήσει η κακοκαιρία "Διδώ", από τα δυτικά της χώρας και στη συνέχεια προς τα νότια τμήματα.</h2>
      <address>
        <time datetime="2019-12-09T13:47:08+00:00">09 Dec 2019, 13:47</time>
      </address>
      <p>Το βράδυ της Δευτέρας θα ξεκινήσει η κακοκαιρία "Διδώ", από τα δυτικά της χώρας και στη συνέχεια προς τα νότια τμήματα ενώ θα συνεχίσει να πλήττει την Ελλάδα έως και την Τετάρτη.   </p>
      <p>Την ίδια στιγμή ο μετεωρολόγος Σάκης Αρναούτογλου προειδοποιεί για τις περιοχές όπου αναμένεται τα καιρικά φαινόμενα να είναι εντονότερα. </p>
      <p>Σύμφωνα με τον γνωστό μετεωρολόγο την Τρίτη, εξαιρουμένης της Θράκης, αναμένονται βροχές κατά τόπους ισχυρές σε αρκετά μεγάλο τμήμα της Ελλάδας ενώ στον προγνωστικό χάρτη απεικονίζονται οι περιοχές με τα εντονότερα καιρικά φαινόμενα.</p>
      <figure>
        <img src="https://www.thetoc.gr/images/articles/7/article_228914/upl5dee4db5b6522.png"/>
        <figcaption> </figcaption>
      </figure>
      <p>Σύμφωνα με το meteo.gr, τα φαινόμενα της κακοκαιρίας «Διδώ» από την Πέμπτη θα περιοριστούν σημαντικά και ο καιρός, σε αρκετές περιοχές, θα βελτιωθεί πρόσκαιρα.</p>
      <h3>Έκτακτο δελτίο της ΕΜΥ</h3>
      <p>Το μεσημέρι της Δευτέρας, η ΕΜΥ εξέδωσε έκτακτο δελτίο επικίνδυνων καιρικών φαινομένων. </p>
      <p>Αναλυτικά:</p>
      <p>Μεταβολή του καιρού προβλέπεται από σήμερα τη νύχτα (Δευτέρα 09-12-2019) και από τα νοτιοδυτικά, με κύρια χαρακτηριστικά τις κατά τόπους ισχυρές βροχές και καταιγίδες και τους θυελλώδεις ανέμους.</p>
      <p>Πιο αναλυτικά:</p>
      <p>1Α. ΤΗΝ ΤΡΙΤΗ (10-12-2019)</p>
      <p>Βροχές και καταιγίδες κατά τόπους ισχυρές προβλέπονται από τις πρώτες πρωινές ώρες στα νησιά του Ιονίου, την Ήπειρο και τη δυτική Στερεά (κυρίως τις παράκτιες περιοχές), την Πελοπόννησο, την Κρήτη, σταδιακά στις Κυκλάδες, την ανατολική Στερεά (συμπεριλαμβανομένης της Αττικής), την Εύβοια, από το απόγευμα στη Θεσσαλία, τις Σποράδες, την κεντρική Μακεδονία και από το βράδυ στα νησιά του ανατολικού Αιγαίου και τα Δωδεκάνησα. Τα φαινόμενα στη δυτική Ελλάδα από τις νυχτερινές ώρες θα εξασθενήσουν.</p>
      <p>1Β. ΤΗΝ ΤΕΤΑΡΤΗ (11-12-2019) ΚΑΙ ΤΗΝ ΠΕΜΠΤΗ (12-12-2019)</p>
      <p>α. Ισχυρές βροχές θα εκδηλωθούν στην ανατολική Στερεά, την Εύβοια, τη δυτική Μακεδονία, καθώς και στην κεντρική Μακεδονία, τη Θεσσαλία, και τις Σποράδες όπου κατά διαστήματα θα είναι πολύ ισχυρές. Τις πρώτες πρωινές ώρες της Πέμπτης τα έντονα φαινόμενα θα περιοριστούν στη Θεσσαλία και τις Σποράδες και θα εξασθενήσουν.</p>
      <p>β. Βροχές και καταιγίδες κατά τόπους ισχυρές προβλέπονται στις Κυκλάδες, την Κρήτη, τα νησιά του ανατολικού Αιγαίου και τα Δωδεκάνησα, μέχρι τις πρώτες πρωινές ώρες της Πέμπτης.</p>
      <p>1Γ. Ειδικότερα για την Αττική, βροχές και καταιγίδες κατά τόπους ισχυρές προβλέπεται να εκδηλωθούν από τις προμεσημβρινές ώρες τηςΤρίτης (10-12-2019) μέχρι τις πρώτες πρωινές ώρες της Τετάρτης (11-12-2019).</p>
      <p>2. Θυελλώδεις άνεμοι εντάσεως 8 μποφόρ θα πνέουν στα ανατολικά από το βράδυ της Τρίτης (10-12-2019) μέχρι και το απόγευμα της Τετάρτης (11-12-2019), που πιθανώς στο βόρειο Αιγαίο να φτάσουν πρόσκαιρα τα 9 μποφόρ, τις πρώτες πρωινές ώρες της Τετάρτης.</p>
      <p>Σε βίντεο παρουσιάζονται προγνωστικοί χάρτες για την κακοκαιρία «Διδώ» οι οποίοι δείχνουν την κίνηση του βαρομετρικού χαμηλού από τις βραδινές ώρες της Δευτέρας έως και τις βραδινές ώρες της Πέμπτης σύμφωνα με το παγκόσμιο προγνωστικό μοντέλο GFS.</p>
      <figure>
        <iframe src="https://www.youtube.com/embed/7c13ktawftI" width="560" height="315" data-service="Youtube" scrolling="no"/>
      </figure>
      <p>Με πληροφορίες από Meteo</p>
      <p>Φωτό: Ευρωκίνηση</p>
    </article>
  </body>
</html>