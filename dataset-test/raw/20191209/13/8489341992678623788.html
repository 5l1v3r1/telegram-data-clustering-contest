<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811110/%D8%A7%D8%AD%DB%8C%D8%A7%DB%8C-%D9%86%D8%B3%D8%A7%D8%AC%DB%8C-%D9%82%D8%A7%D8%A6%D9%85%D8%B4%D9%87%D8%B1-%D8%A8%D8%A7-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D9%81%D8%B1%D9%85%D8%A7%D9%86-%D8%A7%D9%85%D8%A7%D9%85%D8%B1%D9%87-%D9%85%D8%AE%D8%A8%D8%B1-%D8%A8%D8%A7-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%AA%D9%85%D8%A7%D9%85-%D9%81%D8%A7%D8%B2%E2%80%8C%D9%87%D8%A7%DB%8C-%DA%A9%D8%A7%D8%B1%D8%AE%D8%A7%D9%86%D9%87-%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%DB%B7%DB%B0%DB%B0%D8%B4%D8%BA%D9%84-%D8%A7%DB%8C%D8%AC%D8%A7%D8%AF-%DA%A9%D9%86%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:31:00+00:00"/>
    <meta property="og:title" content="احیای نساجی قائمشهر با سرمایه گذاری ستاد اجرایی فرمان امام(ره)/ مخبر: با راه اندازی تمام فاز‌های کارخانه می‌توانیم ۷۰۰شغل ایجاد کنیم"/>
    <meta property="og:description" content="در نخستین روز سفر استانی محمد مخبر رییس ستاد اجرایی فرمان امام به مازندران، مراسم احیای کارخانه نساجی قائمشهر باحضور استاندار، نماینده، ولی فقیه و مسئولان استانی برگزار شد."/>
  </head>
  <body>
    <article>
      <h1>احیای نساجی قائمشهر با سرمایه گذاری ستاد اجرایی فرمان امام(ره)/ مخبر: با راه اندازی تمام فاز‌های کارخانه می‌توانیم ۷۰۰شغل ایجاد کنیم</h1>
      <h2>در نخستین روز سفر استانی محمد مخبر رییس ستاد اجرایی فرمان امام به مازندران، مراسم احیای کارخانه نساجی قائمشهر باحضور استاندار، نماینده، ولی فقیه و مسئولان استانی برگزار شد.</h2>
      <address>
        <time datetime="2019-12-09T13:31:00+00:00">09 Dec 2019, 13:31</time>
      </address>
      <p>به گزارش گروه اجتماعی خبرگزاری دانشجو، در نخستین روز سفر استانی محمد مخبر رییس ستاد اجرایی فرمان امام به مازندران، مراسم احیای کارخانه نساجی قائمشهر باحضور استاندار، نماینده، ولی فقیه و مسئولان استانی برگزار شد.<br/><br/>محمد مخبر رئیس ستاد اجرایی فرمان امام در این مراسم اظهار داشت: در ۱۵ ماه گذشته توانستیم نزدیک به ۲۰ هزار طرح را به نتیجه برسانیم<br/><br/>وی افزود:ما آمادگی داریم حداکثر ظرف شش ماه آینده تمام فاز‌های این کارخانه که چیزی حدود ۷۰۰ شغل ایجاد می‌کند را راه اندازی کنیم که این مسئله کنترل و نظارت آقای استاندار را میطلبد.<br/><br/>مخبر با تاکید بر اینکه همه چیزمان برای مردم است و دشمن بعد از مایوس شدن از تقابل در حوزه نظامی و امنیتی و سیاسی به بخش اقتصادی روی آورده است و تمام فشار آن را روی آن گذاشته است گفت: ما در این بخش ضعف داریم و علت آن هم این است که این بخش را به دست مردم نداده ایم و اگر آن را دست مردم می‌دادیم همانطور که جنگ و مردم جنگ و مسائل امنیتی را به این شکل اداره کردیم، اقتصاد را هم به همین شکل می‌توانستیم اداره کنیم.<br/><br/>رئیس ستاد اجرایی فرمان حضرت امام افزود:در استان مازندران در همین سفر تقریباً ۵۸۰۰ طرح را که ۱۴۰۰ طرح آن بازآفرین و احیا است را افتتاح میکنیم و در مجموع هزار و ۱۲۰ میلیارد تومان در استان مازندران در بخش‌های، چون سیل و بخش‌های عمرانی سرمایه گذاری کرده ایم.<br/><br/>مخبر خاطرنشان کرد: در استان مازندران ۱۴۳۰ پروژه زیربنایی راه انداختیم که شامل ۳۵۰ کلاس درس، ۱۴۰ مسجد، ۹۰ پروژه زیربنایی مثل کتابخانه و خانه عالم و ساخت ۱۱۵۰ مسکن محرومین میشود.<br/><br/>وی ادامه داد:طبق اعلام استاندار، احیای فاز اول نساجی مازندران نیاز به ۱۷ میلیارد سرمایه گذاری داشت که انجام دادیم، در ادامه نیز برای فاز‌های بعدی هم آمادگی داریم که طبق آمار اعلامی دولت ورود کنیم و برای مردم اشتغال ایجاد کنیم.</p>
      <figure>
        <img src="https://snn.ir/files/fa/news/1398/9/18/thumb/thm_205_866267_840.jpg"/>
      </figure>
      <p>در ادامه این مراسم حجت الاسلام معلمی نماینده، ولی فقیه در استان مازندران با اشاره به عنایات رهبر معظم انقلاب به نساجی قائمشهر گفت: امید است که روند احیای نساجی مازندران با ورود جهادی ستاد اجرایی فرمان امام رونق پرشتابی پیدا کند.<br/><br/>وی افزود: ستاد اجرایی فرمان حضرت امام (ره) که یادگار امام راحل است منشاء خیر و برکت برای ایجاد فرصت اشتغال و تولیداست و امیدواریم که خداوند متعال بر توفیقات آن بیفزاید.<br/><br/>در ادامه این برنامه حسین زادگان استاندار مازندران با تقدیر از عملکرد و نگاه ویژه ستاد اجرایی فرمان امام به مازندران: ستاد اجرایی فرمان امام اولین نهادی بود که شاید مستقیماً هم با بحث سیل مرتبط نبود و مسئولیتی نداشت، ولی بیشترین خدمات را به سیل زدگان ارائه داد که از این بابت هم جای سپاسگزاری دارد.<br/><br/>حسین زادگان افزود: خدمات ستاد اجرایی فرمان امام (ره) در بحث راه اندازی کارخانجات و پروژه‌های عمرانی، مدرسه سازی و بهداشت و درمان و حمایت از خانواده‌های تحت پوشش بهزیستی و معلولین و مدرسه سازی و مسجد سازی و ایجاد قرارگاه‌های جهادی یک مدل مدیریتی جدید بدون بروکراسی‌های زائد و فاسد است که اثرات موثرش به مردم بر می‌گردد و این موضوع کمتر در رسانه‌ها و بخش‌های مختلف مطرح شده است.<br/><br/>وی ادامه داد: مهمترین کار ستاد اجرایی فرمان امام هم راه اندازی تسهیلگری دربخش اقتصادی و اجتماعی است که در روستا‌ها و در ایجاد اشتغال نقش موثری داشته است.<br/><br/>استاندار مازندران با اشاره به تاکید رهبر انقلاب بر احیای نساجی مازندران خاطرنشان کرد: امکان نداشت رهبر معظم انقلاب مسئولی از استان مازندران چه در حوزه‌های اجرایی و چه از نمایندگان مجلس خبرگان ببینند و در مورد اینکه تکلیف نساجی مازندران بالاخره چه شد سوال نکنند.<br/><br/>وی با اشاره به اینکه این نشان دهنده این است که واقعا موضوع نساجی فراتر از یک کارخانه است، گفت: نساجی قائمشهر و نساجی مازندران بخشی از تاریخ و هویت مردم قائمشهر شده است و نمی‌توانید قائمشهر را بدون نساجی فرض کنید ولذا امروز برای ما یک روز تاریخی است.<br/><br/>در ادامه این برنامه فرماندار قائمشهر نیز اظهار داشت: از حمایت ستاد اجرایی فرمان امام هم از طرف خود و هم از طرف شهروندان گرانقدر قائمشهرتشکر فراوان دارم.</p>
      <figure>
        <img src="https://snn.ir/files/fa/news/1398/9/18/866268_999.jpg"/>
      </figure>
      <p>در ادامه سفر، رئیس ستاد اجرایی فرمان امام با حضور در منزل شهید مدافع حرم محمد بلباسی ضمن دیدار با مادر و همسر شهید به مقام والای شهیدان ادای احترام کرد.</p>
      <figure>
        <img src="https://snn.ir/files/fa/news/1398/9/18/thumb/thm_696_866269_279.jpg"/>
      </figure>
    </article>
  </body>
</html>