<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ch10.co.il/news/555516/"/>
    <meta property="og:site_name" content="חרדים10"/>
    <meta property="article:published_time" content="2019-12-09T13:15:00+00:00"/>
    <meta property="og:title" content="טבח נפל לסיר שמן רותח, הפך נכה – ופוטר‎ • כעת הוא תובע מליונים"/>
    <meta property="og:description" content="טבח תובע את הקופי-בר וחברת הביטוח שלה 'הראל': הוציא מזון מהמקררים אל מטבח המסעדה, טבל את רגלו בסיר שמן רותח - והפך לנכה • פרקליטו: &quot;במסעדה סירבו לחזור ולהעסיקו בשל נכותו&quot;"/>
  </head>
  <body>
    <article>
      <h1>טבח נפל לסיר שמן רותח, הפך נכה – ופוטר‎ • כעת הוא תובע מליונים</h1>
      <address><time datetime="2019-12-09T13:15:00+00:00">09 Dec 2019, 13:15</time> by <a rel="author">שייע קליין</a></address>
      <p>
        <b>טבח תובע את הקופי-בר וחברת הביטוח שלה 'הראל': הוציא מזון מהמקררים אל מטבח המסעדה, טבל את רגלו בסיר שמן רותח - והפך לנכה • פרקליטו: "במסעדה סירבו לחזור ולהעסיקו בשל נכותו"</b>
      </p>
      <p>טבח, תושב תל אביב כבן 34, שעבד במסעדת ‘קופי בר’, התבקש להוציא מחדר הקירור של המסעדה מיכלי מזון.</p>
      <p>על פי התביעה שהגיש עו”ד אלי פיס, בעודו צועד לאחור כשידיו עמוסות במיכלי מזון, נכנסה רגלו אל תוך סיר מלא בשמן רותח, אשר הונח על ידי אחד מהעובדים על הרצפה, בסמוך לדלת המקרר.</p>
      <p>לעדות הטבח, הוא החל לזעוק בכאב, הובהל לבית החולים איכילוב, שם אובחנה כוויה בדרגה 2 בשוק ימין, וכוויה קשה בדרגה 3 בכף רגל ימין.</p>
      <p>על פי כתב התביעה, הטיפול הראשוני בכוויות, שנמשך כשלושה שבועות לא צלח, והתובע נאלץ לשוב ולהתאשפז לאורך 11 ימים נוספים באיכילוב, ומשם שוחרר למעקב ולטיפולים רפואיים.</p>
      <p>על פי התביעה, לאחר שחרורו נאסר על התובע לדרוך על רגל ימין ולשאת משקלים וזאת לאורך כחצי שנה. כמו כן נאסר עליו לחשוף את אזורי הכוויה לשמש.</p>
      <p>כתוצאה מכך העביר התובע את יומו כשהוא כלוא למעשה בביתו  – וזאת לאורך שישה חודשים ברציפות.</p>
      <p>כתוצאה מכך, כך נטען בתביעה, מצבו הנפשי התדרדר, והוא נפרד מבת זוגו מזה שנים.</p>
      <p>רופאה תעסוקתית אשר בדקה אותו קבעה כי הוא אינו כשיר יותר לעבודתו כטבח.</p>
      <p>לדברי עו”ד פיס, “בעקבות התאונה חש הטבח כי במסעדת ‘קופי בר’ הפנו לו כתף קרה, לאחר שמעסיקיו הודיעו לו כי עקב מגבלותיו הבריאותיות בעקבות התאונה – אין הם יכולים להעסיק אותו יותר”.</p>
      <p>לדברי עו”ד פיס, כתוצאה ממצבו הנפשי והפיזי המדורדר, התקשה הצעיר למצוא מקום עבודה חלופי – ופוטר שוב ושוב מ-4 מקומות עבודה שונים בהם עבד בתפקידי טבחות שונים.</p>
      <p>לדברי עו”ד פיס, הלחצים במטבח ואווירת המתח הקבועה בעבודה מסוג זה  כבר לא מתאימה למגבלותיו הפיזיות והנפשיות של מרשו – בגלל הטראומה הקשה אותה עבר.</p>
      <p>ד”ר זיו וסרברוט, מומחה לכירורגיה אורתופדית שחוות דעתו צורפה לתביעה, קבע כי התובע סובל מנכות אורתופדית ואסתטית בשיעור של  14.5% לצמיתות עקב התאונה.</p>
      <p>ד”ר נחמה וייזר מומחית בפסיכיאטריה, שחוות דעתה צורפה לתביעה, קבעה כי התובע סובל מנכות נפשית בשיעור של 20% לצמיתות.</p>
      <p>לדברי עו”ד פיס,  במסעדת ‘קופי בר’ “התרשלו בצורה קשה בשמירה על נוהלי עבודה ובטיחות בסיסיים הנהוגים במטבחים – וכתוצאה מכך הפך צעיר מבטיח כבן 34 לשבר כלי”.</p>
      <p>לאחרונה הגיש עו”ד פיס בשם העובד, תביעה נגד ‘אר.טו.אמ קורפוראשיין’, החברה המפעילה את ‘הקופי בר’, ונגד חברת הביטוח שלה ‘הראל’, לפיצויים על נזקי גוף ואובדן השתכרות עד סכום המקסימלי הקבוע בחוק (2.5 מיליון שקלים).</p>
      <p>התביעה נדונה בימים אלה בביהמ”ש השלום ברחובות.</p>
      <p>מטעם משרד עורכי הדין צבי יעקובוביץ נמסר כי התביעה הוגשה לשולחנם, הם לומדים אותה ויגיבו לה בבית המשפט.</p>
      <related>
        <h4>כתבות שאולי יעניינו אותך</h4>
        <a href="https://www.ch10.co.il/news/555053/"/>
        <a href="https://www.ch10.co.il/news/553098/"/>
        <a href="https://www.ch10.co.il/news/549361/"/>
        <a href="https://www.ch10.co.il/news/549338/"/>
        <a href="https://www.ch10.co.il/news/548369/"/>
        <a href="https://www.ch10.co.il/news/547391/"/>
      </related>
    </article>
  </body>
</html>