<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2834230-cogoric-do-zagalnogo-fondu-budzetu-nadijslo-podatkiv-na-53-milardi-bilse.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T13:36:00+00:00"/>
    <meta property="og:title" content="Цьогоріч до загального фонду бюджету надійшло податків на 53 мільярди більше"/>
    <meta property="og:description" content="До загального фонду державного бюджету у січні-листопаді 2019 року надійшло 410,7 млрд грн податків та платежів, що на 53 млрд грн більше, ніж за аналогічний період минулого року."/>
  </head>
  <body>
    <article>
      <h1>Цьогоріч до загального фонду бюджету надійшло податків на 53 мільярди більше</h1>
      <h2>До загального фонду державного бюджету у січні-листопаді 2019 року надійшло 410,7 млрд грн податків та платежів, що на 53 млрд грн більше, ніж за аналогічний період минулого року.</h2>
      <address>
        <time datetime="2019-12-09T13:36:00+00:00">09 Dec 2019, 13:36</time>
      </address>
      <p>Про це повідомляє <a href="https://tax.gov.ua/media-tsentr/novini/400062.html">пресслужба Державної податкової служби.</a></p>
      <p>"У січні-листопаді до загального фонду державного бюджету надійшло 410,7 млрд грн податків та платежів, що на 53 млрд грн більше, ніж за аналогічний період минулого року. В тому числі у листопаді бюджет отримав 51,6 млрд грн, що на 6,4 млрд грн більше, ніж у листопаді 2018 року", - йдеться в повідомленні.</p>
      <p>Зокрема, за 11 місяців платники перерахували до <a href="https://www.ukrinform.ua/tag-budzet">бюджету</a> 101 млрд грн податку на прибуток, що на 6,48 млрд грн більше, ніж очікувалося (індикатив виконаний на 106,9 %). Разом із тим об’єктивні фактори вплинули на погіршення динаміки сплати окремих податків. У жовтні спостерігалася активізація експортно-імпортних операцій, що прямо вплинуло на показники сплати ПДВ. Також у цей період окремі виробники цигарок скорочували або призупиняли виробництво. Зокрема, в жовтні обсяги реалізації сигарет на внутрішній ринок скоротилися на 44,8%. Це негативно позначилося на динаміці сплати як акцизного податку, так і інших податків, зокрема ПДВ.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2796243-zagalnij-fond-derzbudzetu-nedootrimav-72-zaplanovanih-nadhodzen-packan.html">Загальний фонд держбюджету недоотримав 7,2% запланованих надходжень - Пацкан</a>
      </blockquote>
      <p>Очільник ДПС наголосив на необхідності посилити роботу з державними підприємствами щодо повноти сплати частини чистого прибутку. Станом на 1 грудня 612 державних підприємств мають заборгованість перед бюджетом з цього платежу більше 4 млрд гривень.</p>
      <p>«Сплачувати податки мають всі, в тому числі і державні підприємства – це їх прямий конституційний обов’язок. І ми маємо окремо попрацювати з керівниками держпідприємств і донести до них цей меседж. Я особисто доповім Прем’єру, хто відмовився цей обов’язок виконувати, щоб по відношенню до них ухвалювалися відповідні оргвисновки. Загалом, я бачу непогану перспективу: у нас є всі можливості, аби забезпечити повноту надходжень до бюджету у грудні і по року в цілому», - зауважив Верланов.</p>
    </article>
  </body>
</html>