<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/sbohem-windows-10-mobile-systemu-zitra-definitivne-konci-podpora-39618"/>
    <meta property="og:site_name" content="mobilenet.cz"/>
    <meta property="article:published_time" content="2019-12-09T13:15:00+00:00"/>
    <meta property="og:title" content="Sbohem Windows 10 Mobile. Systému zítra definitivně končí podpora"/>
    <meta property="og:description" content="Operační systém od Microsoftu určený mobilním telefonům na trhu neuspěl Jeho poslední verze známá jako Windows 10 Mobile bude zítra vyřazena z podpory"/>
  </head>
  <body>
    <article>
      <h1>Sbohem Windows 10 Mobile. Systému zítra definitivně končí podpora</h1>
      <address><time datetime="2019-12-09T13:15:00+00:00">09 Dec 2019, 13:15</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Operační systém od Microsoftu určený mobilním telefonům na trhu neuspěl <br/>   •  Jeho poslední verze známá jako Windows 10 Mobile bude zítra vyřazena z podpory</b>
      </p>
      <p>Historie operačního systému Windows 10 Mobile se začala psát na sklonku roku 2015, tehdy se s velkou slávou představily <a href="https://mobilenet.cz/katalog/microsoft-lumia-950">Lumie 950</a>, <a href="https://mobilenet.cz/katalog/microsoft-lumia-950-xl">950 XL</a> a <a href="https://mobilenet.cz/katalog/microsoft-lumia-550">550</a>. Další z mnoha snah Microsoftu o prosazení na mobilním trhu s operačními systémy přišla vniveč, a to navzdory slušným ambicím i propracovaností systému. Telefonů příliš nepřibývalo a podíl Windows 10 Mobile na trhu se pohyboval v řádech jednotek procent. Jinými slovy: neohrozil iOS, natož dominantní Android.</p>
      <related>
        <h4>Přečtěte si také</h4>
        <a href="https://mobilenet.cz/clanky/zkusi-to-microsoft-znovu-s-mobily-a-proc-by-nemel-glosa-35547"/>
      </related>
      <p>Vůbec poslední velká aktualizace Windows 10 Mobile s označením 1709 dorazila v říjnu 2017, tedy před více než dvěma lety. Následně se Microsoft zavázal ke klasické udržovací podpoře, která obnáší například vydávání bezpečnostních záplat. Jenže i tato část se nachýlila ke svému konci. Jak se můžete dozvědět ze <a href="https://support.microsoft.com/en-in/help/18403/lifecycle-faq-device-operating-systems">stránek Microsoftu</a>, jakákoliv podpora Windows 10 Mobile definitivně skončí 10. prosince 2019. Znamená to, že po tomto datu již na vaše telefony nedorazí žádná další aktualizace, a to ani v případě nejvyšší potřeby.</p>
      <p>Současně dodejme, že telefony s Windows 10 Mobile budou fungovat dále, prozatím zůstává aktivní i obchod s aplikacemi Windows Store. Co se týče samotných aplikací třetích stran, záleží na jednotlivých vývojářích, jak se postaví k podpoře. Důvodů, proč systém Windows 10 Mobile neobstál, je jistě více. Svou vlastní teorii má i samotný zakladatel společnosti <a href="https://mobilenet.cz/clanky/i-bill-gates-ma-teorii-proc-mobilni-windows-neuspela-39377">Bill Gates</a>.</p>
      <related>
        <h4>Související články</h4>
        <a href="https://mobilenet.cz/clanky/mate-lumii-950-xl-muzete-si-na-ni-zahrat-legendarni-fallout-z-roku-1997-36977"/>
        <a href="https://mobilenet.cz/clanky/i-bill-gates-ma-teorii-proc-mobilni-windows-neuspela-39377"/>
        <a href="https://mobilenet.cz/clanky/podpora-windows-10-mobile-bude-oficialne-ukoncena-10-prosince-2019-36957"/>
        <a href="https://mobilenet.cz/clanky/vse-pod-jednou-strechou-microsoft-predstavil-novou-aplikaci-office-39358"/>
        <a href="https://mobilenet.cz/clanky/novy-edge-se-ukazuje-na-macos-37918"/>
        <a href="https://mobilenet.cz/clanky/novy-edge-nefungoval-se-sluzbami-googlu-pry-to-neni-zamer-37784"/>
      </related>
    </article>
  </body>
</html>