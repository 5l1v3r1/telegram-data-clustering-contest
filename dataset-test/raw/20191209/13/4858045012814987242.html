<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/nou-record-pentru-disney-incasari-de-1194-de-miliarde-de-dolari-la-nivel-mondial_1411216.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T13:01:58+00:00"/>
    <meta property="og:title" content="Nou record pentru Disney: încasări de 11,94 de miliarde de dolari la nivel mondial"/>
    <meta property="og:description" content="Compania Disney, care are o cotă de piață de 33% în SUA, a stabilit un nou record de încasări anual, după ce a vândut bilete de 11,94 de..."/>
  </head>
  <body>
    <article>
      <h1>Nou record pentru Disney: încasări de 11,94 de miliarde de dolari la nivel mondial</h1>
      <address><time datetime="2019-12-09T13:01:58+00:00">09 Dec 2019, 13:01</time> by <a rel="author">Roxana Ghiorghian</a></address>
      <p>
        <b>Compania Disney, care are o cotă de piață de 33% în SUA, a stabilit un nou record de încasări anual, după ce a vândut bilete de 11,94 de miliarde de dolari la nivel mondial, potrivit The Hollywood Reporter, scrie Mediafax.</b>
      </p>
      <p>Recordul anterior a fost stabilit tot de compania Disney, în 2016, cu încasări de 7,6 miliarde de dolari la nivel mondial.</p>
      <p>Compania Disney a făcut publice noile cifre duminică, anunțând încasări de 3,28 de miliarde de dolari în SUA și de 6,72 de miliarde de dolari pe celelalte piețe.</p>
      <p>Acestor cifre li se adaugă veniturile generate de titlurile Fox, după ce compania a fost preluată de Disney la sfârșitul lunii martie, totalul fiind de 11,94 de miliarde de dolari.</p>
      <p>Disney pregătește lansarea unei noi superproducții, "Star Wars: Skywalker - Ascensiunea/ Star Wars: The Rise of Skywalker", de J. J. Abrams, pe 18 decembrie, și rămâne de văzut ce venituri va genera și aceasta.</p>
      <p>Cel mai recent succes al studiourilor Disney este "Regatul de Gheață 2/ Frozen 2", care, până duminică, generase încasări de 919,7 milioane de dolari. Acesta ar putea deveni al șaselea film Disney lansat anul acesta care depășește pragul de încasări de un miliard de dolari, după "Răzbunătorii: Sfârșitul jocului/ Avengers: Endgame", de Anthony și Joe Russo, devenit anul acesta lider în topul peliculelor cu cele mai mari încasări din istorie (2,8 miliarde de dolari), "Regele Leu/ The Lion King" (1,66 de miliarde de dolari), "Captain Marvel" (1,13 miliarde de dolari), "Povestea Jucăriilor 4/ Toy Story 4" (1,07 miliarde de dolari) și "Aladdin" (1,05 miliarde de dolari).</p>
      <p>Recordul anterior pentru filme care au depășit pragul de încasări de 1 miliard de dolari în decursul unui an a fost stabilit tot de Disney, cu patru, în 2016.</p>
    </article>
  </body>
</html>