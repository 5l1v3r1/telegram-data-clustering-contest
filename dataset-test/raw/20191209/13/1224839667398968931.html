<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/geniki-syneleysi-enwsis-dimwn-kyproy-a-114116.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-12-09T13:03:00+00:00"/>
    <meta property="og:title" content="Στη Γενική Συνέλευση της Ένωσης Δήμων Κύπρου o Γ.Γ. της ΚΕΔΕ"/>
    <meta property="og:description" content="Στην Ετήσια Γενική Συνέλευση της Ένωσης Δήμων Κύπρου παραβρέθηκε και μίλησε ο Γενικός Γραμματέας της ΚΕΔΕ Δημήτρης Καφαντάρης, εκπροσωπώντας τον Πρόεδρο Δημήτρη Παπαστεργίου και το Διοικητικό Συμβούλιο της ΚΕΔΕ."/>
  </head>
  <body>
    <article>
      <h1>Στη Γενική Συνέλευση της Ένωσης Δήμων Κύπρου o Γ.Γ. της ΚΕΔΕ</h1>
      <address>
        <time datetime="2019-12-09T13:03:00+00:00">09 Dec 2019, 13:03</time>
      </address>
      <p>Στην Ετήσια Γενική Συνέλευση της Ένωσης Δήμων Κύπρου παραβρέθηκε και μίλησε ο Γενικός Γραμματέας της ΚΕΔΕ Δημήτρης Καφαντάρης, εκπροσωπώντας τον Πρόεδρο Δημήτρη Παπαστεργίου και το Διοικητικό Συμβούλιο της ΚΕΔΕ.</p>
      <p>Η Γενική Συνέλευση πραγματοποιήθηκε σήμερα στη Λευκωσία, παρουσία του Προέδρου της Κυπριακής Δημοκρατίας Νίκου Αναστασιάδη και του Υπουργού Εσωτερικών της Κύπρου Νίκου Νουρή.</p>
      <p>Κατά τη διάρκεια των εργασιών της Γενικής Συνέλευσης έγινε η παρουσίαση της Διοικητικής Μεταρρύθμισης που προωθεί η κυβέρνηση για τους Δήμους, η οποία επικυρώθηκε από τους αιρετούς πριν την κατάθεση και ψήφισή της από την Βουλή των Αντιπροσώπων. Οι βασικές μεταρρυθμίσεις που προωθούνται αφορούν στη συνένωση Δήμων, την οικονομική και διοικητική αυτοτέλεια της Αυτοδιοίκησης, καθώς και την μεταφορά των αρμοδιοτήτων και πόρων.</p>
      <p>Κατά την ομιλία του ο Γενικός Γραμματέας της ΚΕΔΕ Δημήτρης Καφαντάρης, μετέφερε την εμπειρία της Ελληνικής Τοπικής Αυτοδιοίκησης, η οποία τα τελευταία χρόνια έχει υποστεί τρεις συνεχείς μεταρρυθμίσεις.</p>
      <p>Ο κ. Καφαντάρης υπογράμμισε μεταξύ των άλλων πως «κάθε μεταρρύθμιση είναι και μία πρόκληση για την ίδια την Αυτοδιοίκηση, έτσι ώστε να ισχυροποιείται και να εξελίσσεται ο πιο αντιπροσωπευτικός και κοντά στον πολίτη  θεσμός, προς όφελος των κοινωνιών και της τοπικής ανάπτυξης».</p>
      <p>Επίσης κάλεσε εκ μέρους του Προέδρου της ΚΕΔΕ, Δ. Παπαστεργίου και του Δ.Σ. της Ένωσης την ηγεσία της Ένωσης Δήμων Κύπρου, σε συνεχή συνεργασία με ανταλλαγή τεχνογνωσίας και καλών πρακτικών, για το καλό των τοπικών κοινωνιών Ελλάδας και Κύπρου.</p>
    </article>
  </body>
</html>