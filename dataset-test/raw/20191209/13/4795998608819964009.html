<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://t24.com.tr/haber/donald-trump-bana-oy-vermek-zorundasiniz-baska-sansiniz-yok,851448"/>
    <meta property="og:site_name" content="T24"/>
    <meta property="article:published_time" content="2019-12-09T13:12:00+00:00"/>
    <meta property="og:title" content="Donald Trump: Bana oy vermek zorundasınız, başka şansınız yok"/>
    <meta property="og:description" content="Trump'ın 2020 seçimleri öncesi Yahudi vatandaşardan oy istedi"/>
  </head>
  <body>
    <article>
      <h1>Donald Trump: Bana oy vermek zorundasınız, başka şansınız yok</h1>
      <h2>Trump'ın 2020 seçimleri öncesi Yahudi vatandaşardan oy istedi</h2>
      <address>
        <time datetime="2019-12-09T13:12:00+00:00">09 Dec 2019, 13:12</time>
      </address>
      <p>ABD Başkanı Donald Trump, İsrail-Amerikan Konseyi’nin (IAC) Florida eyaletinde cumartesi günü gerçekleşen yıllık konferansına katıldı. Konferansa dair paylaşılan görüntülerde Trump esprili bir tonda, “Birçoğunuz emlak işinde çünkü sizi iyi tanıyorum. Acımasız katillersiniz. Hiç de iyi insanlar değilsiniz. Benim için oy vermek zorundasınız, başka şansınız yok” dedi.<br/>Haaretz'in haberine göre, İsrailli ve Amerikalı 4 binden fazla dinleyiciye hitap eden Trump, “Halkımızın, bu ülkenin halkının İsrail’i daha çok sevmesini sağlamak zorundayız. Çünkü kendileri harika ancak İsrail’i yeterince sevmeyen Yahudi insanlarımız var” ifadelerini kullandı.  <br/>“Pocahontas” lakabını taktığı Demokrat aday Elizabeth Warren’in servet vergisi planını da hatırlatan Trump, Yahudi seçmenlere mal varlıkları üzerinden göndermelerde bulunması nedeniyle bazı çevrelerce “antisemitik” bulunan konuşmasında şunları söyledi:<br/>"Pocahontas’a oy vermeyeceksiniz, size söylüyorum. Servet vergisi için oy vermeyeceksiniz. Hadi servetinizin yüzde 100’ünü alalım. Hayır hayır. Beni sevmiyor olsanız bile -ki içinizden bazıları gerçekten sevmiyor- en büyük destekçilerim siz olacaksınız. Çünkü onlar (Demokratlar) seçilirse 15 dakika içinde iflas edersiniz."<br/>Trump sözlerine “Yahudi devletinin Beyaz Saray’da başkanınız Donald J. Trump’tan daha iyi bir arkadaşı hiç olmadı. Diğer siyasetçilerin aksine ben verdiğim sözleri tuttum” şeklinde devam etti.</p>
      <figure>
        <iframe src="https://www.youtube.com/embed/t9Y7GvckMBg" width="560" height="315" data-service="Youtube" scrolling="no"/>
      </figure>
    </article>
  </body>
</html>