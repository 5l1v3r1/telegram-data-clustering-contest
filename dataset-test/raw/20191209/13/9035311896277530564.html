<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/12/09/boris-johnsonun-eski-kose-yazilari-ortaya-cikti-homofobik-islamofobik-ve-cinsiyetci"/>
    <meta property="og:site_name" content="euronews"/>
    <meta property="article:published_time" content="2019-12-09T13:11:37+00:00"/>
    <meta property="og:title" content="Johnson'un eski köşe yazıları seçimlere 3 gün kala manşetlere taşındı"/>
    <meta property="og:description" content="İngiltere Başbakanı Boris Johnson'ın gazeteciliği döneminde kaleme aldığı makaleler, erken genel seçimlere 3 gün kala tartışmaların odağına oturdu. Muhafazakar liderin yıllar önce kaleme aldığı makalelerde, bekar anneleri, İslam dinini ve eş cinselleri hedef aldığı ortaya çıktı."/>
  </head>
  <body>
    <article>
      <h1>Johnson'un eski köşe yazıları seçimlere 3 gün kala manşetlere taşındı</h1>
      <address><time datetime="2019-12-09T13:11:37+00:00">09 Dec 2019, 13:11</time> by <a rel="author">Tuba Altunkaya</a></address>
      <p>İngiltere Başbakanı Boris Johnson'ın gazeteciliği döneminde kaleme aldığı makaleler, erken genel seçimlere 3 gün kala tartışmaların odağına oturdu.</p>
      <p>İngiliz basınında yer alan haberlere göre muhafazakar lider, bir dönem editörü olduğu The Spectator dergisindeki köşe yazılarında bekar anneleri, İslam dinini ve eş cinselleri hedef alarak homofobik, islamofobik ve cinsiyetçi cümlelere imza attı.</p>
      <p>Muhafazakar Parti lideri Johnson'ın, 1995'te yazdığı bir makalede, bekar anneleri "gayrimeşru, cahil, agresif" olarak tanımladığı ortaya çıktı. Başka bir köşe yazısında "Kuran'ı okuyan gayrimüslim için islamofobi doğal bir tepkidir" diyen Johnson, "Sorun İslam dinidir" diye yazmıştı. Başbakanın, 30'lu yaşlarında yazdığı, kolluk kuvvetlerine eş cinsellerin alınmamasını destekleyen diğer bir makalesi de mercek altına alındı. Johnson'un Şilili diktatör Augusto Pinochet'i savunduğu cümleleri de eleştiri listesinde yerini aldı.</p>
      <p>Peçe takan Müslüman kadınları 'posta kutusu ve banka soyguncuları'na <a href="https://tr.euronews.com/2019/12/03/uefa-baskan-ceferin-ingiltere-basbakan-boris-johnson-irkciligs-koruklemekle-sucladi">benzeten</a> Muhafazakar Partili İngiliz başbakan, bu sözleri için geçtiğimiz ay özür dilemişti. Tekrar gün yüzüne çıkan tartışmalı makaleleri içinse henüz Johnson'dan bir açıklama gelmedi.</p>
      <ul>
        <li>
          <a href="https://tr.euronews.com/2019/11/06/ingiltere-de-secim-kampanyasi-resmen-basladi-liderler-ne-mesaj-veriyor">İngiltere'de seçim kampanyası resmen başladı: Liderler ne mesaj veriyor?</a>
        </li>
        <li>
          <a href="https://tr.euronews.com/2019/11/27/ingiltere-basbakan-boris-johnson-partisindeki-islamofobi-icin-ozur-diledi">İngiltere Başbakanı Boris Johnson, partisindeki İslamofobi için özür diledi</a>
        </li>
        <li>
          <a href="https://tr.euronews.com/2019/12/07/johnson-corbyn-tv-de-karsilasti-anketler-muhafazakarlari-isaret-ediyor">Johnson-Corbyn TV'de karşılaştı: Anketler Muhafazakarları işaret ediyor</a>
        </li>
      </ul>
      <h3>Tartışmalar ilk değil</h3>
      <p>Johnson, The Spectator dergisinde yer alan makalelerle ilgili ilk kez gündeme gelmiyor. İngiliz lider derginin editörüyken, Yunan köşe yazarı Taki'nin "siyahilerin IQ'su düşük olduğu" ifadesi yer alan köşe yazısını yayınladığı için 2008 yılında okurlardan özür dilemek zorunda kalmıştı.</p>
      <p>Siyasi partiler içinde antisemitizm ve islamofobinin, Brexit kadar konuşulduğu ülke halk perşembe günü sandık başına gidecek.</p>
    </article>
  </body>
</html>