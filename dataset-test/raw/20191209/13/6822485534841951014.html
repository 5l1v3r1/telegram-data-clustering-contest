<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918098.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T13:10:00+00:00"/>
    <meta property="og:title" content="معاون وزیر راه و شهرسازی: بسیاری از متقاضیان مسکن ملی شرایط قانونی را ندارند"/>
    <meta property="og:description" content="محمود محمودزاده در گفت‌وگو با ایسنا اظهار کرد: از روز شنبه ۱۶ آذرماه ثبت نام طرح اقدام ملی مسکن در فاز سوم در پنج استانِ همدان، یزد، چهارمحال و بختیاری، خوزستان و کرمانشاه آغاز و مهلت پایانی ۱۹ آذرماه تعیین شده بود اما در همان روز اول ظرفیت نام‌نویسی در استان یزد به پایان رسید و روز بعد نیز  سایر استان‌ها به حد نهایی ثبت نام رسیدند."/>
  </head>
  <body>
    <article>
      <h1>معاون وزیر راه و شهرسازی: بسیاری از متقاضیان مسکن ملی شرایط قانونی را ندارند</h1>
      <address>
        <time datetime="2019-12-09T13:10:00+00:00">09 Dec 2019, 13:10</time>
      </address>
      <p>معاون وزیر راه و شهرسازی با بیان این‌که حدود ۲۵ درصد کسانی که برای مسکن ملی ثبت نام می‌کنند فاقد شرایط قانونی هستند گفت: به فاصله دو روز از آغاز نام‌نویسی در پنج استان همدان، یزد، چهارمحال و بختیاری، خوزستان و کرمانشاه ظرفیت ثبت نام تکمیل شد.</p>
      <p>محمود محمودزاده در گفت‌وگو با ایسنا اظهار کرد: از روز شنبه ۱۶ آذرماه ثبت نام طرح اقدام ملی مسکن در فاز سوم در پنج استانِ همدان، یزد، چهارمحال و بختیاری، خوزستان و کرمانشاه آغاز و مهلت پایانی ۱۹ آذرماه تعیین شده بود اما در همان روز اول ظرفیت نام‌نویسی در استان یزد به پایان رسید و روز بعد نیز  سایر استان‌ها به حد نهایی ثبت نام رسیدند.</p>
      <p>وی افزود: به دلیل عدم تعادل عرضه و تقاضا، ظرفیت بازار مسکن بسیار زیاد است. چند سالی است که در بخش خصوصی ساخت و ساز، پایین آمده و به همین لحاظ فاصله قابل ملاحظه‌ای بین عرضه و تقاضا در بازار ایجاد شده  و علت استقبال مردم از طرح اقدام ملی نیز همین موضوع  است. البته بسیاری از کسانی که در این طرح ثبت نام می‌کنند واجد شرایط نیستند. به عنوان مثال در یکی از شهرها فرم «ج»۶۰ درصد ثبت نام کنندگان قرمز بود و متوسط کشوری به حدود ۲۵ درصد می‌رسد.</p>
      <p>معاون مسکن و ساختمان وزیر راه و شهرسازی در این خصوص توضیح داد: بعد از این‌که شرایط متقاضیان بررسی شد افرادی که شرایط لازم را ندارند حذف و ظرفیت خالی مجددا برای ثبت نام واجدین شرایط ارایه می‌شود. نکته این است که نمی‌توان بیش از امکانات و اراضی تامین شده اقدام به ثبت نام کرد و به نسبتی که استان‌ها بتوانند زمین مناسب برای این طرح تامین کنند نام‌نویسی از واجدین  شرایط انجام می‌شود.</p>
      <p>
        <b>ثبت نام مسکن ملی در تهران از ۳۰ آذرماه</b>
      </p>
      <p>محمودزاده درباره زمان ثبت نام متقاضیان طرح اقدام ملی مسکن در استان تهران گفت: از ۳۰ آذرماه  نام‌نویسی در شهر  تهران آغاز می‌شود. فعلا دو شهر جدید پردیس و پرند آماده ثبت نام هستند اما در سایر شهرستان‌های استان تهران هم زمین تامین شده و چند روز مانده به آغاز نام‌نویسی، تعداد و جزئیات مربوط به این شهرها اعلام می‌شود.</p>
      <p>وی در پاسخ به این سوال که آیا زیرساخت‌های لازم در شهرهایی که مسکن ملی عرضه  می‌شود فراهم است یا خیر، اظهار کرد:  در زمین‌هایی که برای طرح اقدام ملی آماده‌سازی می‌شوند تلاش بر این است که مسائل و مشکلات نسبت به طرح مسکن مهر، کمتر باشد ولی نمی‌توان گفت که  الزاما همه این مناطق دارای خدمات روبنایی است. در طرح مسکن مهر دئر بعضی مناطق، توسعه خدمات و زیرساخت‌ها از ساخت و سازها عقب بود ولی انشاءالله در طرح اقدام ملی این مشکل را نخواهیم داشت.</p>
      <p>معاون وزیر راه و شهرسازی گفت: انشعابات آب، برق و گاز معمولا در محدوده طرح اقدام ملی فراهم است اما در بخش خدمات روبنایی مثل مدرسه، مسجد و غیره کمبودهایی داریم که البته تلاش این است پروژه‌ها در نقاطی تعریف شود که این مشکلات را نداشته باشد.</p>
    </article>
  </body>
</html>