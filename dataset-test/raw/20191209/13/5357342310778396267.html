<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gry-online.pl/newsroom/gracze-fortnite-obejrza-fragment-star-wars-9-w-grze/z91d1ba"/>
    <meta property="og:site_name" content="GRY-Online.pl"/>
    <meta property="article:published_time" content="2019-12-09T13:58:01+00:00"/>
    <meta property="og:title" content="Gracze Fortnite obejrzą fragment Star Wars 9 w grze"/>
    <meta property="og:description" content="Gracze Fortnite wkrótce będą mieli okazję przedpremierowo obejrzeć fragment filmu Gwiezdne wojny: Skywalker. Odrodzenie. Zostanie on wyświetlony w wirtualnym kinie Risky Reels 14 grudnia o godzinie 19:30 czasu polskiego."/>
  </head>
  <body>
    <article>
      <h1>Gracze Fortnite obejrzą fragment Star Wars 9 w grze</h1>
      <h2>Gracze Fortnite wkrótce będą mieli okazję przedpremierowo obejrzeć fragment filmu Gwiezdne wojny: Skywalker. Odrodzenie. Zostanie on wyświetlony w wirtualnym kinie Risky Reels 14 grudnia o godzinie 19:30 czasu polskiego.</h2>
      <address><time datetime="2019-12-09T13:58:01+00:00">09 Dec 2019, 13:58</time> by <a rel="author" href="https://www.gry-online.pl/user.asp?ID=626719" target="_blank">AlexB</a></address>
      <p>Niezależnie od tego, czy ktoś uważa <a href="https://www.gry-online.pl/gry/fortnite-battle-royale/z14f1f">Fortnite: Battle Royale</a> za przyjemną sieciową strzelankę, czy też rak toczący branżę gier, jedno trzeba uczciwie przyznać – jest to szalenie popularny fenomen kulturowy. Nic zatem dziwnego, że wielkie wytwórnie filmowe chętnie nawiązują współpracę z firmą Epic Games i promują w jej przebojowej produkcji swoje nadchodzące filmy. Stąd specjalne eventy tematycznie związane z <a href="https://www.gry-online.pl/newsroom/wystartowalo-fortnite-x-avengers-endgame/za1c04b">Avengersami</a> czy <a href="https://www.gry-online.pl/newsroom/halle-berry-dolacza-do-keanu-reevesa-w-nowej-skorce-fortnite/z21c5cf">Johnem Wickiem</a>. Z kolei w ubiegłym tygodniu w grze wystartowało wydarzenie, w którym rolę główną grają <a href="https://www.gry-online.pl/newsroom/fortnite-x-star-wars-szturmowcy-z-gwiezdnych-wojen-w-hicie-epic-g/z11cfe2">Gwiezdne wojny</a>. W jego ramach zdobyć można skórkę Szturmowca, a na niebie pojawił się gwiezdny niszczyciel. Jak się jednak okazuje, na tym nie koniec. <b>Pojawiło się ogłoszenie, że 14 grudnia gracze </b><b><i>Fortnite</i></b><b> będą mogli przedpremierowo obejrzeć część filmu </b><b><i>Gwiezdne wojny: Skywalker. Odrodzenie</i></b><b>.</b></p>
      <p><b>Pokaz fragmentu produkcji stanowiącej domknięcie najnowszej trylogii </b><b><i>Gwiezdnych wojen</i></b><b> odbędzie się w kinie samochodowym Risky Reels,</b> które znajduje się mniej więcej na środku mapy <i>Fortnite: Battle Royale</i>. W dniu wydarzenia jego podwoje otworzą się o godzinie 19:30 czasu polskiego. Sam seans rozpocznie się pół godziny później. Na czas eventu najprawdopodobniej wyłączona zostanie możliwość eliminowania przeciwników.</p>
      <p>Warto jeszcze zaznaczyć, że <b>fortnite'owy pokaz fragmentu filmu </b><b><i>Gwiezdne wojny: Skywalker. Odrodzenie </i></b><b>uświetni reżyser filmu, czyli J.J. Abrams.</b> Pojawi się on w formie wirtualnego awatara i niewykluczone, że wygłosi małą przemowę przed startem seansu.</p>
      <p>
        <b>
          <i>Gwiezdne wojny: Skywalker. Odrodzenie</i>
        </b>
        <b> zadebiutuje w kinach 19 grudnia.</b>
      </p>
      <figure>
        <img src="https://www.gry-online.pl/Galeria/Html/Wiadomosci/443287781.jpg"/>
        <figcaption>Na graczy Fortnite czeka olbrzymia atrakcja związana z Gwiezdnymi wojnami.</figcaption>
      </figure>
      <p>Przypominamy, że to nie będzie pierwsze tego typu nietypowe wydarzenie w <i>Fortnite</i>. <b>Na początku tego roku w grze miał miejsce krótki, dziesięciominutowy występ DJ-a Marshmello, który </b><a href="https://www.gry-online.pl/newsroom/wczorajszy-koncert-w-grze-fortnite-przyciagnal-ponad-10-milionow/za1ba5a">obejrzało</a><b> przeszło 10 milionów osób.</b> Czy przedpremierowemu pokazowi fragmentu <i>Gwiezdnych wojen</i> uda się zbliżyć do tego wyniku? Przekonamy się o tym już w najbliższą sobotę.</p>
      <figure>
        <img src="https://cdn.gracza.pl/im/2019/gol-newsroom.png"/>
      </figure>
      <p>Zapraszamy Was do <a href="https://www.facebook.com/golnewsroom/">polubienia profilu Newsroomu na Facebooku</a>. Znajdziecie tam nie tylko najciekawsze wiadomości, ale i szereg miłych dodatków.</p>
    </article>
  </body>
</html>