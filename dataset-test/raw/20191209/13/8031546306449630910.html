<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110620-Izvadiha-Rusiya-ot-Olimpiadite-v-Tokio-i-Pekin"/>
    <meta property="og:site_name" content="Канал 3"/>
    <meta property="article:published_time" content="2019-12-09T13:01:00+00:00"/>
    <meta property="og:title" content="Извадиха Русия от Олимпиадите в Токио и Пекин"/>
    <meta property="og:description" content="Причина за тежкото наказание е установяването на масово фалшифициране на данни и допинг проби от страна на РУСАДА"/>
  </head>
  <body>
    <article>
      <h1>Извадиха Русия от Олимпиадите в Токио и Пекин</h1>
      <h2>Причина за тежкото наказание е установяването на масово фалшифициране на данни и допинг проби от страна на РУСАДА</h2>
      <address>
        <time datetime="2019-12-09T13:01:00+00:00">09 Dec 2019, 13:01</time>
      </address>
      <p>
        <b>Световната антидопингова агенция (УАДА) наказа Русия с изваждане от всички международни състезания за период от четири години, което включва следващите Летни Олимпийски игри в Токио през 2020 и Зимната олимпиада в Пекин две години по-късно.</b>
      </p>
      <p>На днешното си заседание в Лозана УАДА потвърди поисканото наказание от специалната комисия на организацията, която направи разследване на Руската антидопингова агенция (РУСАДА). <b><i>"Препоръката на комисията по съответствие бе приета единодушно"</i></b>, се казва в краткото съобщение на УАДА.</p>
      <p>Причина за тежкото наказание е установяването на масово фалшифициране на данни и допинг проби от страна на РУСАДА, което разследващата комисия установи след дълго разследване. В края на миналата седмица президентът на Международния олимпийски комитет Томас Бах заяви, че МОК ще се съобрази с решението на УАДА, каквото и да бъде то, което означава, че Русия действително ще бъда наказана за Олимпиадите в Токио и Пекин. Все пак всички руски спортисти, които докажат, че не са имали взаимоотношения с РУСАДА, да бъдат допуснати до участие на Игрите, но най-вероятно под неутрален флаг. Със сигурност на Олимпиадата няма да бъдат допуснати официални представители на Русия, нито пък страната ще може да бъде домакин на каквото и да е международни спортни състезания.</p>
      <p><b><i>"Руските спортисти ще трябва да докажат, че не са имали нищо общо с несъответствието на данните на РУСАДА, не са били замесени в допинг схемите, описани в доклада МакЛарън, и че техни проби не са били засегнати от манипулациите"</i></b>, заяви говорителят на УАДА Джеймс Фицджералд след заседанието в Лозана.</p>
      <p>Препоръката на специалната комисия за наказанието бе направена, след като беше анализирана информацията от замесената в прикриване на систематична употреба на допинг лаборатория в Москва, предоставена на УАДА през януари.</p>
      <p>Едно от изискванията на УАДА за премахване на наказанията на Русия, което беше решено през септември 2018 г., беше лабораторията в Москва да предостави всичката налична информация, без да я редактира. Преди възстановяването на правата, руската антидопингова агенция РУСАДА беше наказана в продължение на 3 години, заради разкрита схема за прикриване на допингирани атлети.</p>
      <p>В изявление УАДА каза, че предоставената им от руснаците информация за московската лаборатория не е била "нито пълна, нито автентична". Световната централа твърди, че руснаците са премахнали стотици доказателства за нарушения и са изтрили множество файлове.</p>
      <related>
        <h4>Още по темата</h4>
        <a href="http://kanal3.bg/news/sport/other_sports/84455-Tomas-Bah%253A-Sofiya-tryabva-da-kandidatstva-za-domakin-na-Zimnite-olimpiyski-igri-%2528VIDEO%2529"/>
        <a href="http://kanal3.bg/news/sport/Winter_sports/73659-Sedem-grada-shte-se-boryat-za-domakinstvo-na-Zimnite-olimpiyski-igri-2026"/>
      </related>
    </article>
  </body>
</html>