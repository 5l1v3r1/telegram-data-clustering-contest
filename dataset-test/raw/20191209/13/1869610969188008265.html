<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/social/ofiterul-care-i-a-trimis-jurnalistei-emilia-sercan-mesaje-de-amenintare-condamnat-la-inchisoare-cu-amanarea-executarii-decizia-tribunalului-bucuresti-18660152"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T13:47:00+00:00"/>
    <meta property="og:title" content="Ofiţerul care i-a trimis jurnalistei Emilia Şercan mesaje de ameninţare, condamnat la închisoare cu amânarea executării. Decizia Tribunalului Bucureşti"/>
    <meta property="og:description" content="Magistraţii Tribunalului Bucureşti l-au condamnat la 1 an de închisoare cu amânarea executării pedepsei pe Adrian Bărbulescu, cel care i-a trimis mesaje de ameninţare jurnalistei Emilia Şercan. Ofiţerul şi-a..."/>
  </head>
  <body>
    <article>
      <h1>Ofiţerul care i-a trimis jurnalistei Emilia Şercan mesaje de ameninţare, condamnat la închisoare cu amânarea executării. Decizia Tribunalului Bucureşti</h1>
      <h2>Magistraţii Tribunalului Bucureşti l-au condamnat la 1 an de închisoare cu amânarea executării pedepsei pe Adrian Bărbulescu, cel care i-a trimis mesaje de ameninţare jurnalistei Emilia Şercan. Ofiţerul şi-a recunoscut vina. Decizia poate fi atacată.</h2>
      <address><time datetime="2019-12-09T13:47:00+00:00">09 Dec 2019, 13:47</time> by <a rel="author" href="https://www.mediafax.ro/autor/departamentul-social-mediafax" target="_blank">Departamentul Social</a></address>
      <p>Adrian Bărbulescu, ofiţerul de poliţie care i-a trimis mesaje de ameninţare Emiliei Şercan a fost condamnat la 1 an de închisoare de Tribunalul Bucureşti, însă nu va executa pedeapsa, ci va fi supravegheat o perioadă de 2 ani.</p>
      <p>Instanţa a admis acordul de recunoaştere a vinovăţiei. Decizia poate fi atacată.</p>
      <p>În cursul urmăririi penale, Gheorghe Adrian Bărbulescu şi procurorul au încheiat un acord, ca urmare a recunoaşterii vinovăţiei de către inculpat, in conformitate cu dispozitiile art. 478 C.pr.pen. Acordul de recunoaştere a vinovăţiei are ca obiect recunoaşterea comiterii faptei şi acceptarea încadrării juridice. De asemenea, priveşte felul şi cuantumul pedepsei, precum şi forma de executare a acesteia.</p>
      <p>După încheierea acordului de recunoaştere a vinovăţiei, procurorul a sesizat instanţa competentă să judece cauza în fond şi a trimis acesteia acordul de recunoaştere a vinovăţiei, însoţit de dosarul de urmărire penală. Instanţa a admis astfel acordul de recunoaştere a vinovăţiei şi a pronunţat soluţia cu privire la care s-a ajuns la un acord în cursul urmăririi penale.</p>
      <p>Tot în cauza privind ameninţarea jurnalistei, DNA i-a trimis în judecată pe fostul prorector al Academiei, Petrică Marcoci, şi pe rectorul instituţiei, Adrian Iacob, pentru instigare la şantaj. Cei doi l-ar fi convins pe Adrian Bărbulescu să îi trimită mesaje Emiliei Şercan.</p>
      <p>„La sfârşitul lunii martie – începutul lunii aprilie 2019, inculpaţii Iacob Adrian şi Marcoci Petrică-Mihail, rector, respectiv prorector al Academiei de Poliţie „Alexandru Ioan Cuza”, l-au determinat pe inculpatul Bărbulescu Gheorghe Adrian să transmită unei persoane, jurnalist de investigaţie – persoană vătămată, mesaje de ameninţare (un mesaj tip text şi cinci mesaje folosind aplicaţia Facebook Messenger) pentru a o constrânge să înceteze investigaţiile jurnalistice care îl vizau pe rectorul Academiei de Poliţie, urmărind astfel eliminarea riscurilor pentru cariera lor profesională. Concomitent, cei doi instigatori i-au promis poliţistului care a trimis efectiv mesajele de ameninţare că îi vor asigura protecţia pentru a nu fi tras la răspundere penală şi, pe parcursul săvârşirii faptelor, chiar i-au adresat încurajări”, se arată într-un comunicat al Direcţiei Naţionale Anticorupţie.</p>
      <p>Potrivit procurorilor, la sfârşitul lunii martie – începutul lunii aprilie 2019, rectorul şi prorectorul Academiei i-au cerut lui Bărbulescu Gheorghe Adrian, „profitând de ascendentul pe care li-l dădeau relaţia de subordonare funcţională, diferenţa de vârstă şi de grad profesional, relaţia personală care se dezvoltase între ei şi recunoştinţa acestuia din urmă pentru oportunitatea de a continua să activeze în mediul universitar”, să trimită mesaje de ameninţare jurnalistei Emilia Şercan pentru a o determina să oprească investigaţiile jurnalistice care îl vizau pe rectorul Iacob Adrian.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>