<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/pet-najvecih-proizvodjaca-oruzja-iz-sad/"/>
    <meta property="og:site_name" content="Krstarica"/>
    <meta property="article:published_time" content="2019-12-09T13:32:00+00:00"/>
    <meta property="og:title" content="Pet najvećih proizvođača oružja iz SAD"/>
    <meta property="og:description" content="BON - Sto najvećih firmi za proizvodnju oružja prošle godine povećalo je promet za skoro pet odsto, objavio je Međunarodni institut za istraživanje mira u"/>
  </head>
  <body>
    <article>
      <h1>Pet najvećih proizvođača oružja iz SAD</h1>
      <address><time datetime="2019-12-09T13:32:00+00:00">09 Dec 2019, 13:32</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524238-750x430.jpg"/>
        <figcaption>Foto: Tanjug/Pixabay.com, ilustracija</figcaption>
      </figure>
      <p>BON – Sto najvećih firmi za proizvodnju oružja prošle godine povećalo je promet za skoro pet odsto, objavio je Međunarodni institut za istraživanje mira u Stokholmu (SIPRI).</p>
      <p>Amerikanci dominiraju, ruski promet se blago smanjio, dok za Kinu nema podataka, navodi SIPRI, preneo je Dojče vele.</p>
      <p>Sto najvećih proizvođača oružja i ponuđača vojnih usluga su prošle godine još jednom povećali profit.</p>
      <p>Ukupno je promet iznosio 420 milijardi dolara – 4,6 odsto više nego 2017. godine.</p>
      <p>Svetska proizvodnja oružja je povećana za 47 procenata u odnosu na 2002. godinu.</p>
      <p>To su nalazi Međunarodnog instituta za istraživanje mira u Stokholmu o obrtu 100 najvećih proizvođača oružja.</p>
      <p>Suma je izvesno još i veća, jer kineski proizvođači nisu ušli u konačni skor – SIPRI o njima nije imao proverljive podatke.</p>
      <p>Rast prodaje beleži pre svega pet najvećih američkih preduzeća.</p>
      <p>Evropska preduzeća su, takođe, zabeležila blagi rast prodaje od 0,7 odsto, prodavši naoružanja i vojnih usluga za 102 milijarde dolara.</p>
      <p>Promet ruskih preduzeća se smanjio za 0,4 odsto.</p>
      <p>Ukupno je u protekloj godini iznosio 36,3 milijarde dolara.</p>
      <p>Prvi put od 2002. godine grupu pet najvećih proizvođača oružja čine isključivo američka preduzeća koja beleže čak 35 odsto prometa među 100 najvećih proizvođača oružja na svetu.</p>
      <p>Lokid Martin sam čini 11 odsto ukupne prodaje 100 najjačih firmi, a prošla godina je za taj koncern bila berićetna najviše zbog prodaje aviona F-35 američkoj i drugim vojskama.</p>
      <p>Među 100 najvećih je 27 sa evropskog kontinenta.</p>
      <p>Prednjači Velika Britanija čiji su veliki koncerni prodali oružja i usluga za 35,1 milijardu dolara.</p>
      <p>Slede francuski sa 23,2 milijarde, te nemački sa 8,4 milijarde.</p>
      <p>Ruska preduzeća su ostvarila promet od 36,2 milijarde dolara i time udeo od 8,6 odsto u obrtu 100 najvećih svetskih firmi.</p>
      <p>Od 2009. godine se udeo ruskih preduzeća u proizvodnji oružja kontinuirano povećavao, piše SIPRI.</p>
      <p>Razlog je pre svega povećanje ruskih investicija u proizvodnju oružja povezano sa primenom velikog plana vojne modernizacije za vremenski period između 2011. i 2020. godine, navodi SIPRI.</p>
      <p>U manjoj meri je, dodaje se, za rast zaslužan i izvoz ruskog naoružanja.</p>
      <p>Na listi 100 najvećih proizvođača oružja ima firmi iz osam drugih zemalja: Izrael, Indija, Južna Koreja, Turska, Australija, Kanada i Singapur.</p>
      <p>Tamošnji koncerni ukupno ostvaruju promet od 36,2 milijarde dolara.</p>
      <p>(Tanjug)</p>
    </article>
  </body>
</html>