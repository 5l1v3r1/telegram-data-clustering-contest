<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ekai.pl/bydgoszcz-28-rocznica-powstania-radia-maryja/"/>
    <meta property="og:site_name" content="eKAI"/>
    <meta property="article:published_time" content="2019-12-09T13:41:00+00:00"/>
    <meta property="og:title" content="Bydgoszcz: 28. rocznica powstania Radia Maryja"/>
    <meta property="og:description" content="&quot;Tytułem &quot;Dzieci Boże&quot; Prymas mianował nas «apostołami»&quot; – mówił o kard. Stefanie Wyszyńskim bp Jan Tyrawa, przypominając postać i nauczanie Prymasa Tysiąclecia z okazji 28. roczni"/>
  </head>
  <body>
    <article>
      <h1>Bydgoszcz: 28. rocznica powstania Radia Maryja</h1>
      <address><time datetime="2019-12-09T13:41:00+00:00">09 Dec 2019, 13:41</time> by <a rel="author">jm</a></address>
      <p>
        <b>„Tytułem „Dzieci Boże” Prymas mianował nas «apostołami»” – mówił o kard. Stefanie Wyszyńskim bp Jan Tyrawa, przypominając postać i nauczanie Prymasa Tysiąclecia z okazji 28. rocznicy powstania Radia Maryja. W uroczystość Niepokalanego Poczęcia NMP w katedrze modlili się kapłani oraz świeccy, przybyli z różnych stron diecezji.</b>
      </p>
      <p>Podczas homilii biskup ordynariusz przypomniał, że Bóg nieustannie posyłał do narodu wybranego swoich proroków ze słowem pouczenia i nadziei. Wielu było prześladowanych i umęczonych. Ten dramat ciągle powtarza się na naszych oczach. – Czyż Bóg nie posyła również i do nas swoich wysłańców? Jak ich przyjmujemy? Umiemy ich nawet wymienić jednym tchem: św. Jan Paweł II, bł. ks. Jerzy Popiełuszko, Stefan kardynał Wyszyński. I nie tylko ich, a iluż bezimiennych, którzy ginęli tylko dlatego, że nie umieli zgodzić się na fałsz, kłamstwo, niesprawiedliwość, że nie potrafili sprzedać samych siebie. Dzisiaj nie potrafimy w sposób właściwy pamiętać o nich. Może dlatego, że nas nie byłoby na to stać? Do papieża Jana Pawła II strzelali, ks. Jerzego Popiełuszkę bestialsko zamordowano, a kardynała Wyszyńskiego więziono w prymitywnych warunkach – mówił.</p>
      <p>Następnie bp Jan Tyrawa zaproponował, by – w kontekście zbliżającego się dnia beatyfikacji kard. Stefana Wyszyńskiego – spróbować wczytać się w jego przesłanie. – Każdemu, kto miał szczęście wsłuchiwać się w kazania Prymasa, może na początku wydawało się to dziwne, że prawie zawsze rozpoczynał je od wezwania: „Dzieci Boże”. Krył się w tym głęboki zamysł. (…) Prymas mianował nas „apostołami”, abyśmy tak jak Apostołowie nieśli Ewangelię światu – wskazał, przypominając, że przesłanie Stefana kardynała Wyszyńskiego, zawarte w jego przepowiadaniu duszpasterskim, można streścić następująco: kształtowanie chrześcijańskiej postawy pośród ludu Bożego. – Na tę postawę ma składać się nie tylko wymiar moralny, lecz także intelektualny oraz – jak na chrześcijan przystało – liturgiczny – dodał.</p>
      <p>Biskup Jan Tyrawa przypomniał, że na pierwszym planie stawiał Prymas kształtowanie chrześcijańskiej postawy, czyli wychowanie, mocno podkreślając te instytucje, które w nim uczestniczą: rodzinę, Kościół, szkołę, naród.</p>
      <p>Biskup ordynariusz podkreślił, że kardynałowi zależało na ścisłej współpracy wszystkich instytucji odpowiedzialnych za wychowanie młodego pokolenia. – W ten sposób bronił rodzinę, naród przed jakąś społeczną schizofrenią, gdzie poszczególne grupy kształtowane byłyby według różnych, niekiedy sprzecznych światopoglądów, ideologii czy filozofii, a to rozdwojenie byłoby największym zagrożeniem dla polskiego narodu – mówił, dziękując na zakończenie o. dr. Tadeuszowi Rydzykowi CSsR i całemu Zgromadzeniu za to, że stworzyli „taki właśnie instrument jak Radio Maryja, gdzie możemy mówić o tak ważnych sprawach”.</p>
      <p>8 grudnia 1991 roku katolicką rozgłośnię mogli usłyszeć mieszkańcy Torunia, Bydgoszczy oraz okolic. W niespełna trzy lata od rozpoczęcia nadawania Radio Maryja uzyskało koncesję ogólnopolską. – Jest czymś niesamowitym, że możemy, jako redemptoryści, z wami, droga rodzino Radia Maryja, współpracować w dziele odmiany – jak śpiewaliśmy – oblicza tej ziemi, tu – w ojczyźnie i wszędzie tam, gdzie dociera katolicki głos z Torunia – powiedział o. Dariusz Paszyński CSsR, wikariusz prowincjała. – Chciałem wszystkim powiedzieć: „Dziękuję”. Księże biskupie, naprawdę od samego początku posługują w Radiu Maryja wspaniali ludzie – przy mikrofonie, w biurze czy w recepcji. Można na nich liczyć. Tak powstają wielkie dzieła – podsumował o. dr Tadeusz Rydzyk CSsR, z którym połączono się telefonicznie.</p>
      <footer>Bydgoszcz Ⓒ Ⓟ</footer>
    </article>
  </body>
</html>