<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/hania/1562377/dipli-tragodia-to-nauagio-tou-irakleion-kai-i-sudrivi-aeroskafous/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T13:06:00+00:00"/>
    <meta property="og:title" content="Διπλή τραγωδία: Το ναυάγιο του «Ηράκλειον» και η συντριβή αεροσκάφους"/>
    <meta property="og:description" content="Ημέρα πένθους είχε κηρυχθεί η 8η Δκεμβρίου για τα Χανιά"/>
  </head>
  <body>
    <article>
      <h1>Διπλή τραγωδία: Το ναυάγιο του «Ηράκλειον» και η συντριβή αεροσκάφους</h1>
      <address><time datetime="2019-12-09T13:06:00+00:00">09 Dec 2019, 13:06</time> by <a rel="author">Μωραίτη Ρανια</a></address>
      <p>
        <b>Ημέρα πένθους είχε κηρυχθεί η 8η Δκεμβρίου για τα Χανιά</b>
      </p>
      <p>Μια πολύ ιδιαίτερη ημέρα για τα Χανιά ήταν η 8η Δεκεμβρίου αφού ήταν η επέτειος δύο τραγωδιών που έχουν σημαδέψει την πόλη και την Κρήτη. <br/>Στις 8 Δεκεμβρίου του 1966, το πλοίο “Ηράκλειον” βυθίστηκε στη θαλάσσια περιοχή της Φαλκονέρας, με αποτέλεσμα να χάσουν τη ζωή τους 224 επιβαίνοντες σε αυτό.</p>
      <p>Τρία χρόνια αργότερα, αεροσκάφος της Ολυμπιακής Αεροπορίας που εκτελούσε το δρομολόγιο Χανιά-Αθήνα συντρίβεται στην ορεινή περιοχή της Κερατέας, με αποτέλεσμα να χάσουν τη ζωή τους οι 85 επιβάτες και τα πέντε μέλη του πληρώματος. Την Κυριακή στον Ιερό Ναό του Αγίου Ποταπίου, που βρίσκεται στον χώρο του δημοτικού γηροκομείου Χανίων, τελέστηκε μνημόσυνο υπέρ αναπαύσεως των ψυχών των θυμάτων των δύο τραγωδιών. Ακολούθησε επιμνημόσυνη δέηση και κατάθεση στεφάνων στο μνημείο για τα θύματα του “Ηράκλειον” που βρίσκεται την πλατεία “Τάλως” των Χανίων.</p>
      <figure>
        <img src="https://s1.neakriti.gr/images/756x429/files/Image/201412/doc_20141208_1386797_iraklion2.jpg"/>
      </figure>
      <p>Το “Ηράκλειον” της εταιρείας των αδελφών Τυπάλδου είχε αναχωρήσει στις 9 το βράδυ από το λιμάνι της Σούδας με προορισμό τον Πειραιά, με 300 επιβάτες και πλήρωμα.</p>
      <p>Στη θαλάσσια περιοχή της Φαλκονέρας οι άνεμοι έπνεαν με ταχύτητα 7-8 μποφόρ. Λίγο μετά τα μεσάνυχτα φορτηγό-ψυγείο, που μετακινήθηκε λόγω της θαλασσοταραχής, έπεσε πάνω στη μπουκαπόρτα, την έσπασε και τα νερά κατέκλυσαν το πλοίο. Το “Ηράκλειο” μόλις που πρόλαβε να εκπέμψει δύο φορές “SOS”. Βυθίστηκε. Από τους 300, που επέβαιναν, σώθηκαν μόλις 46.</p>
      <p>
        <b>Και δεύτερη τραγωδία</b>
      </p>
      <p>Τρία χρόνια μετά και πριν τα Χανιά συνέλθουν από το πένθος, αεροσκάφος της Ολυμπιακής Αεροπορίας, που εκτελούσε την πτήση Χανιά-Αθήνα, συνετρίβη σε ορεινή περιοχή της Κερατέας Αττικής.<br/>Η σχετική ανακοίνωση της Ο.Α. εταιρείας, που δημοσιεύεται τότε στις εφημερίδες, αναφέρει: «Η Ολυμπιακή Αεροπορία αγγέλλει μετά βαθυτάτης οδύνης ότι σήμερον, και περί ώραν 21:00, αεροσκάφος DC 6 B πτήσεως 954 εκ Χανίων προς Αθήνας κατέπεσεν εις περιοχήν Κερατέας Αττικής. Ουδείς εκ των 85 επιβατών και του πενταμελούς πληρώματος φέρεται ως επιζών». Μια ημέρα μετά την αεροπορική τραγωδία, το Δημοτικό Συμβούλιο Χανίων με ομόφωνη απόφασή του κήρυξε την 8η Δεκεμβρίου ως αποφράδα ημέρα για τα Χανιά.</p>
      <figure>
        <iframe src="https://www.youtube.com/embed/mXm1bkcKNx0" width="640" height="360" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1529428/suglonistiki-marturia-apo-epizoda-tou-nauagiou-irakleion/"/>
        <a href="https://www.neakriti.gr/article/kriti/1459360/sygklonistikes-martyries-osa-zisame-ti-bradia-toy-nayagioy/"/>
      </related>
    </article>
  </body>
</html>