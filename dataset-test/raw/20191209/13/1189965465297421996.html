<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/262248/i-elas-dietakse-ede-gia-ta-epeisodia-sta-eksarxeia-soreia-antidraseon"/>
    <meta property="og:site_name" content="LiFO"/>
    <meta property="article:published_time" content="2019-12-09T13:26:00+00:00"/>
    <meta property="og:title" content="Η ΕΛΑΣ διέταξε ΕΔΕ για τα επεισόδια στα Εξάρχεια και τις καταγγελίες για αστυνομική βία και καταστολή"/>
    <meta property="og:description" content="ΕΔΕ Από την ΕΛ.ΑΣ για τις εικόνες αστυνομικής βίας Στα Εξάρχεια"/>
  </head>
  <body>
    <article>
      <h1>Η ΕΛΑΣ διέταξε ΕΔΕ για τα επεισόδια στα Εξάρχεια και τις καταγγελίες για αστυνομική βία και καταστολή</h1>
      <h2>ΕΔΕ Από την ΕΛ.ΑΣ για τις εικόνες αστυνομικής βίας Στα Εξάρχεια</h2>
      <address><time datetime="2019-12-09T13:26:00+00:00">09 Dec 2019, 13:26</time> by <a rel="author">NEWSROOM</a></address>
      <p>
        <b><a href="https://www.lifo.gr/tags/%CE%95%CE%94%CE%95">ΕΔΕ</a> για τα επεισόδια στα <a href="https://www.lifo.gr/tags/%CE%95%CE%BE%CE%AC%CF%81%CF%87%CE%B5%CE%B9%CE%B1">Εξάρχεια</a> και τις σοβαρές καταγγελίες που έγιναν για την αστυνομική καταστολή μετά την πορεία στη μνήμη του Αλέξανδρου Γρηγορόπουλου, διέταξε η <b>ΕΛ.ΑΣ</b>..</b>
      </p>
      <p>Συγκεκριμένα, διερεύνηση και από τους εσωτερικούς μηχανισμούς ελέγχου της ΕΛΑΣ, εκτός από την παραπομπή στον Συνήγορο του Πολίτη, διατάχθηκε από το αρχηγείο του Σώματος, για βίντεο, φωτογραφίες και καταγγελίες που είδαν το φως της δημοσιότητας σχετικά με τα επεισόδια στα Εξάρχεια, την Παρασκευή 6 Δεκεμβρίου.</p>
      <p>Υπενθυμίζεται ότι όλο το δημόσιο υλικό, έντυπο και ψηφιακό, είχε αποσταλεί το Σάββατο 7 Δεκεμβρίου, από το αρχηγείο της ΕΛΑΣ στον Συνήγορο του Πολίτη, για τις δικές του κατά νόμο ενέργειες, ενώ σήμερα ο αρχηγός διέταξε και τη διενέργεια Ένορκης Διοικητικής Εξέτασης (ΕΔΕ).</p>
      <p>Ο αρχηγός της Ελληνικής Αστυνομίας, αντιστράτηγος Μιχαήλ Καραμαλάκης, επικοινώνησε σήμερα και με τον Συνήγορο του Πολίτη, επισημαίνοντας τη βαρύτητα του θέματος για το Σώμα και ζητώντας την κατά προτεραιότητα εξέτασή του.</p>
      <p>Τα βίντεο, οι φωτογραφίες και οι μαρτυρίες για όσα έγιναν στα Εξάρχεια, έχουν προκαλέσει σωρεία αντιδράσεων από κόμματα, φορείς αλλά και την αντίδραση της<a href="https://www.lifo.gr/now/greece/262182/i-diethnis-amnistia-dilonei-anisyxi-kai-zita-poiniki-diereynisi-ton-peristatikon-astynomikis-vias-sta-eksarxeia"> Διεθνούς Αμνηστίας</a> η οποία χθες κάλεσε τις ελληνικές αρχές να στείλουν ξεκάθαρο μήνυμα περιστατικά αστυνομικής βίας δεν θα γίνουν ανεκτά.</p>
      <p>Με μήνυμά του στο Facebook,<b> o Υπουργός Μ. Χρυσοχοΐδης</b> σχολίασε τις εξελίξεις και αναφέρει:</p>
      <p>«Ο εξευτελισμός της ανθρώπινης προσωπικότητας δεν είναι νοητός ποτέ, πουθενά, από κανένα και με οποιαδήποτε δικαιολογία. Τελεία και παύλα. Όταν συμβαίνει, η Αστυνομία -που είναι περήφανο σώμα, που εφαρμόζει το νόμο και κατά συνέπεια οφείλει να προστατεύει και τα ανθρώπινα δικαιώματα- έχει τη δύναμη να το αναδείξει και να το αντιμετωπίσει. Κανένα βίντεο, παρά τη δύναμη της εικόνας δεν θα το αλλάξει αυτό. Πολύ περισσότερο δεν θα περάσει ο φαρισαϊσμός που ξεχείλισε, μετά την πρώτη φορά εορτασμό, χωρίς καταστροφές, των επετείων 17ης Νοέμβρη και 6ης Δεκεμβρίου».</p>
      <p>Με χθεσινή ανακοίνωση ωστόσο, η οποία προκάλεσε επίσης αντιδράσεις, το Υπουργείο Προστασίας είχε απαντήσει στην κριτική για τις εικόνες από τα Εξάρχεια.</p>
      <p>Στην ανακοίνωση που εξέδωσε το υπουργείο του Μιχάλη Χρυσοχοΐδη ήταν ξεκάθαρη η στήριξη στα ΜΑΤ ενώ υποστηρίζεται πως «Δεν υπήρξε ακραία καταστολή».</p>
      <p>«Οι άντρες των ΜΑΤ δεν «εξευτέλισαν διαδηλωτές στους δρόμους της Αθήνας», συνέλαβαν υπεύθυνους για επιθέσεις στο κέντρο των Εξαρχείων, με τις μολότοφ και τις πέτρες στα χέρια. Η διαδήλωση άλλωστε είχε τελειώσει περίπου 2 ώρες πριν», αναφέρει το Υπουργείο.</p>
      <p>Τονίζει ακόμα ότι «στις φετινές επετείους οι εκδηλώσεις και οι διαδηλώσεις έγιναν, αλλά η Αθήνα δεν κάηκε! Οι περιουσίες των πολιτών, η ειρήνη της πόλης διαφυλάχθηκαν αλλά και το κίνημα της νεολαίας περιφρουρήθηκε και δεν αμαυρώθηκε από επεισόδια».</p>
      <p>Αναφέρει επίσης ότι οι 12 που συνελήφθησαν και το βίντεο που προκάλεσε μεγάλες αντιδράσεις για ακραία βία από πλευράς αστυνομικών, είναι από τα επεισόδια στα Εξάρχεια και όχι από τις διαδηλώσεις. «Με σακίδια γεμάτα πέτρες, με τα μάρμαρα της πλατείας πάλι σπασμένα, με μολότοφ. Αν αυτό εννοεί ο ΣΥΡΙΖΑ κίνημα νεολαίας ας το ξανασκεφθεί», επισημαίνει το Υπουργείο και καταλήγει: «Η Αστυνομία και η κυβέρνηση σέβονται τη νομιμότητα. Και την εξασφαλίζουν με μεγάλο κόπο απέναντι σε μειοψηφίες βίας, που άλλοι αναγορεύουν σε κίνημα νεολαίας, δυσφημώντας βαθιά το τελευταίο».</p>
      <p>Ο ΣΥΡΙΖΑ, δια του γραφείου Τύπου, καταγγέλλει αστυνομία και κυβέρνηση για «την ακραία καταστολή που εξαπέλυσαν οι δυνάμεις της αστυνομίας εναντίον των διαδηλωτών, στην πορεία για τη μνήμη του Αλ. Γρηγορόπουλου.»</p>
      <p>Πρώτο ψέμα η ακραία καταστολή. Δεν υπήρξε. Όπως δεν υπήρξαν και επεισόδια στις τρεις διαδηλώσεις από το Σάββατο έως το βράδυ της Κυριακής.</p>
      <p>Δυστυχώς οι συνθήκες και η απειλή αναταραχής επέβαλαν να κινητοποιηθούν πολύ ισχυρές αστυνομικές δυνάμεις. Φυσικά η ηγεσία της αστυνομίας και η κυβέρνηση θα ήταν ικανοποιημένες εάν οι διαδηλώσεις γίνονταν με παρουσία ελάχιστων αστυνομικών και όχι 3.500. Η Αστυνομία έχει άλλες προτεραιότητες να ικανοποιήσει προς όφελος των πολιτών.</p>
      <p>Όταν όμως κάθε χρόνο σε επετείους όπως η 17η Νοέμβρη και η 6η Δεκεμβρίου, υπάρχουν ευρείας τάξης επεισόδια και καταστροφές, τότε αυτή η κυβέρνηση και η αστυνομία πρέπει να βάλουν ένα τέλος. Στις φετινές επετείους οι εκδηλώσεις και οι διαδηλώσεις έγιναν, αλλά η Αθήνα δεν κάηκε! Οι περιουσίες των πολιτών, η ειρήνη της πόλης διαφυλάχθηκαν αλλά και το κίνημα της νεολαίας περιφρουρήθηκε και δεν αμαυρώθηκε από επεισόδια. Ισχύει δηλαδή το αντίστροφο από αυτό που ισχυρίζεται ο ΣΥΡΙΖΑ περί «μοναδικού στόχου να εκφοβίσει-η κυβέρνηση- το κίνημα της νεολαίας που αντιστέκεται και διεκδικεί ένα καλύτερο μέλλον».</p>
      <p>Οι άντρες των ΜΑΤ δεν «εξευτέλισαν διαδηλωτές στους δρόμους της Αθήνας», συνέλαβαν υπεύθυνους για επιθέσεις στο κέντρο των Εξαρχείων, με τις μολότoφ και τις πέτρες στα χέρια. Η διαδήλωση άλλωστε είχε τελειώσει περίπου 2 ώρες πριν.</p>
      <p>Οι σκηνές βίας στα Εξάρχεια δεν είναι κίνημα νεολαίας, γιατί δεν διεκδικεί τίποτα άλλο πέραν της τυφλής βίας, της δυνατότητας να σπάει και να καίει. Οι 12 που συνελήφθησαν, το βίντεο που κυκλοφορεί είναι από εκεί, όχι από τις διαδηλώσεις. Με σακίδια γεμάτα πέτρες, με τα μάρμαρα της πλατείας πάλι σπασμένα, με μολότωφ. Αν αυτό εννοεί ο ΣΥΡΙΖΑ κίνημα νεολαίας ας το ξανασκεφθεί.</p>
      <p>Κι αν υπάρχουν, στις δύσκολες συνθήκες οδομαχιών, περιστατικά υπέρβασης από την αστυνομία, υπάρχουν θεσμοποιημένες διαδικασίες για να ελεγχθούν οι όποιες υπερβάσεις. Η δημοκρατική νομιμότητα στην Ελλάδα δεν αμφισβητείται και οι διαδικασίες που την διασφαλίζουν επίσης δεν αμφισβητούνται.</p>
      <p>Η Αστυνομία και η κυβέρνηση σέβονται τη νομιμότητα. Και την εξασφαλίζουν με μεγάλο κόπο απέναντι σε μειοψηφίες βίας, που άλλοι αναγορεύουν σε κίνημα νεολαίας, δυσφημώντας βαθιά το τελευταίο.</p>
    </article>
  </body>
</html>