<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/guvernul-pnl-evalueaza-elaborarea-unei-ordonante-cu-privire-la-desfasurarea-rezidentiatului-in-toate-spitalele-din-romania-inclusiv-in-cele-militare-si-in-cele-private-1922402509302019121319193666"/>
    <meta property="og:site_name" content="News.ro"/>
    <meta property="article:published_time" content="2019-12-09T13:25:30+00:00"/>
    <meta property="og:title" content="Guvernul PNL evaluează elaborarea unei ordonanţe cu privire la desfăşurarea rezidenţiatului în toate spitalele din România, inclusiv în cele militare şi în cele private"/>
    <meta property="og:description" content="Vicepremierul Raluca Turcan a anunţat luni că Guvernul evaluează elaborarea unei ordonanţe de urgenţă cu privire la desfăşurarea rezidenţiatului în toate spitalele din România, precizând că până în prezent există monopoluri legate de rezidenţiat în câteva centre universitare."/>
  </head>
  <body>
    <article>
      <h1>Guvernul PNL evaluează elaborarea unei ordonanţe cu privire la desfăşurarea rezidenţiatului în toate spitalele din România, inclusiv în cele militare şi în cele private</h1>
      <address><time datetime="2019-12-09T13:25:30+00:00">09 Dec 2019, 13:25</time> by <a rel="author">News.ro</a></address>
      <p>
        <b>Vicepremierul Raluca Turcan a anunţat luni că Guvernul evaluează elaborarea unei ordonanţe de urgenţă cu privire la desfăşurarea rezidenţiatului în toate spitalele din România, precizând că până în prezent există monopoluri legate de rezidenţiat în câteva centre universitare.</b>
      </p>
      <p>“S-a discutat despre rezidenţiat. După cum bine cunoaşteţi, rezidenţiatul s-a desfăşurat fără probleme în condiţiile în care a fost crescut numărul de locuri la rezidenţiat şi de asemenea mâine evaluăm elaborarea unei ordonanţe de urgenţă cu privire la desfăşurarea rezidenţiatului în toate spitalele din România pentru că până în momentul de faţă asistam la monopoluri legate de rezidenţiat în doar câteva centre universitare”, a declarat Raluca Turcan, luni, într-o conferinţă de presă.</p>
      <p>Ea a precizat că prin această ordonanţă va fi permis şi spitalelor militare şi celor judeţene şi private să desfăşoare programe de rezidenţiat.</p>
      <p>“Prin ordonanţa pe care intenţionăm să o dăm, practic permitem şi Spitalului Militar, spitalelor militare din ţară, spitalelor judeţene, spitalelor private să poată să desfăşoare programe de rezidenţiat astfel încât tineri, care sunt finanţaţi prin locurile obţinute la rezidenţiat, să poată să facă practică în spitale, să poată să îşi pună la dispoziţia sistemului medical românesc cunoştinţele şi munca pe care pot să le depună”, a mai afirmat Raluca Turcan.</p>
      <p>Peste 8.800 de absolvenţi ai universităţilor de medicină şi farmacie au susţinut duminică examenul de rezidenţiat. Proba s-a desfăşurat în şase centre universitare: Bucureşti, Cluj-Napoca, Craiova, Iaşi, Târgu Mureş şi Timişoara.</p>
      <p>Au depus dosarele pentru participare la concurs un număr de 8.876 tineri absolvenţi ai universităţilor de medicină şi farmacie (6.283 medicină, 1.740 medicină dentară, 853 farmacie).</p>
      <p>Aceştia au candidat pe un număr de 4.710 locuri şi posturi pe cele 3 domenii de pregătire (3.960 locuri şi posturi la domeniul medicină, 398 medicină dentară şi 256 farmacie şi 96 locuri pentru ministerele cu reţea sanitară proprie - MApN, Ministerul Justiţiei şi MAI).</p>
      <p>Pentru această sesiune, Ministerul Sănătăţii a suplimentat cu 558 numărul posturilor şi locurilor pe domeniul medicină, faţă de numărul de absolvenţi. Ministrul Sănătăţii, Victor Costache, a anunţat că se caută soluţii pentru ca toţi cei care obţin minim 60% din punctajul maxim pe fiecare domeniu să fie admişi ca rezidenţi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>