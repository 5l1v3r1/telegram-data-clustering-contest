<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/finance/starozagorka-specheli-50-000-leva-ot-nap.html"/>
    <meta property="og:site_name" content="News.bg"/>
    <meta property="article:published_time" content="2019-12-09T13:27:53+00:00"/>
    <meta property="og:title" content="Старозагорка спечели 50 000 лева от НАП"/>
    <meta property="og:description" content="Участвала в лотарията с бележка за 0,55 лв."/>
  </head>
  <body>
    <article>
      <h1>Старозагорка спечели 50 000 лева от НАП</h1>
      <address>
        <time datetime="2019-12-09T13:27:53+00:00">09 Dec 2019, 13:27</time>
      </address>
      <p><b>Жителка на Стара Загора спечели 50 000 лева от лотарията с касови бележки, организирана в Националната агенция по приходите (НАП</b>). Жената е предоставила касова бележка от 0,55 лв. и личните си данни и името й бе изтеглено на случаен принцип в Лотарията с касови бележки на Национална агенция за приходите, съобщиха данъчните.</p>
      <p>Неделина Колева спечели голямата награда в третия, последен сезон на Лотарията с касов бон на стойност 0,55 лв.</p>
      <p>В понеделник, на 9 декември 2019 г., бяха изтеглени още двама печеливши - месечен и седмичен. <b>Павлина Христова</b> от Добрич е късметлията за декември, която грабна наградата от 2000 лв., а русенката <b>Мария Пеева</b> ще прави невероятни снимки с новия си таблет с ретина дисплей.</p>
      <p>От началото на третия сезон на инициативата, за участие са регистрирани <b>над 20 милиона касови бележки на обща стойност 270 милиона лева, като над 2 милиона</b> от тях са сканирани чрез мобилното приложение на НАП и нововъведения QR код на бележките.</p>
      <p>И след края на Лотарията, мобилното приложение на НАП ще продължи да е от помощ на потребителите и чрез него те ще следят истински ли са касовите бележки, които търговците им издават.</p>
      <p><b>Над 150 000 души ежедневно действат като данъчни инспектори</b>, проверявайки касовите си бонове. Повечето касови апарати вече печатат бележките с кодове, а до края на януари 2020 година те ще станат задължителен реквизит за всеки касов бон.</p>
      <p>Освен с функция "данъчен инспектор", мобилното приложение предлага и навигация до офисите на НАП, справка за здравно-осигурителен статус, данъчен календар и справка за регистрация по ДДС.</p>
      <p>Мобилното приложение на НАП е безплатно и се предлага за iOS и Android устройства. </p>
    </article>
  </body>
</html>