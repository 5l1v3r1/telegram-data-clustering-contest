<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/inmatricularile-de-autoturisme-noi-in-romania-au-crescut-in-noiembrie-2019-cu-5767prc-fata-de-2018_1411232.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T13:58:48+00:00"/>
    <meta property="og:title" content="Înmatriculările de autoturisme noi în România au crescut în noiembrie 2019 cu 57,67% față de 2018"/>
    <meta property="og:description" content="Înmatriculările de autoturisme noi în România au crescut în noiembrie 2019 cu +57.67% față de noiembrie 2018, atingând un volum de 13.091..."/>
  </head>
  <body>
    <article>
      <h1>Înmatriculările de autoturisme noi în România au crescut în noiembrie 2019 cu 57,67% față de 2018</h1>
      <address><time datetime="2019-12-09T13:58:48+00:00">09 Dec 2019, 13:58</time> by <a rel="author">Loredana Codruț</a></address>
      <p>Înmatriculările de autoturisme noi în România au crescut în noiembrie 2019 cu +57.67% față de noiembrie 2018, atingând un volum de 13.091 unități, informează ACAROM – Asociația Constructorilor de Automobile din ROMÂNIA și DRPCIV, conform Mediafax.</p>
      <p>Pe primele 11 luni din 2019, numărul autoturismelor noi înmatriculate este de 147.789 unități, ceea ce reprezintă o creștere cu 21,5% comparativ cu perioada similară din 2018.</p>
      <p>În ceea ce privește autoturismele second hand înmatriculate pentru prima oară în România, volumul acestora a atins în noiembrie 2019 37.629 unități, o scădere de 15,45 % față de noiembrie 2018. Pe primele 11 luni din 2019, numărul autoturismelor SH înmatriculate este de 406.616 unități, ceea ce reprezintă o scădere cu 6,05% comparativ cu perioada similară din 2018.</p>
      <p>Pe mărci de autoturisme noi, în perioada ianuarie – noiembrie 2019, clasamentul este condus de Dacia, cu 45.307 unități (cu o creștere de 35,07% faţă de ian-noi 2018), urmată de Renault, cu 12.258 unități (cu o creștere de 23,81% faţă de ian-noi 2018), Skoda, cu 11.456 unități (cu o creștere de 9,44% faţă de ian-noi 2018), Ford, cu 11.148 unități (cu o creștere de 25,64% faţă de ian-noi 2018) și Volkswagen, cu 9.962 unități (cu o creștere de 4,79% faţă de ian-noi 2018).</p>
    </article>
  </body>
</html>