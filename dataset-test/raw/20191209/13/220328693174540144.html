<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/detsata-chetat-po-dlgo-v-kompaniyata-na-kuche-408670.html"/>
    <meta property="og:site_name" content="Стандарт Новини"/>
    <meta property="article:published_time" content="2019-12-09T13:26:31+00:00"/>
    <meta property="og:title" content="Децата четат по-дълго в компанията на куче"/>
    <meta property="og:description" content="Това са установили изследователи от университет на Британска Колумбия"/>
  </head>
  <body>
    <article>
      <h1>Децата четат по-дълго в компанията на куче</h1>
      <address><time datetime="2019-12-09T13:26:31+00:00">09 Dec 2019, 13:26</time> by <a rel="author">Стандарт</a></address>
      <p>Канадски учени са установили, че наличието на куче в семейството би мотивирало децата да четат повече, съобщава БТА, цитирайки "Дейли мейл". Така че, родители, помислете дали да не купите на децата си куче за домашен любимец.</p>
      <p>Изследователи от университета на Британска Колумбия в Оканаган доказаха, че децата четат по-дълго и са по-упорити, когато им прави компания куче. Те проявяват по-голям интерес и се чувстват по-уверени.</p>
      <p>В изследването са участвали 17 деца от първи до трети клас. Учените са ги наблюдавали как четат в компанията на куче и сами, като са им давали текст малко над нивото им, съобщава БНР. Децата са чели на глас на куче или на човек. След края на първата страница учените са ги питали искат ли да продължат. "Резултатите показаха, че децата посвещават значително повече време на четенето и са по-упорити, когато в стаята има куче, независимо от породата и възрастта" - казва Камий Русо от екипа.</p>
      <p>Освен това, с куче текстът се е струвал много по-интересен на децата.</p>
    </article>
  </body>
</html>