<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965120/%D9%86%D9%82%D8%B4%D9%87-%D8%AA%D9%87%D8%B1%D8%A7%D9%86-%D8%AC%D9%86%D9%88%D8%A8%DB%8C-%D8%AF%D8%B1-%D9%88%D8%A7%D9%BE%D8%B3%DB%8C%D9%86-%D9%85%D8%A7%D9%87%E2%80%8C%D9%87%D8%A7%DB%8C-%D9%85%D8%AC%D9%84%D8%B3-%DA%A9%D8%B4%DB%8C%D8%AF%D9%87-%D8%B4%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:33:00+00:00"/>
    <meta property="og:title" content="نقشه «تهران جنوبی» در واپسین ماه‌های مجلس کشیده شد"/>
    <meta property="og:description" content="طرح تشکیل استان تهران جنوبی امروز اعلام وصول شد؛ طراحان درصددند استان تهران جنوبی را متشکل از شهرستان‌های رباط کریم، بهارستان، ساوه، زندیه، تفرش و اسلامشهر به مرکزیت شهر پرند تاسیس کنند."/>
  </head>
  <body>
    <article>
      <h1>نقشه «تهران جنوبی» در واپسین ماه‌های مجلس کشیده شد</h1>
      <address><time datetime="2019-12-09T13:33:00+00:00">09 Dec 2019, 13:33</time> by <a rel="author">پایگاه خبری تحلیلی فردا | Farda News</a></address>
      <p>
        <b>طرح تشکیل استان تهران جنوبی امروز اعلام وصول شد؛ طراحان درصددند استان تهران جنوبی را متشکل از شهرستان‌های رباط کریم، بهارستان، ساوه، زندیه، تفرش و اسلامشهر به مرکزیت شهر پرند تاسیس کنند.</b>
      </p>
      <p>خبرگزاری فارس: امروز طرحی در مجلس اعلام وصول شد که حکایت از اراده نمایندگان در واپسین ماه‌های عمر مجلس دهم برای ایجاد استان تهران جنوبی داشت.<br/>بر مبنای ماده واحده این طرح استان تهران جنوبی متشکل از شهرستان‌های رباط کریم، بهارستان، ساوه، زندیه، تفرش و اسلامشهر به مرکزیت شهر پرند تاسیس می‌شود.</p>
      <p>تبصره این طرح تصریح دارد که با انتزاع شهرستان‌های فوق از استان‌های تهران و مرکزی کارکنان سازمانی وسایل و تجهیزات بودجه و اعتبارات مربوط به تناسب از محل امکانات استان‌های مذکور کسر می‌شود و به استان جدید تخصیص داده شده و منتقل می‌شود. معاون اول رئیس جمهور، وزارای کشور و اموراقتصاد و دارایی و روسای سازمان‌های برنامه و بودجه کشور و اداری و استخدامی کشور مسئول اجرای حکم این تبصره هستند.</p>
      <p>
        <b>** طرح دیگری برای پایتخت</b>
      </p>
      <p>هرچند دلایل توجیهی این طرح در دسترس نبود، اما پیش از این همه نمایندگان طرح‌هایی برای حل مشکلات پایتخت داشتند که البته چندان به نتیجه نرسیده بود. نمایندگان در دی ماه سال گذشته طرحی برای انتزاع وزارتخانه‌ها از تهران اعلام وصول کردند که ابته این طرح در کمیسیون شورا‌های مجلس رد شد و مرکز پژوهش‌های مجلس نیز آن را غیر کارشناسی تشخیص داده بود.</p>
      <p>بر اساس اظهار نظر کارشناسی مرکز پژوهش‌های مجلس این طرح هدف عمده پایان دادن به ترافیک و آلودگی هوا و رونق رشد و شکوفایی استان‌های دیگر را دنبال می‌کرد که البته بر اساس آنچه مرکز پژوهش‌ها اعلام کرده بود در زمینه ترافیک و آلودگی هوا این مسائل مختص شهر تهران نیست بلکه دیگر مراکز استان‌ها و شهر‌های صنعتی مانند کرمانشاه، اهواز، اراک و اصفهان نیز با چنین مسائلی مواجه اند لذا علت ترافیک و آلودگی هوای تهران نمی‌تواند صرفاً تمرکز وزارتخانه‌ها در این استان باشد از سوی دیگر نیرو‌های ستادی وزارتخانه‌ها که در تهران مشغول کار هستند سهم بزرگی از جمعیت این شهر را تشکیل می‌دهند. بر اساس اطلاعات ۱۵ وزارتخانه، نیروی انسانی آن‌ها حدود ۱۳۰۰ نفر در هر وزارتخانه است که نشان می‌دهد انتقال وزارتخانه‌ها به استان‌های دیگر نمی‌تواند تاثیر معناداری در کاهش آلودگی و ترافیک شهر تهران داشته باشد.</p>
      <p>همچنین درباره هدف دوم نیز مرکز پژوهش‌های مجلس اعلام کرده بود که به هیچ عنوان تضمینی وجود ندارد که با انتقال یک وزارتخانه به استان دیگر آن استان رونق و شکوفایی دست یابد و یا در اشتغال آن تأثیر ویژه‌ای داشته باشد انتقال وزارتخانه‌ها در واقع جابجا کردن مکانی مسائل موجود می‌انجامد و لزوم آن تأثیر مثبتی در حل مسائل آن از جمله ناکارآمدی بروکراسی و نظام اداری کشور و بهبود کیفیت ارائه خدمات نخواهد داشت.</p>
      <p>
        <b>** تیری که به سنگ خورد و طرحی که بایگانی شد</b>
      </p>
      <p>در نهایت نیز هم هیات رئیسه مجلس با توجه به پایان یافتن مهلت یک ماهه مقرر در ماده ۱۴۵ آیین‌نامه داخلی و عدم اصول درخواستی از سوی طراحان دستور بایگانی کردن این طرح را که در کمیسیون امور داخلی کشور و شورا‌ها رد شده بود را صادر کرد.</p>
      <p>مجلسی‌ها در هفته اخیر یک طرح دیگر هم برای تهران اعلام وصول کردند؛ طرحی که موسسه همشهری را قرار است از شهرداری تهران بگیرد و به بخش خصوصی واگذار کند. این طرح البته فقط درباره شهرداری تهران نبود بلکه واگذاری مؤسسات اطلاعات، ایران، جام جم، کیهان و همشهری به بخش خصوصی را مد نظر دارد.</p>
    </article>
  </body>
</html>