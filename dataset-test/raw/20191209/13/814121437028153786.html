<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/zycie/10279163/przemyslaw-w-uslyszal-zarzuty-byly-posel-pis-i-dzialacz-partii-korwin-oskarzony-o-defraudacje-130-tys-zl.html"/>
    <meta property="og:site_name" content="Wprost"/>
    <meta property="article:published_time" content="2019-12-09T13:11:00+00:00"/>
    <meta property="og:title" content="Przemysław W. usłyszał zarzuty. Były poseł PiS i działacz partii KORWiN oskarżony o defraudację 130 tys. zł"/>
    <meta property="og:description" content="Jak informuje portal OKO.press, Przemysław W. usłyszał 6 zarzutów, w tym przywłaszczenia 130 tys. zł ze środków Fundacji Wolność i Nadzieja. Miał je wydać m.in na wyjazd do SPA, czy imprezę urodzinową. Prokuratura szykuje akt oskarżenia przeciwko byłemu posłowi PiS i byłemu wiceprezesowi partii KORWiN."/>
  </head>
  <body>
    <article>
      <h1>Przemysław W. usłyszał zarzuty. Były poseł PiS i działacz partii KORWiN oskarżony o defraudację 130 tys. zł</h1>
      <address>
        <time datetime="2019-12-09T13:11:00+00:00">09 Dec 2019, 13:11</time>
      </address>
      <p>
        <b>Jak informuje portal OKO.press, Przemysław W. usłyszał 6 zarzutów, w tym przywłaszczenia 130 tys. zł ze środków Fundacji Wolność i Nadzieja. Miał je wydać m.in na wyjazd do SPA, czy imprezę urodzinową. Prokuratura szykuje akt oskarżenia przeciwko byłemu posłowi PiS i byłemu wiceprezesowi partii KORWiN.</b>
      </p>
      <p>Jak podaje portal OKO.press, Przemysław W. usłyszał w warszawskiej prokuraturze zarzuty dotyczące zdefraudowania pieniędzy z konta fundacji Wolność i Nadzieja (WiN), której był prezesem. Założona w 2014 roku fundacja miała wspierać środowisko republikanów i działać na rzecz powrotu do kraju Polaków pracujących w Wielkiej Brytanii i innych krajach UE. W prowadzonym śledztwie W. ma status podejrzanego.</p>
      <p>W 2017 roku dziennik „Fakt” opublikował dane, z których wynikało, że były poseł wyprowadził z kasy Fundacji Wolność i Nadzieja około 100 tys. złotych. Do prokuratury trafiło wtedy zawiadomienie złożone przez wiceprezesa fundacji Łukasza Wróbla. Teraz okazuje się, że skala wyłudzeń mogła sięgnąć nawet 130 tys. złotych.</p>
      <p>– Dotychczas usłyszał zarzuty dotyczące popełnienia 6 przestępstw, z czego najpoważniejsze dotyczy przywłaszczenia powierzonego mu mienia w postaci pieniędzy w łącznej kwocie ponad 130 tysięcy złotych na szkodę kierowanej przez niego fundacji – powiedział OKO.press prokurator Marcin Saduś z Prokuratury Okręgowej Warszawa Praga.</p>
      <p>Środki fundacji miały być wydane przez byłego polityka m.in. na rodzinny wyjazd do ośrodka SPA, na wystawny bankiet z okazji jego urodzin, czy elektroniczne gadżety. „Wyrobił sobie kartę kredytową fundacji i zaczął bez żadnej kontroli wydawać pieniądze z jej kont” – miał zeznać jeden ze świadków.</p>
      <p>Z nieoficjalnych ustaleń OKO.press wynika, że akt oskarżenia ma być gotowy na początku 2020 roku. W., proszony przez portal o komentarz, odmówił twierdząc, że nie będzie komentował sprawy aż do czasu, kiedy postępowanie się zakończy..</p>
      <p>Portal OKO.press przypomina, że W. miał już wcześniej konflikt z prawem. W 2016 roku sąd skazał go na 6 miesięcy więzienia w zawieszeniu na dwa lata za naruszenie nietykalności i znieważenie policjantów pod klubem nocnym przy ul. Mazowieckiej w Warszawie.</p>
      <related>
        <h4>Czytaj także:</h4>
        <a href="https://www.wprost.pl/kraj/10279080/szukala-jej-hiszpanska-policja-i-lowcy-glow-z-katowic-42-latka-przez-siedem-lat-ukrywala-sie-z-corka.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="https://oko.press/">OKO.press</a></footer>
    </article>
  </body>
</html>