<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/culisele-sedintei-psd-pe-pensiile-speciale-daca-iesim-pe-usa-si-spunem-ca-sustinem-pensiile-speciale-va-garantez-ca-nu-ne-mai-spala-zece-ape.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T13:17:30+00:00"/>
    <meta property="og:title" content="Culisele ședinței PSD pe pensiile speciale: ”Dacă ieșim pe ușă și spunem că susținem pensiile speciale, vă garantez că nu ne mai spală zece ape”"/>
    <meta property="og:description" content="Liderii PSD caută noi metode sa creasca in sondaje, iar mai mulți reprezentanți ai aripii tinere a partidului au spus în ședința de luni a grupurilor"/>
  </head>
  <body>
    <article>
      <h1> Culisele ședinței PSD pe pensiile speciale: ”Dacă ieșim pe ușă și spunem că susținem pensiile speciale, vă garantez că nu ne mai spală zece ape” </h1>
      <address><time datetime="2019-12-09T13:17:30+00:00">09 Dec 2019, 13:17</time> by <a rel="author">Florin Marinescu</a></address>
      <p>Liderii PSD caută noi metode sa creasca in sondaje, iar mai mulți reprezentanți ai aripii tinere a partidului au spus în ședința de luni a grupurilor parlamentare reunite că nu sunt de acord cu susținerea pensiilor speciale, au declarat surse din partid pentru G4Media.ro. Președintele interimar al partidului, Marcel Ciolacu, le-a cerut însă liderilor să-i lase pe liberali să depună proiectul de desființare a pensiilor speciale.</p>
      <p>“Îl poți opri pe Orban să depună proiectul? Lasă-l să depună! Nu conducem noi țara, o conduc ei. O să atacăm la CCR. Nu vom vota! Eu ies public și spun că nu susțin așa ceva”, le-a spus Marcel Ciolacu parlamentarilor PSD, potrivit unor surse din partid.</p>
      <p>Aceleasi surse au mai precizat că liderul deputaților PSD, Alfred Simonis, ar fi spus în ședință că pensiile speciale “reprezintă al doilea motiv pentru care am pierdut alegerile”.</p>
      <p>“De 2 ani și jumătate avem dezbatere numai pe acest subiect. Nu am văzut nici militarii, nici judecătorii, nici pe nimeni să își rupă cămașa pentru acest proiect al pensiilor speciale. O decizie trebuie luată urgent”, le-ar fi transmis Simonis celor prezenți la ședință.</p>
      <p>Nici fostul vicepremier, Daniel Suciu, nu crede ca ar fi o idee buna ca social-democratii sa sustina mentinerea pensiilor speciale.</p>
      <p>“Dacă un membru PSD iese acum pe usa si spune ca ramanem sustinatorii pensiilor speciale, va garantez ca nu ne mai spală 10 ape. Avem variente de lucru, dar nu mai putem sa fim singurii aparatori ai pensiilor speciale”, a avertizat Suciu, potrivit surselor G4Media.ro.</p>
      <p>
        <i>Foto: Marcel Ciolacu (Inquam Photos / Octav Ganea)</i>
      </p>
    </article>
  </body>
</html>