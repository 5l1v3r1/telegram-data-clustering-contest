<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/miss-myanmar-e-la-prima-concorrente-di-miss-universo-apertamente-gay_it_5dee497fe4b00563b854bc83"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T13:57:11+00:00"/>
    <meta property="og:title" content="Miss Myanmar è la prima concorrente di Miss Universo apertamente gay"/>
    <meta property="og:description" content="Swe Zin Htet spera con il suo coming out di porre sotto i riflettori le discriminazioni che subiscono gli omosessuali nel suo Paese, dove essere gay è ancora un crimine"/>
  </head>
  <body>
    <article>
      <h1>Miss Myanmar è la prima concorrente di Miss Universo apertamente gay</h1>
      <h2>Swe Zin Htet spera con il suo coming out di porre sotto i riflettori le discriminazioni che subiscono gli omosessuali nel suo Paese, dove essere gay è ancora un crimine</h2>
      <address><time datetime="2019-12-09T13:57:11+00:00">09 Dec 2019, 13:57</time> by <a rel="author">HuffPost</a></address>
      <figure>
        <img src="https://img.huffingtonpost.com/asset/5dee4f7b2400003e085a2b8f.png?ops=scalefit_630_noupscale"/>
        <figcaption>Instagram</figcaption>
      </figure>
      <p>Essere omosessuale, nel suo Paese d’origine, è ancora un crimine. Eppure Swe Zin Htet, proclamata <a href="https://www.huffingtonpost.fr/entry/miss-myanmar-du-concours-miss-univers-est-ouvertement-lesbienne-une-premiere_fr_5dee1647e4b07f6835b5a2ac?ncid=fcbklnkfrhpmg00000001&amp;fbclid=IwAR3zWc12_OId40jgU1iPrlhsVLMDUanwHg_VsG7RxzR3LGenl9wvkHHLnHI">Miss Myanmar</a>, non ha avuto paura di fare coming out. Si tratta della prima partecipante alla competizione di Miss Universo apertamente gay. La ventunenne ha spiegato a <a href="https://people.com/human-interest/miss-myanmar-is-miss-universe-first-openly-gay-contestant/">People</a> le ragioni dietro alla decisione di uscire allo scoperto: “Se ora dirò di essere lesbica, questo avrà un grande impatto nella comunità LGBTQ del mio Paese”. </p>
      <p>“In Myanmar le persone LGBTQ non vengono accettate. Vengono guardate male dagli altri e discriminate”, ha aggiunto la giovane. Secondo il Myanmar Times, nel 2019 si è portata avanti una politica “repressiva” nei confronti degli <a href="https://www.pinknews.co.uk/2019/12/08/miss-universe-history-swe-zin-htet-myanmar-burma-homosexuality-illegal-donald-trump/">omosessuali</a>, i quali “possono andare incontro a condanne che vanno dai dieci anni all’ergastolo”. I matrimoni tra persone dello stesso sesso sono proibiti.</p>
      <p>In questo quadro fosco, Htet ha lanciato il suo messaggio. Soprannominata “Superman” dai suoi fan, la ventunenne spera, con il suo coming out pubblico, di porre sotto i riflettori i problemi che ogni giorno sono costretti ad affrontare i gay nel suo Paese. La giovane si augura che il suo “grido” possa essere reso più forte dalla sua fama all’interno del concorso di bellezza. </p>
      <figure>
        <embed-post data-src="https://www.instagram.com/p/B5dbKqxFL63" data-service="Instagram"/>
      </figure>
      <p>Htet, che è anche una cantante e un’attrice, ha fatto il suo primo coming out a fine novembre sul blog di bellezza Missology. Ha ricordato le prime “strane” sensazioni, provate intorno ai quindici - sedici anni, quando ha iniziato a sentirsi attratta dalle ragazze. Certo, non è stato facilissimo accettare i suoi sentimenti: “Dopo un po’ però ho capito di essere lesbica e l’ho accettato”, ha affermato. Con i genitori si è aperta soltanto cinque anni fa: “All’inizio - ha ricordato - si sono arrabbiati.  Ma più tardi, quando ne hanno saputo di più sulla comunità LGBTQ, hanno iniziato ad accettarmi”. </p>
      <p>Sebbene abbia avuto una relazione con una cantante del Myanmar molto famosa nel Paese, Gae Gae, ha mantenuto la relazione segreta: “Non molti sapevano che stavamo insieme”, ha rivelato a People. Il suo intento ora è diverso: vuole aprirsi, liberarsi, far sapere a tutti il proprio orientamento sessuale allo scopo di liberare anche gli altri. Un gesto che è stato apprezzato anche dalla presidente del The Miss Universe Organization, Paula Shugart, che a People ha commentato: “Siamo onorati di dare spazio a donne forti e fonti d’ispirazione come Miss Universo Myanmar, che è stata talmente coraggiosa da condividere la sua storia unica con il mondo intero. Il concorso Miss Universo premierà sempre le donne che sono orgogliose di essere quello che sono”. </p>
      <ul>
        <li>HuffPost</li>
      </ul>
    </article>
  </body>
</html>