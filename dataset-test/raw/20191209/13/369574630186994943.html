<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/po-necelem-mesici-se-bude-v-praze-opet-protestovat-proti-bab/r~e6ef997a1a8711eaac60ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T13:58:37+00:00"/>
    <meta property="og:title" content="Bude se pískat i malovat po chodnících. V úterý proběhne další protest proti Babišovi"/>
    <meta property="og:description" content="Krátkým programem a následným pochodem centrem Prahy na hlavní nádraží chce organizace vyzvat předsedu vlády k odstoupení z funkce."/>
  </head>
  <body>
    <article>
      <h1>Bude se pískat i malovat po chodnících. V úterý proběhne další protest proti Babišovi</h1>
      <address>
        <time datetime="2019-12-09T13:58:37+00:00">09 Dec 2019, 13:58</time>
      </address>
      <p>"Milion chvilek pro demokracii svolal protesty kvůli eskalaci premiérových skandálů a zejména kvůli odmítání je řešit, a to jak Andrejem Babišem samotným, tak i jeho ochránci ve vládě. Cílem protestů je jednoznačně a silně odmítnout nepřijatelné chování premiéra i jím ovládané státní správy a oslovit s požadavkem na Babišovu demisi co nejširší veřejnost," uvedli organizátoři v tiskové zprávě.</p>
      <p>Demonstrace, které se uskuteční také v pondělí 16. prosince v regionech a o tři dny později v krajských městech, svolal Milion chvilek po událostech minulého týdne. Podle auditu Evropské komise, který zveřejnila některá média, Babiš porušil české i evropské předpisy o střetu zájmů. Nadále totiž ovládá holding Agrofert, který pobírá unijní dotace. Česko podle auditu přijde o stovky milionů korun.</p>
      <p>Související</p>
      <h4>Problémem je manželka i pochybení v projektech. Čtěte to nejdůležitější z auditu</h4>
      <figure>
        <img src="https://cdn.xsd.cz/resize/44aeebd57aee3067927b3afffe252698_resize=140,93_.jpg?hash=42a9c99f88e630afe94a240903f13c67"/>
      </figure>
      <p>Přehled</p>
      <p>Ve středu pak nejvyšší státní zástupce Pavel Zeman zrušil usnesení o zastavení trestního stíhání Babiše a jeho někdejší poradkyně Jany Mayerové v kauze Čapí hnízdo a věc vrátil k došetření.</p>
      <h3>Vezměte píšťalky i křídy, vyzývají organizátoři</h3>
      <p>Úterní demonstrace začne v 18:00 zhruba půlhodinovým programem na Václavském náměstí, kde vystoupí předseda Milionu chvilek Mikuláš Minář a místopředseda Benjamin Roll nebo ředitel Transparency International David Ondráčka. Poté se účastníci protestu vydají na pochod ulicemi Na příkopě, Hybernská a Opletalova, cílem bude hlavní nádraží. Demonstranti ho chtějí zaplnit, aby osobně i pomocí letáků a transparentů šířili informace o Babišových problémech. Pořadatelé uvedli, že demonstranti nebudou bránit pohybu cestujících.</p>
      <p>Správa železniční dopravní cesty (SŽDC) je v kontaktu s policií, která má podle mluvčí SŽDC Radky Pistoriusové dohled nad celou akcí výhradně na starosti. "Úkolem SŽDC je zajistit plynulost železniční dopravy a bezpečnost cestujících," napsala Pistoriusová.</p>
      <p>Organizátoři na facebookové <a href="https://www.facebook.com/events/586942402100081/">události</a> vyzvali k tomu, aby pochod byl hlasitý, účastníci si tak mají přinést píšťalky, klaksony či bubny. Vzít si mají také křídy, aby mohli pomalovat chodníky, a transparenty.</p>
      <p>Související</p>
      <h4>Letná 2 a 17. listopad - Česko se budí. Babišovi vyrostl mimořádně schopný soupeř</h4>
      <figure>
        <img src="https://cdn.xsd.cz/resize/32ba953eb1d73df88493a3ecb9fd8557_resize=240,135_.jpg?hash=37dc8613e62efc4522b7e6b343da47fb"/>
      </figure>
      <p>Největším shromážděním Milionu chvilek byla demonstrace 23. června na pražské Letné. Na nejmohutnější veřejné shromáždění po listopadu 1989, jehož účastníci demonstrovali za nezávislost justice a proti Babišovi a jeho ministryni spravedlnosti Marii Benešové (za ANO), dorazilo podle organizátorů na 250 000 lidí. Podle údajů mobilního operátora T-Mobile to bylo až 283 000 demonstrantů, policie operovala s číslem kolem 200 000 demonstrantů.</p>
      <p>Podobný počet lidí dorazil na Letnou také 16. listopadu (policie uváděla 250 000 účastníků, T-Mobile 257 000) na demonstraci, během níž Milion chvilek vyzval Babiše, aby odstoupil do 31. prosince, pokud neodvolá Benešovou a nezbaví se holdingu Agrofert. Předseda vlády demisi vyloučil a ve střetu zájmů se necítí být, protože vyhověl požadavkům zákona o střetu zájmů.</p>
    </article>
  </body>
</html>