<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motoryzacja.interia.pl/raporty/raport-budowa-autostrad/budowa-autostrad/news-nowe-odcinki-s5-gotowe-mialy-byc-2-lata-temu,nId,3378862"/>
    <meta property="og:site_name" content="motoryzacja.interia.pl"/>
    <meta property="article:published_time" content="2019-12-09T13:36:26+00:00"/>
    <meta property="og:title" content="Nowe odcinki S5 gotowe. Miały być 2 lata temu"/>
    <meta property="og:description" content="Poznański oddział Generalnej Dyrekcji Dróg Krajowych i Autostrad (GDDKiA) poinformował, że od soboty kierowcy będą mogli przejechać obydwoma pasami drogi ekspresowej S5 Poznań - Wrocław od Poznania do węzła Radomicko. Długość udostępnionej trasy to ponad 50 km."/>
  </head>
  <body>
    <article>
      <h1>Nowe odcinki S5 gotowe. Miały być 2 lata temu</h1>
      <address><time datetime="2019-12-09T13:36:26+00:00">09 Dec 2019, 13:36</time> by <a rel="author">INTERIA.PL</a></address>
      <p>
        <b>Poznański oddział Generalnej Dyrekcji Dróg Krajowych i Autostrad (GDDKiA) poinformował, że od soboty kierowcy będą mogli przejechać obydwoma pasami drogi ekspresowej S5 Poznań - Wrocław od Poznania do węzła Radomicko. Długość udostępnionej trasy to ponad 50 km.</b>
      </p>
      <p>Do użytku oddane zostaną odcinki: Poznań - Wronczyn (16,5 km), Wronczyn - Kościan (18,9 km) i Kościan - Radomicko (15,7 km).</p>
      <p>GDDKiA już wcześniej zapowiadała, że będzie chciała udostępnić wielkopolskie odcinki trasy Poznań - Wrocław kierowcom jeszcze w tym roku; wcześniej termin ich oddania wielokrotnie ulegał zmianie. W poniedziałek sobotnią datę podał dyrektor poznańskiego oddziału GDDKiA Marek Napierała. Trasa wraz z węzłami powinna być w pełni udostępniona w godzinach popołudniowych.</p>
      <p>Odcinek S5 między Poznaniem a Wronczynem pierwotnie miał być gotowy w listopadzie 2017 r. Pod koniec ubiegłego roku udostępniono kierowcom jedną z jezdni. W czerwcu GDDKiA odstąpiła od umowy z wykonawcą odcinka - konsorcjum, któremu przewodziła firma Toto Costruzioni Generali; ogłoszono przetargi na dokończenie prac.</p>
      <p>Wraz z odcinkiem Poznań - Wronczyn kierowcom od najbliższej soboty udostępnione zostaną też pozostałe dwa odcinki S5 przebiegające przez województwo wielkopolskie, od Wronczyna poprzez Kościan do węzła Radomicko o łącznej długości około 35 kilometrów.</p>
    </article>
  </body>
</html>