<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153837-vymagayut-vziaty-pid-vartu-vodiia-iakyj-na-smert-zbyv-zhinku-na-karpenka-karogo"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T13:55:00+00:00"/>
    <meta property="og:title" content="Вимагають взяти під варту водія, який на смерть збив жінку на Карпенка-Карого"/>
    <meta property="og:description" content="Прокурори домагатимуться взяття під варту громадянина, який вчинив смертельну ДТП на вулиці Карпенка-Карого в Луцьку в ніч із 6 на 7 грудня."/>
  </head>
  <body>
    <article>
      <h1>Вимагають взяти під варту водія, який на смерть збив жінку на Карпенка-Карого</h1>
      <address>
        <time datetime="2019-12-09T13:55:00+00:00">09 Dec 2019, 13:55</time>
      </address>
      <p>Прокурори вимагають, аби чоловіка, який вчинив <a href="http://www.volynpost.com/news/153720-u-lucku-na-smert-zbyly-zhinku-i-vtekly-z-miscia-avarii%5C"><b>смертельну ДТП на вулиці Карпенка-Карого</b></a> у Луцьку в ніч із 6 на 7 грудня, взяли під варту. <br/><br/>«Прокуратура Волині оскаржить в апеляційному порядку ухвалу Луцького міськрайонного суду про обрання 33-річному лучанину, підозрюваному в порушенні правил дорожнього руху, що спричинило смерть потерпілої, запобіжного заходу у виді домашнього арешту в нічний час – з 22.00 до 8.00», – пишуть на <a href="https://www.facebook.com/ProsecutorVolynRegion/photos/a.359548100885987/1372267386280715/?type=3&amp;theater">сайті</a> прокуратури Волині у Facebook.<br/><br/>Нагадаємо, майже опівночі 07 грудня 2019 року нетверезий чоловік, за кермом автомобіля марки «BMW 528І», рухався вулицею Карпенка-Карого в напрямку вулиці Дубнівської із шаленою швидкістю й здійснив наїзд на жінку, яка переходила дорогу.<br/><br/>Потерпіла загинула на місці пригоди.<br/><br/><a href="http://www.volynpost.com/news/153734-motoroshna-smertelna-avariia-u-lucku-policiia-prosyt-opiznaty-zagyblu-foto-video"><b>ЧИТАТИ ТАКОЖ: Просять опізнати жінку, що загинула на вулиці Карпенка-Карого від наїзду BMW 528.</b></a><br/><br/>Водій-вбивця <a href="http://www.volynpost.com/news/153728-u-piddubciah-zatrymaly-troh-luchan-iaki-na-smert-zbyly-zhinku-i-vtekly">намагався утекти із місця ДТП</a>, створюючи численні аварійні ситуації під час погоні. Патрульна поліція затримала його біля села Піддубці Луцького району.<br/><br/>Водію повідомили про підозру у вчиненні кримінального правопорушення, передбаченого ч.2 ст. 286 КК України.<br/><br/>Прокурори наполягали на обранні підозрюваному запобіжного заходу у виді тримання під вартою, проте суд обрав для нього домашній арешт. Таке рішення будуть оскаржувати і наполягати на взятті підозрюваного під варту.<br/><br/>Нагадаємо, згідно з санкцією ч. 2 ст. 286 Кримінального кодексу України порушення правил безпеки дорожнього руху або експлуатації транспорту особою, яка керує транспортним засобом, якщо вони спричинили смерть потерпілого, караються позбавленням волі на строк від трьох до восьми років з позбавленням права керувати транспортними засобами на строк до трьох років.</p>
    </article>
  </body>
</html>