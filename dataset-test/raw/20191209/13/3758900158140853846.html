<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-wybuch-w-szczyrku-jest-zwiazek-miedzy-eksplozja-i-pracami-bu,nId,3378837"/>
    <meta property="og:site_name" content="RMF24"/>
    <meta property="article:published_time" content="2019-12-09T13:30:00+00:00"/>
    <meta property="og:title" content="Wybuch w Szczyrku. Jest związek między eksplozją i pracami budowlanymi"/>
    <meta property="og:description" content="Prokuratura poinformowała, że udowodniono związek pomiędzy wybuchem gazu w Szczyrku a pracami budowlanymi prowadzonymi pod ulicą. W wyniku eksplozji i zawalenia się domu zginęło osiem osób, w tym czworo dzieci."/>
  </head>
  <body>
    <article>
      <h1>Wybuch w Szczyrku. Jest związek między eksplozją i pracami budowlanymi</h1>
      <address><time datetime="2019-12-09T13:30:00+00:00">09 Dec 2019, 13:30</time> by <a rel="author" href="https://www.rmf24.pl/tylko-w-rmf24/maciej-nycz" target="_blank">Maciej Nycz</a></address>
      <p>
        <b>Prokuratura poinformowała, że udowodniono związek pomiędzy wybuchem gazu w Szczyrku a pracami budowlanymi prowadzonymi pod ulicą. W wyniku eksplozji i zawalenia się domu zginęło osiem osób, w tym czworo dzieci.</b>
      </p>
      <figure>
        <img src="https://i.iplsc.com/zdjecie-z-miejsca-eksplozji-w-szczyrku/0009GA07KBYTC5RE-C123-F4.jpg"/>
        <figcaption>Zdjęcie z miejsca eksplozji w Szczyrku<cite>/slaska.policja.gov.pl /</cite></figcaption>
      </figure>
      <p>Rzecznik Prokuratury Okręgowej w Bielsku-Białej Agnieszka Michulec podała, że podczas oględzin prowadzonych w weekend <b>zostało ujawnione miejsce przerwania gazociągu</b>. Prokuratura <a href="https://www.rmf24.pl/fakty/polska/news-wybuch-w-szczyrku-przyjechali-22-minuty-od-zgloszenia-nieste,nId,3371748?parametr=embed_tyt"><u><b>nie chce ujawniać tego miejsca</b></u></a>, ponieważ mogłoby to zaszkodzić dobru śledztwa.<br/><br/><i>To ustalenie potwierdza nasze domniemanie, że pomiędzy wybuchem w budynku a pracami prowadzonymi pod ulicą Leszczyńską w Szczyrku istnieje związek</i>"- powiedziała prokurator. <i>To domniemanie - bo w istocie było to tylko domniemanie - stało się zatem faktem</i> - dodała.</p>
      <figure>
        <video src="https://v-nocdn.iplsc.com/-/0009GA693DJNOE21-V1.mp4"/>
        <figcaption>Prokuratura: Zostało ujawnione miejsce przerwania gazociągu<cite>TVN24/x-news</cite></figcaption>
      </figure>
      <p><b>Oględziny w miejscu tragedii cały czas trwają. </b>Są trudne z uwagi na pokrycie terenu gruzem, który musi być sukcesywnie usuwany.</p>
      <h4>"Muszę przekazać, że jest konieczna identyfikacja"</h4>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Ffakty%2Fpolska%2Fnews-wybuch-gazu-w-szczyrku-fala-wsparcia-dla-pani-katarzyny-ktor%2CnId%2C3377120%3Fparametr%3Dembed_tyt_zdj">Wybuch gazu w Szczyrku. Fala wsparcia dla pani Katarzyny, która straciła dom i rodzinę</a>
      </p>
      <figure>
        <img src="https://i.iplsc.com/wybuch-gazu-w-szczyrku-fala-wsparcia-dla-pani-katarzyny-ktor/0009G6P0JVSB6W3R-C128.jpg"/>
      </figure>
      <p><i>Musimy w tej chwili uzyskać ekspertyzy i opinię tych biegłych, którzy uczestniczyli w oględzinach. Są to biegli z zakresu fizykochemii, geologii, geodezji, budownictwa i, oczywiście, gazownictwa</i> -  wyjaśniła procurator Michulec. Śledczy oczekują ponadto na wyniki sekcji zabitych w wybuchu. Przeprowadzane są w poniedziałek i będą we wtorek w Zakładzie Medycyny Sądowej w Katowicach.<br/><br/>Michulec poinformowała, że zgoda na pochówek ofiar możliwa będzie po ustaleniu ich tożsamości. <i>Bez wnikania w szczegóły muszę przekazać, że jest konieczna identyfikacja</i> - dodała.<br/><br/><i>Zgodnie z zapewnieniem biegłych w ciągu dwóch-trzech dni od pobrania materiału porównawczego, genetycznego, zostanie wydana opinia ustalająca tożsamość tych osób</i> - zapowiedziała prokurator.</p>
      <h3>
        <a href="https://www.rmf24.pl/foto/zdjecie,iId,2795707,iAId,348313">Tragiczny bilans wybuchu w Szczyrku. Nie żyje 8 osób, w tym czworo dzieci (45 zdjęć)</a>
      </h3>
      <slideshow>
        <figure>
          <img src="https://i.iplsc.com/tragiczny-bilans-wybuchu-w-szczyrku-nie-zyje-8-osob-w-tym-cz/0009FVZZ7ORUX60J-C322.jpg"/>
          <figcaption>fot. Andrzej Grygiel / PAP</figcaption>
        </figure>
        <figure>
          <img src="https://i.iplsc.com/tragiczny-bilans-wybuchu-w-szczyrku-nie-zyje-8-osob-w-tym-cz/0009FWCJ2MXTDDSU-C322.jpg"/>
          <figcaption>fot. Andrzej Grygiel / PAP</figcaption>
        </figure>
        <figure>
          <img src="https://i.iplsc.com/tragiczny-bilans-wybuchu-w-szczyrku-nie-zyje-8-osob-w-tym-cz/0009FWCLKHTMNHFR-C322.jpg"/>
          <figcaption>fot. Andrzej Grygiel / PAP</figcaption>
        </figure>
        <figure>
          <img src="https://i.iplsc.com/tragiczny-bilans-wybuchu-w-szczyrku-nie-zyje-8-osob-w-tym-cz/0009FWCM8FFWBS2W-C322.jpg"/>
          <figcaption>fot. Andrzej Grygiel / PAP</figcaption>
        </figure>
        <figure>
          <img src="https://i.iplsc.com/tragiczny-bilans-wybuchu-w-szczyrku-nie-zyje-8-osob-w-tym-cz/0009FVZUCIMJULJX-C322.jpg"/>
          <figcaption>fot. Andrzej Grygiel / PAP</figcaption>
        </figure>
      </slideshow>
      <p>
        <a href="https://www.rmf24.pl/foto/zdjecie,iId,2795707,iAId,348313">+ 41</a>
      </p>
      <p>Prokuratura prowadzi obecnie śledztwo w sprawie, a nie przeciwko komuś. Dotyczy ono sprowadzenia zdarzenia zagrażającego życiu i zdrowiu wielu osób oraz mieniu w wielkich rozmiarach. Na pytanie, czy ktoś został zatrzymany, Agnieszka Michulec odparła, że obecnie trwają prace nad ustaleniem osób odpowiedzialnych i zakresu ich odpowiedzialności.</p>
      <p><i>Sprawa ma charakter bardzo złożony, zabezpieczyliśmy bowiem nie tylko dokumentację administracyjną, ale również dokumentację techniczną, dlatego musimy dokonać szczegółowej analizy </i>- wskazała.</p>
      <p>Agnieszka Michulec powiedziała, że za osoby pokrzywdzone w tej sprawie mogą zostać uznane również osoby mieszkające obok zniszczonego domu. <i>Prawdopodobieństwo, że to ich budynek mógł wybuchnąć, było duże. Nasze oględziny zmierzają do ustalenia, którędy migrował gaz. To nie jest sprawa prosta i oczywista </i>- dodała.</p>
    </article>
  </body>
</html>