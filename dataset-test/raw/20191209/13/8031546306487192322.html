<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110621-Goranov%253A-Sivite-oboroti---postoyanno-vav-fokusa-na-prihodnite-administracii"/>
    <meta property="og:site_name" content="Канал 3"/>
    <meta property="article:published_time" content="2019-12-09T13:15:00+00:00"/>
    <meta property="og:title" content="Горанов: Сивите обороти - постоянно във фокуса на приходните администрации"/>
    <meta property="og:description" content="По думите му през годините са предприемани много стъпки и действия в борбата със сивата икономика"/>
  </head>
  <body>
    <article>
      <h1>Горанов: Сивите обороти - постоянно във фокуса на приходните администрации</h1>
      <h2>По думите му през годините са предприемани много стъпки и действия в борбата със сивата икономика</h2>
      <address>
        <time datetime="2019-12-09T13:15:00+00:00">09 Dec 2019, 13:15</time>
      </address>
      <p>
        <b>Сивите обороти трябва постоянно да бъдат на вниманието на приходните администрации. Затова правителството от лятото на 2018 г. е започнало нов проект за пълно обхващане на оборотите във всички сфери на икономиката. Този проект е по-известен като "дебат по Наредба номер 18". Това каза министърът на финансите Владислав Горанов в сградата на КНСБ по време на заключителния форум на проекта "Активно гражданско участие за превенция и ограничаване на недекларираната заетост в България".</b>
      </p>
      <p>По думите му тази наредба няма да разреши всички проблеми, но създава един инструментариум в полза на приходната администрация. Този инструментариум ще даде възможност в максимална степен да бъдат обхванати всички процеси, така че да не се допуска възможността за формиране на сиви обороти. По думите му през годините са предприемани много стъпки и действия в борбата със сивата икономика. Това обаче е "едно неравно състезание" между тези, които като бизнес модел и начин на живот искат да избегнат плащанията. Горанов смята, че трябва да има по-голямо гражданско съзнание и нетърпимост към подобно поведение. Той увери, че в средите на финансовото министерство, НАП и митниците денонощно се мисли по тази тема.</p>
      <p>Министърът на труда и социалната политика Деница Сачева добави, че истинската битка преминава през това всеки един български гражданин да има нетърпимост към сивата икономика. Тя посочи, че в България делът на лицата с недекларирана заетост е под средното европейски равнище - 15,9 процента, на фона на 16,3 на сто за Европа. Това обаче не е повод да не се търси решение на сериозните проблеми, които са поставени и в този проект. Според нея са били направени редица изменения на законите през последните години. Усилията обаче трябва да бъдат насочени и към това да се погледнат какви са истинските причини за сивата икономика. По думите й една от причините е липсата на данъчен морал. Има и ситуации, в които недекларираният труд е рационален избор. Затова всички предложения, които са представени в този проект, ще бъдат разглеждани, защото има нужда от промени в законодателството, за да стане по-гъвкаво.</p>
      <p>Президентът на КНСБ Пламен Димитров посочи, че последните показателите на Индекса "Икономика на светло" показват, че през последните 10 години сивата икономика намалява, но все още е над 20 процента. Това означава, че повече от 25 млрд. лева са недекларираните средства, което води до изкривявания в икономическия, социалния и обществено-политическия живот. Според него сивата икономика убива лоялната конкуренция. В предлагания план от КНСБ се предлагат промени в Кодекса на труда, Закона за обществените поръчки и други нормативни актове. "Много е направено, но има и много още проблеми, които трябва да се разрешат", заяви Пламен Димитров.</p>
      <related>
        <h4>Още по темата</h4>
        <a href="http://kanal3.bg/news/bulgaria/economy/110041-Ministar-Goranov%253A-Balgariya-e-s-nay-visok-krediten-reyting-na-Balkanite"/>
        <a href="http://kanal3.bg/news/bulgaria/politics/109697-Goranov%253A-V-SASht-obsadihme-izgradzdane-na-logistichen-centar-na-NATO-vav-Varna"/>
        <a href="http://kanal3.bg/news/bulgaria/politics/108943-Goranov%253A-Reshenieto-za-parviya-den-ot-bolnichnite-ne-e-samocelno"/>
      </related>
    </article>
  </body>
</html>