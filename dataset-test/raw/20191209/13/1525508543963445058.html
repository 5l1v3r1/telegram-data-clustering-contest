<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793399/%DB%B1%DB%B3%DB%B0-%D9%87%D8%B2%D8%A7%D8%B1-%D9%85%D8%B1%D8%A8%DB%8C-%D9%BE%D8%B1%D9%88%D8%B1%D8%B4%DB%8C-%D9%88-%D9%85%D8%B4%D8%A7%D9%88%D8%B1%D9%87-%D8%AF%D8%B1-%DA%A9%D8%B4%D9%88%D8%B1-%DA%A9%D9%85%D8%A8%D9%88%D8%AF-%D8%AF%D8%A7%D8%B1%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:59:30+00:00"/>
    <meta property="og:title" content="مدیرکل امور تربیتی وزارت آموزش و پرورش: ۱۳۰ هزار مربی پرورشی و مشاوره در کشور کمبود داریم"/>
    <meta property="og:description" content="بوشهر- مدیرکل امور تربیتی، مشاوره و مراقبت در برابر آسیب‌های اجتماعی وزارت آموزش و پرورش گفت: در زمان حاضر با کمبود ۱۳۰ هزار مربی پرورشی و مشاوره در کشور روبرو هستیم."/>
  </head>
  <body>
    <article>
      <h1>مدیرکل امور تربیتی وزارت آموزش و پرورش: ۱۳۰ هزار مربی پرورشی و مشاوره در کشور کمبود داریم</h1>
      <address>
        <time datetime="2019-12-09T13:59:30+00:00">09 Dec 2019, 13:59</time>
      </address>
      <p>به گزارش <a href="https://www.mehrnews.com/">خبرنگار مهر</a>، مسعود شکوهی عصر دوشنبه در همایش دو روزه علمی و آموزشی کشوری دست‌اندرکاران حوزه بهداشت روان و پیشگیری از آسیب‌های اجتماعی در بوشهر اظهار داشت: افسردگی، اضطراب و روان رنجوری، رفتارهای پرخطری از جمله خشم را که زیربنای اعتیاد، خودکشی و فرار از منزل و مدرسه است را به دنبال دارد و درصدی از این آسیب‌ها در مدرسه‌ها وجود دارد.</p>
      <p>وی تصریح کرد: طرح نظام مراقبتی اجتماعی دانش‌آموزی (نماد) طرحی پیشگیرانه، رشد مدار ارتقایی و مراقبتی است که به صورت ائتلافی با مشارکت بخش‌های مختلف باهدف غربال‌گری، شناسایی، ارجاع، درمان و مددکاری اجرا می‌شود.</p>
      <p>
        <b>میز نماد در </b>
        <b>۷۵۰</b>
        <b> </b>
        <b>مرکز مشاوره راه‌اندازی شده است</b>
      </p>
      <p>مدیرکل امور تربیتی، مشاوره و مراقبت در برابر آسیب‌های اجتماعی وزارت آموزش و پرورش از راه‌اندازی میز نماد در ۷۵۰ مرکز مشاوره خبر داد و گفت: در زمینه تخصیص اعتبار برای طرح نماد مشکلاتی وجود دارد، طرح نماد باید در یک بازه زمانی پنج‌ساله در پوشش ۱۰۰ درصدی اجرا شود.</p>
      <p>وی با بیان اینکه طرح نماد در همه منطقه‌های آموزشی برخوردار و غیر برخوردار و متناسب با آسیب‌های اجتماعی اجرا می‌شود گفت: تلاش وزارت آموزش و پرورش این است که فارغ از موقعیت مناطق، مناطق کم برخوردار به صورت ویژه دیده شدند و این طرح با قوت اجرا شود.</p>
      <p>شکوهی تأکید کرد: بر اساس ضریب محرومیت منطقه‌ها، تعداد دانش‌آموز و ضریب آسیب اجتماعی که از سیستم پایش می‌شود میزان تخصیص اعتبارات طرح متفاوت است.</p>
      <p>وی گفت: مدرسه بازتابی از جامعه است و خیلی فضای ایزوله‌ای نیست با این تفاوت که به لحاظ فضای فرهنگی و اجتماعی ممکن است کنترل بهتری در این فضا صورت گیرد و تلاش می‌شود آسیب‌ها مدیریت شود.</p>
      <p>شکوهی افزود: درگذشته یک‌رشته با عنوان راهنمایی مشاوران با ۲ گرایش مشاوره تحصیلی و تربیتی و مربی امور تربیتی وجود داشت که مشکلاتی به وجود می‌آمد و با بررسی در کمیسیون تخصصی قرار شد دو رشته جدا از هم با عنوان مربی امور تربیتی و مشاور راه‌اندازی شود.</p>
      <p>وی ادامه داد: بر همین اساس امسال برای برطرف کردن مشکل کمبود نیروی انسانی در دانشگاه فرهنگیان در هر یک از این رشته‌ها هزار مربی امور پرورشی و مشاوره جذب‌شده است.</p>
      <p>
        <b>با وضعیت مطلوب فاصله‌داریم</b>
      </p>
      <p>شکوهی اضافه کرد: هرچند با وضعیت مطلوب فاصله‌داریم اما تلاش شده در قالب طرحی که برای سازمان امور اداری و استخدامی کشور آماده‌شده در یک بازه زمانی پنج‌ساله بتوانیم نیروی حوزه پرورشی را تأمین کنیم.</p>
      <p>
        <b>امسال با مشکل جدی در بحث اعتبار روبرو هستیم</b>
      </p>
      <p>مدیرکل امور تربیتی، مشاوره و مراقبت در برابر آسیب‌های اجتماعی وزارت آموزش و پرورش خاطرنشان کرد: اعتبار در نظر گرفته‌شده با تخصیص و نقدینگی متفاوت است اگرچه کمک‌های خوبی شده اما امسال با مشکل جدی در بحث اعتبار روبرو هستیم.</p>
    </article>
  </body>
</html>