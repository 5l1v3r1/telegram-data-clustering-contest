<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/12/09/news/corteo_25_aprile_milano_brigata_ebraica_antagonisti_a_processo-243001916/"/>
    <meta property="og:site_name" content="Repubblica.it"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="Contestazioni alla Brigata Ebraica al corteo del 25 Aprile, chiesto il processo per 4 antagonisti: &quot;Fu odio razziale&quot;"/>
    <meta property="og:description" content="La procura di Milano chiede il rinvio a giudizio per le offese al passaggio della Brigata Ebraica. Tra gli indagati anche il neobrigatista Claudio Latino"/>
  </head>
  <body>
    <article>
      <h1>Contestazioni alla Brigata Ebraica al corteo del 25 Aprile, chiesto il processo per 4 antagonisti: "Fu odio razziale"</h1>
      <h2>La procura di Milano chiede il rinvio a giudizio per le offese al passaggio della Brigata Ebraica. Tra gli indagati anche il neobrigatista Claudio Latino</h2>
      <address>
        <time datetime="2019-12-09T13:02:00+00:00">09 Dec 2019, 13:02</time>
      </address>
      <p>La Procura di Milano ha chiesto il rinvio a giudizio per 4 antagonisti che il 25 aprile 2018 al corteo pubblico antifascista per l'anniversario della Liberazione si scagliarono, come più volte avvenuto, <a href="http://milano.repubblica.it/cronaca/2018/04/25/news/25_aprile_a_milano_-194786720/">contro i rappresentanti della Brigata ebraica</a>. Il capo del pool antiterrorismo Alberto Nobili e il pm Leonardo Lesti ai 4 hanno contestato l'aggravante dell'odio "razziale" (c'è un quinto indagato senza aggravante).<br/><br/>Tra i 4, <a href="https://www.repubblica.it/2007/02/sezioni/cronaca/terrorismo-lavoro/prodi-colpo/prodi-colpo.html">Claudio Latino</a> condannato anni fa dopo l'operazione antiterrorismo 'Tramonto' del 2007 sulle Nuove Brigate Rosse. Latino, 62 anni e che venne arrestato nel 2007 fu condannato a 11 anni e mezzo di reclusione (la Suprema Corte, però, stabilì che non si trattava di organizzazione terroristica), è accusato, assieme ad un altro indagato, di minacce con "finalità di odio etnico e razziale".<br/><br/>I due, infatti, "al passaggio dei rappresentanti della 'Brigata ebraica'" avrebbero minacciato "i suoi componenti" facendo uno "il gesto dello sgozzamento" e Latino "simulando la sventagliata di una mitragliatrice". Altri due indagati, invece, sempre al passaggio della Brigata ebraica e sempre per odio razziale avrebbero scagliato "in direzione dei suoi componenti, una bottiglietta d'acqua ciascuno". Un quinto indagato, invece, è accusato di resistenza a pubblico ufficiale perché, partecipando al presidio 'Fronte Palestina' nello stesso corteo, avrebbe colpito con una canna da pesca, utilizzata come portabandiera, un agente. Tra l'altro, in corso in Procura a Milano c'è anche un'indagine sulle contestazioni violente alla Brigata ebraica avvenute anche quest'anno e che si ripetono ormai da anni durante l'anniversario della Liberazione.<br/> </p>
    </article>
  </body>
</html>