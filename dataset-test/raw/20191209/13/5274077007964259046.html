<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420638"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T13:40:00+00:00"/>
    <meta property="og:title" content="העליון דחה את עתירת אפי נוה"/>
    <meta property="og:description" content="ביהמ&quot;ש העליון קבע כי הליך לקבלת מידע במטרה להוכיח &quot;אכיפה בררנית&quot; צריך להתנהל כחלק מההליך הפלילי, ולא ניתן לעתור במסגרתו לבג&quot;ץ."/>
  </head>
  <body>
    <article>
      <h1>העליון דחה את עתירת אפי נוה</h1>
      <address><time datetime="2019-12-09T13:40:00+00:00">09 Dec 2019, 13:40</time> by <a rel="author">ערוץ 7</a></address>
      <p>בית המשפט העליון דחה היום (שני) את עתירתם של ראש לשכת עורכה הדין לשעבר אפי נוה ובת זוגו בר כץ, אשר עתרו נגד סירובו של בית משפט השלום להורות לפרקליטות למסור להם מידע על תיקים נוספים של כניסה בלתי חוקית לישראל.</p>
      <p>השופט יצחק עמית, שכתב את חוות הדעת העיקרית, הבהיר כי אין מקום לעתירה לבג"ץ בנוגע לסוגיות של מסירת חומרי חקירה לנאשמים.</p>
      <p>עם זאת ציין השופט עמית, כי המסלול הנכון לצורך בקשה של חומרים לצורך הוכחת טענה של אכיפה בררנית איננו במסגרת הסעיף העוסק במסירת חומרי חקירה לנאשמים, אלא במסגרת סעיף 108 לחוק סדר הדין הפלילי, והבהיר כי האפשרות לעתור ולבקש את חומרי החקירה על פי סעיף זה עדיין עומדת לנוה ולכץ.</p>
      <p>אולם, השופט עמית הדגיש כי לצורך הגשת בקשה שכזו צריכים העותרים לבסס, ולו באופן ראשוני, את טענתם לפיה יש סיכוי שנעשתה במקרה הזה אכיפה ברירנית.</p>
      <p>"הנטל הראשוני לצורך קבלת מידע ומסמכים לשם העלאת טענה לאכיפה בררנית מוטל על הנאשם", כתב השופט עמית, "אין להפוך את היוצרות, באופן שהליכי הגילוי והעיון ישמשו בסיס להנחת התשתית הראייתית הראשונית בבחינת 'נעשה ונשמע' – נקבל את המידע והמסמכים מתוך תקווה כי מהם תצמח התשתית הנדרשת להגנה מן הצדק".</p>
      <p>השופט הוסיף, "טיבו של הנטל הראשוני המוטל על הנאשם ייבחן בכל מקרה לפי נסיבותיו, אך מובהר כי הרף לצורך קבלת מידע ומסמכים נמוך מהרף שנדרש לצורך סתירת חזקת התקינות ולהוכחת האכיפה הבררנית עצמה".</p>
    </article>
  </body>
</html>