<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-brne-kvuli-bytu-s-chemikaliemi-evakuovali-25-lidi/1830476?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T13:31:00+00:00"/>
    <meta property="og:title" content="V Brně kvůli bytu s chemikáliemi evakuovali 25 lidí"/>
    <meta property="og:description" content="Brno - Mrtvého muže a velké množství chemikálií nalezli dnes policisté v bytě v brněnské Šámalově ulici v Židenicích. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. ČTK to dnes řekl mluvčí policie Bohumil Malášek. Obyvatelé z okolních domů musí strávit noc mimo své byty, upřesnil po 18:00."/>
  </head>
  <body>
    <article>
      <h1>V Brně kvůli bytu s chemikáliemi evakuovali 25 lidí</h1>
      <address><time datetime="2019-12-09T13:31:00+00:00">09 Dec 2019, 13:31</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Mrtvého muže a velké množství chemikálií nalezli dnes policisté v bytě v brněnské Šámalově ulici v Židenicích. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. ČTK to dnes řekl mluvčí policie Bohumil Malášek. Obyvatelé z okolních domů musí strávit noc mimo své byty, upřesnil po 18:00.</p>
      <p>Malášek řekl, že o muže měli obavy sousedé. "Byt jsme otevřeli, soused byl bohužel nalezený bez známek života s tím, že v tom bytě je spousta chemikálií," řekl Malášek. Informace od pyrotechnika na místě policie vyhodnocuje. "Jeví se to jako nebezpečné. Ulice Šámalova je pro pěší i dopravu uzavřena. Celkem 25 lidí z okolních dvou domů jsme z bezpečnostních důvodů evakuovali," uvedl mluvčí.</p>
      <p>Byt je podle policie nyní vyklízen. Zatím není jasné, jaké množství chemikálií v něm je a ani, kdy se budou moci evakuovaní lidé vrátit do svých domovů. "Evakuace trvá, velitel opatření někdy v pozdějších odpoledních hodinách, nebo večer rozhodne, jak dál postupovat, aby všichni zůstali v bezpečí," řekl Malášek.</p>
      <p>Po 18:00 už bylo jasné, že se evakuovaní domů na noc nevrátí. "Část lidí si nocleh zajistila u příbuzných nebo známých, my jsme zajistili nocleh v hotelu 15 lidem. Hledali jsme místo, kde bude možno ubytovat všechny najednou. Tam i zpět je dopraví autobus," řekl ČTK starosta Židenic Aleš Mrázek (ANO).</p>
      <p>Na místě byla i chemická laboratoř hasičů. "Policie provádí pyrotechnický průzkum v bytě jednoho z domů, my jí asistujeme, máme na místě chemickou laboratoř. Evakuováno je 25 lidí z okolí," uvedl mluvčí hasičů Jaroslav Mikoška. Dodal, že pro místní přistavili autobus, ten ale zůstal prázdný, protože evakuovaní se rozešli do okolí.</p>
      <p>Záchranáři zatím nikoho ošetřovat nemuseli. "Byli jsme požádáni Policií České republiky, abychom tady byli v případě potřeby schopni poskytnout první pomoc zasahujícím složkám, pokud by se někdo zranil. Měli jsme tu lékařskou posádku, kterou vystřídal inspektor provozu," řekla mluvčí jihomoravských záchranářů Michaela Bothová.</p>
    </article>
  </body>
</html>