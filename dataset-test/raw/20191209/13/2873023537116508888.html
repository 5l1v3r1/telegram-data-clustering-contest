<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/ellada/dikaiosyni/222373_oi-basanistes-omologoyn-oi-basanismenoi-katigoroyntai"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T13:11:44+00:00"/>
    <meta property="og:title" content="Οι βασανιστές ομολογούν, οι βασανισμένοι κατηγορούνται"/>
    <meta property="og:description" content="Συνεχίζεται σήμερα η δίκη των 15 αντιφασιστών που είχαν συλληφθεί το 2012 και είχαν βασανιστεί φρικτά ● Οι καταθέσεις των αστυνομικών ως μαρτύρων κατηγορίας αποδεικνύουν ότι το κουκούλωμα της υπόθεσης ενορχηστρώθηκε από τη ΓΑΔΑ."/>
  </head>
  <body>
    <article>
      <h1>Οι βασανιστές ομολογούν, οι βασανισμένοι κατηγορούνται</h1>
      <address><time datetime="2019-12-09T13:11:44+00:00">09 Dec 2019, 13:11</time> by <a rel="author">Γιώτα Τέσση</a></address>
      <p>
        <b>Συνεχίζεται σήμερα η δίκη των 15 αντιφασιστών που είχαν συλληφθεί σε μοτοπορία το 2012 και είχαν βασανιστεί φρικτά ● Οι καταθέσεις των αστυνομικών ως μαρτύρων κατηγορίας αποδεικνύουν ότι το κουκούλωμα της υπόθεσης ενορχηστρώθηκε από τη ΓΑΔΑ ● Τη δίωξη είχαν ζητήσει γνωστοί χρυσαυγίτες, οι οποίοι τώρα «τα μαζεύουν»!</b>
      </p>
      <p>Συνεχίζεται σήμερα στο Β' Μικτό Ορκωτό Δικαστήριο Αθηνών η εκδίκαση μιας υπόθεσης που είναι ο ορισμός της αστυνομικής βίας και αυθαιρεσίας.</p>
      <p>Ηταν 30 Σεπτεμβρίου 2012, όταν 15 αντιφασίστες που πραγματοποιούσαν μοτοπορία ενάντια στη δράση της Χρυσής Αυγής συνελήφθησαν στο κέντρο της Αθήνας και μεταφέρθηκαν στη ΓΑΔΑ, κατηγορούμενοι για αντίσταση κατά της αρχής, απείθεια, πρόκληση σωματικής βλάβης κ.ά.</p>
      <p>Τις επόμενες μέρες, ήρθαν στη δημοσιότητα οι καταγγελίες τους που έκαναν λόγο για απίστευτα βασανιστήρια από 17 αστυνομικούς στον 6ο όροφο της ΓΑΔΑ και οι οποίες αποδεικνύονταν από φωτογραφικό υλικό, στο οποίο αποτυπωνόταν η άσκηση σωματικής βίας.</p>
      <p>Το θέμα το ανέδειξε μέχρι και η βρετανική εφημερίδα «Guardian», που έκανε λόγο για βασανιστήρια όπως αυτά που γίνονταν στις διαβόητες ιρακινές φυλακές Αμπου Γκράιμπ. Για την υπόθεση σχηματίστηκαν δύο δικογραφίες: η μία με κατηγορούμενους τους αστυνομικούς και η δεύτερη με κατηγορούμενους τους αντιφασίστες, τέσσερις εκ των οποίων παραπέμφθηκαν για κακούργημα (πρόκληση βαριάς σκοπούμενης σωματικής βλάβης).</p>
      <p>Για την πρώτη περίπτωση, η Δικαιοσύνη αποφάνθηκε, στις 22/10/2019, ότι οι 17 αστυνομικοί που κάθισαν στο εδώλιο, κατηγορούμενοι για τα βασανιστήρια, τη γλίτωσαν (κυρίως λόγω του ότι οι περισσότερες κατηγορίες παραγράφηκαν), παρόλο που ο εισαγγελέας χαρακτήρισε συνεκτικές και πειστικές τις καταθέσεις των 15 μαρτύρων - θυμάτων, οι οποίοι αναμένεται να προσφύγουν στο Ευρωπαϊκό Δικαστήριο Ανθρωπίνων Δικαιωμάτων.</p>
      <p>Για τη δεύτερη περίπτωση, είναι σε εξέλιξη η δίκη των αντιφασιστών και ως μάρτυρες κατηγορίας έχουν καταθέσει κάποιοι χρυσαυγίτες και «αγανακτισμένοι» συνοδοιπόροι τους και πολλοί από τους αστυνομικούς που ενεπλάκησαν στο περιστατικό, ενώ σήμερα η διαδικασία θα συνεχιστεί με τις καταθέσεις τριών αστυνομικών. Ομως οι καταθέσεις των συναδέλφων τους έχουν ήδη καταδείξει την αυθαιρεσία με την οποία λειτούργησαν, εκτελώντας εντολές άνωθεν.</p>
      <h3>Είκοσι κρότου-λάμψης σε λίγα λεπτά</h3>
      <p>Ηταν η περίοδος που η ναζιστική οργάνωση αλώνιζε στο κέντρο της Αθήνας και πραγματοποιούσε σωρεία επιθέσεων εναντίον μεταναστών. Το αντιφασιστικό κίνημα απαντούσε με πορείες, για να στείλει μήνυμα μη ανοχής της εγκληματικής δράσης της Χρυσής Αυγής. Μια τέτοια μοτοπορία ακολουθούσαν οι ομάδες ΔΕΛΤΑ Δ12 και Δ11 και, όπως κατέθεσε ο επικεφαλής της Δ12, «αρχικά είχαμε εντολή να ακολουθούμε τα δίκυκλα, ύστερα λάβαμε εντολή να ελέγξουμε τα άτομα και εκεί δεχτήκαμε επίθεση». Ο αστυνομικός περιγράφει ένα σκηνικό πολέμου, ακριβώς όπως τον περιγράφουν και οι κατηγορούμενοι που λένε ότι οι αστυνομικοί τούς διεμβόλισαν στη συμβολή των οδών Μηθύμνης και Φυλής και πέταξαν κρότου - λάμψης. Σύμφωνα με το πόρισμα της ΕΔΕ, στο σημείο έπεσαν μέσα σε λίγα λεπτά 20 χειροβομβίδες κρότου - λάμψης, τις οκτώ από τις οποίες πέταξε ο επικεφαλής της Δ12. Επίσης, από το σημείο περισυνελέγησαν πολλά μηχανάκια, δείγμα του πώς οι αντιφασίστες έφυγαν πανικόβλητοι από το σημείο.</p>
      <p>Αλλος αστυνομικός από την ίδια ομάδα (Δ12) περιγράφει ότι συνέλαβαν έναν από τους συμμετέχοντες στην πορεία, επειδή επιτέθηκε σε έναν συνάδελφό του με κοντάρι. Ωστόσο, από τον συγκεκριμένο συλληφθέντα έχει κατασχεθεί μόνο το κράνος του και ο ίδιος έφερε βαρύτερα τραύματα από τον αστυνομικό που φέρεται ως παθών και για τον οποίο δεν υπάρχει ιατροδικαστική έκθεση, επειδή είχε μόνο ένα χτύπημα στον αγκώνα και δεν πήγε σε νοσοκομείο!</p>
      <p>Και οι δύο αστυνομικοί δεν μπόρεσαν να δώσουν πειστικές απαντήσεις γιατί δεν κατάφεραν να ελέγξουν την κατάσταση, αφού ήταν στο σημείο μαζί με περίπου 30 οπλισμένους συναδέλφους τους και είχαν να αντιμετωπίσουν καμιά 30αριά αντιφασίστες που ήταν στο τέλος της μοτοπορίας. Είπαν, ωστόσο, ότι στη συνέχεια έλαβαν εντολή για αναζητήσεις στην ευρύτερη περιοχή, με σκοπό την εξακρίβωση των στοιχείων ατόμων από τη μοτοπορία. Το σήμα που έλαβαν, δηλαδή, δεν έκανε λόγο για κάποια αξιόποινη πράξη, αλλά για έλεγχο στοιχείων.</p>
      <h3>Συλλήψεις για... μελλοντική επίθεση</h3>
      <p>Για την αναζήτηση των αντιφασιστών επιστρατεύεται και η ομάδα ΔΕΛΤΑ Δ4 και, όπως κατέθεσε αστυνομικός της συγκεκριμένης ομάδας, «λάβαμε εντολή να προσαγάγουμε άτομα που ΘΑ έκαναν επίθεση στα περιπολικά», προκαλώντας την ερώτηση της έδρας: «Κάνατε συλλήψεις μόνο επειδή είχατε εντολή;».</p>
      <p>Σύμφωνα με την περιγραφή του, όταν έφτασαν στη συμβολή της λεωφόρου Αλεξάνδρας με την οδό Θεσπρωτίας, δεν είδαν επίθεση αντιφασιστών σε περιπολικά και η ενημέρωσή τους από το κέντρο ήταν ότι «ετοιμάζονταν για επίθεση». Ο ίδιος αστυνομικός λέει ότι δέχτηκε επίθεση από ένα άτομο, το οποίο συνέλαβε και δεν απάντησε στην ερώτηση: «Αφού τον συλλάβατε, γιατί τον γδύσατε; Το μπλουζάκι γιατί του το βγάλατε; Η ταπείνωση ήταν ο σκοπός;»</p>
      <p>Από τα δύο σημεία των συλλήψεων εστάλησαν ελάχιστα πειστήρια και στη ΓΑΔΑ μεταφέρθηκαν μηχανάκια από την οδό Φυλής. Ο αστυνομικός που είχε βάρδια και κλήθηκε να κάνει τη διασταύρωση των πινακίδων και να εντοπίσει τους ιδιοκτήτες τους, κατέθεσε ότι το γραφείο του βρίσκεται στον 6ο όροφο της ΓΑΔΑ, εκεί όπου μετέφεραν τους συλληφθέντες. Προσδιόρισε, μάλιστα, το γραφείο του σε απόσταση λίγων μέτρων από τον διάδρομο όπου οι κατηγορούμενοι έχουν καταγγείλει ότι υπέστησαν φρικτά βασανιστήρια (ότι τους χαστούκιζαν, τους έφτυναν, τους έριχναν φως στα μάτια για μείνουν ξύπνιοι όλη τη νύχτα, έσβηναν τσιγάρα πάνω τους και τους έκαιγαν με αναπτήρες).</p>
      <p>Εκείνος επανέλαβε ότι δεν αντιλήφθηκε τίποτα, προκαλώντας την ερώτηση ενός από τους κατηγορουμένους: «Πιστεύετε ότι ήμασταν ηλίθιοι και θα αυτοτραυματιζόμασταν στη ΓΑΔΑ;».</p>
      <h3>Κατάθεση με παρατυπίες</h3>
      <figure>
        <img src="https://www.efsyn.gr/sites/default/files/images/2019/12/28-gada.jpg"/>
      </figure>
      <p>Τα βασανιστήρια συνέβησαν στον 6ο όροφο της ΓΑΔΑ, που στεγάζει την Υπηρεσία Προστασίας Κράτους και Πολιτεύματος και η ονομασία της φαντάζει πιο ειρωνική και από τον τίτλο υπουργείο Προστασίας του Πολίτη επί Μ. Χρυσοχοΐδη.</p>
      <p>Τα δημοσιεύματα με τις φωτογραφίες των παθόντων που είδαν το φως της δημοσιότητας προκάλεσαν την παρέμβαση ανακριτή, που έστειλε έγγραφο στην Υπηρεσία ζητώντας απαντήσεις σε συγκεκριμένα ερωτήματα και προειδοποιώντας για κυρώσεις. Την ίδια ώρα, οι κατηγορούμενοι, για να αποδείξουν την αθωότητά τους, ζητούσαν να ληφθούν αποτυπώματα από τα πειστήρια.</p>
      <p>Το έγγραφο του ανακριτή προκάλεσε αναταραχή στην υπηρεσία, που στις 27/2/2013 ζήτησε καταθέσεις από αστυνομικούς για το τι συνέβη στις 30/9/2012.</p>
      <p>Η κατάθεση ενός από αυτούς εγείρει σοβαρά ερωτήματα για τον τρόπο με τον οποίο ενορχηστρώθηκε από τη ΓΑΔΑ το κουκούλωμα της υπόθεσης και αυτό επειδή ο αστυνομικός νιώθει την ανάγκη στην κατάθεσή του να σημειώσει ότι «δεν εστάλησαν πειστήρια στη ΓΑΔΑ» και αναφέρει ότι «ως αυτόπτες μάρτυρες των ανωτέρω αξιόποινων πράξεων κλήθηκαν οι...» δίνοντας ονόματα, ηλικίες και διευθύνσεις!</p>
      <p>Η εξόφθαλμη παρατυπία προκάλεσε τις επίμονες ερωτήσεις της έδρας και των συνηγόρων υπεράσπισης: Ξέρατε εσείς ότι ήταν αυτόπτες μάρτυρες του περιστατικού κάποιοι που εμφανίστηκαν στη ΓΑΔΑ; Πώς θυμόσαστε αναλυτικά τα στοιχεία τους; Είχατε πρόσβαση στις προανακριτικές καταθέσεις τους; Αφού εσείς δεν είδατε τα πειστήρια, γιατί καταθέτετε γι' αυτά; Τι σημαίνει ότι «δεν εστάλησαν επειδή πιάστηκαν με γυμνά χέρια»; Το ένα αποτύπωμα σβήνει το άλλο;</p>
      <p>Εμφανώς σε δύσκολη θέση, ο αστυνομικός επαναλαμβάνει: «Κλήθηκα από αξιωματικό που χειριζόταν την υπόθεση να καταθέσω». Και στην ερώτηση «δεν μπορούσατε να πείτε “τι να καταθέσω; εγώ πειστήρια δεν είδα, πού να ξέρω αν αυτοί ήταν αυτόπτες;”», απαντάει: «Μου είπε ο αξιωματικός “θα κάνουμε μια κατάθεση”, τέλος! Αυτές οι καταθέσεις στο πλαίσιο εντολών δίνονται».</p>
      <h3>Οι χρυσαυγίτες</h3>
      <p>Οι 15 αντιφασίστες κάθονται στο εδώλιο, ύστερα από αυτεπάγγελτη δίωξη, αφού οι χρυσαυγίτες μάρτυρες κατηγορίας και άλλοι που παρουσιάστηκαν σαν «αγανακτισμένοι» και εμφανίστηκαν εκείνο το βράδυ στη ΓΑΔΑ δήλωσαν ότι επιθυμούν τη δίωξή τους. Ομως, τώρα, όχι μόνο τα παίρνουν πίσω, αλλά δεν μπορούν να εξηγήσουν πώς κλήθηκαν για κατάθεση.</p>
      <p>Ανάμεσά τους είναι ο Γιώργος Περρής και ο Νίκος Παπαβασιλείου, που έχουν καταδικαστεί τελεσίδικα για τον εμπρησμό του μπαρ Cointreau, ιδιοκτησίας υπηκόου Καμερούν, στην πλατεία Αμερικής στις 13 Μαΐου 2013 και είναι κατηγορούμενοι στη μεγάλη δίκη της Χρυσής Αυγής.</p>
      <p>Ο Περρής εμφανίστηκε στο δικαστήριο χωρίς δικηγόρο, ζήτησε την απαλλαγή τους και δεν αναγνώρισε κανέναν από όσους στέκονταν στο εδώλιο. Επεφτε, δε, συνεχώς σε αντιφάσεις σε σχέση με την αρχική κατάθεσή του και προσπαθώντας να δικαιολογηθεί επικαλούνταν... ζαλάδα! «Ο δικηγόρος μου με έχει εγκαταλείψει», είπε επίσης και ζητούσε από την έδρα να διαβάσει τη δικογραφία, για να φρεσκάρει τη μνήμη του!</p>
      <p>Ασφαλώς και η Χρυσή Αυγή έχει εγκαταλείψει τον Περρή· άλλωστε, ο Μιχαλολιάκος έφτασε στο σημείο να εγκαταλείψει πολύ ανώτερα στελέχη για να σώσει τον εαυτό του.</p>
      <p>Ο έτερος χρυσαυγίτης, ο Παπαβασιλείου, δεν ήρθε να καταθέσει στο δικαστήριο. Ομως έχει καταθέσει στη δίκη της Χρυσής Αυγής, όπου ρωτήθηκε για το συγκεκριμένο περιστατικό.</p>
      <p>«Πήγα να πάρω πίτσα από την πιτσαρία της γειτονιάς, γιατί δεν θέλαμε να βγούμε έξω, επειδή ξέραμε ότι θα περνούσαν αντιεξουσιαστές να μοιράσουν φυλλάδια», είπε ο Παπαβασιλείου αποδομώντας με μια φράση τον βασικό ισχυρισμό όλων των «αγανακτισμένων» που είναι μάρτυρες κατηγορίας, ότι δηλαδή δεν γνώριζαν ότι θα γινόταν αντιφασιστική μοτοπορία και βρέθηκαν τυχαία στο σημείο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/dikaiosyni/198896_dimosiografos-sto-edolio-gia-ena-binteo"/>
        <a href="https://www.efsyn.gr/node/220587"/>
        <a href="https://www.efsyn.gr/ellada/dikaiosyni/216158_syllabete-basaniste-athootheite"/>
        <a href="https://www.efsyn.gr/ellada/dikaiosyni/194099_i-dolofonia-loykman-eihe-ratsistiko-kinitro"/>
        <a href="https://www.efsyn.gr/ellada/dikaiosyni/166251_i-ellada-athoonei-astynomikoys-basanistes"/>
        <a href="https://www.efsyn.gr/ellada/dikaiosyni/142754_poios-kalyptei-ton-basanismo-politi-apo-astynomikoys"/>
      </related>
    </article>
  </body>
</html>