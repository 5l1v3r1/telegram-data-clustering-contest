<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/domaci-ms-je-to-sen-kazdeho-kluka-nezastira-kukla-tesi-se-na-partu/5044517"/>
    <meta property="og:site_name" content="Hokej.cz"/>
    <meta property="article:published_time" content="2019-12-09T13:04:00+00:00"/>
    <meta property="og:title" content="Domácí MS? Je to sen každého kluka, nezastírá Kukla. Těší se na partu"/>
    <meta property="og:description" content="Miroslav Kukla po prvotních zkušenostech s dospělým hokejem natrvalo zakotvil v litoměřické Dukle, kde skvělými výkony pomáhá týmu k nečekaným výsledkům. Zanedlouho ho čeká na přípravném kempu boj o účast na mistrovství světa do dvaceti let."/>
  </head>
  <body>
    <article>
      <h1>Domácí MS? Je to sen každého kluka, nezastírá Kukla. Těší se na partu</h1>
      <address><time datetime="2019-12-09T13:04:00+00:00">09 Dec 2019, 13:04</time> by <a rel="author" href="https://www.hokej.cz/archiv-clanku/autor/129132" target="_blank">Kateřina Kundertová</a></address>
      <p>
        <b>Miroslav Kukla po prvotních zkušenostech s dospělým hokejem natrvalo zakotvil v litoměřické Dukle, kde skvělými výkony pomáhá týmu k nečekaným výsledkům. Zanedlouho ho čeká na přípravném kempu boj o účast na mistrovství světa do dvaceti let.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p><b>Překvapila vás nominace na kemp dvacítky?<br/></b>Určitě jsem byl překvapený, nečekal jsem to, protože jsem byl s dvacítkou jenom na jednom turnaji. Nemyslel jsem si, že se dostanu do přípravného kempu před mistrovstvím světa. Jsem rád. Je to sen každého kluka zahrát si na domácím mistrovství světa.</p>
      <p><b>Kde vás informace zastihla?<br/></b>Když jsem přišel z ledu, kluci už v šatně seděli na telefonech a četli si tiskovou konferenci. Ti mi právě říkali, že tam jsem. Popřáli jsem si navzájem hodně štěstí a teď už se těšíme, až se uvidíme i s dalšími spoluhráči.</p>
      <p><b>Je to pro vás tato nominace výjimečná?<br/></b>Mistrovství dvacítek je vrchol juniorské kariéry, takže to je nejvýznamnější nominace, jaká vůbec může být. Moc se tam těším, protože máme výbornou partu. Všichni se baví se všemi. Je tam spousta a spousta legrace.</p>
      <blockquote>„Mistrovství dvacítek je vrchol juniorské kariéry, takže to je nejvýznamnější nominace, jaká vůbec může být.“<cite>Miroslav Kukla</cite></blockquote>
      <p><b>Co od kempu očekáváte?<br/></b>Myslím, že budeme mít hodně tréninků, abychom se mohli ukázat trenérům a mohli si říct o finální nominaci. Nebude nic jednoduchého přepnout na vyšší obrátky, protože tam budou nejlepší hráči z celého světa. Bude to zase o něco vyšší úroveň, než měly ty předchozí turnaje. Musíme se s tím vypořádat.</p>
      <p><b>Co bude nejdůležitější pro to, abyste finální nominaci urval?<br/></b>Musím hrát svoji hru a nesmím být nervózní z toho, že to je před mistrovstvím. Nesmím si připouštět tlak od okolí. Musím se držet svých předností, kterou je spíše chytrost, nejsem žádný excelentní bruslař nebo něco takového. Možná mám trochu střelu a hlavně přehled ve hře.</p>
      <figure>
        <img src="https://www.hokej.cz/files/images/202/kukla-miroslav-repre-u19-0912-02.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <p><b>Jaká je podle vás konkurence?<br/></b>Každý, kdo tam přijede, má šanci dostat se do týmu, jinak bychom tam nebyli. Šanci určitě mám. Když budu hrát dobře, mohlo by se to povést. V devatenáctce se mi docela dařilo. Musím si přenést nasazení, jaké bylo na předešlých akcích, hrát pro tým a jít do toho s pokorou. Bojovat.</p>
      <p><b>Čím jste si šanci podle vás zasloužil?<br/></b>Hodně mi pomohly Litoměřice, kde dostávám hodně prostoru. Asi hraju tak, jak si trenéři představují, i když taky něco občas pokazím. Není to vždycky úplně výborné.</p>
      <blockquote>„Hodně mi pomohly Litoměřice, kde dostávám hodně prostoru.“<cite>Miroslav Kukla</cite></blockquote>
      <p><b>Takže vás dospělý hokej posouvá?<br/></b>Seniorský hokej je úplně něco jiného než juniorky, protože chlapi mají více zkušeností a jsou silnější v soubojích. Je to dobrá příprava na mezinárodní úroveň. I když je mezinárodní hokej zase něco úplně něco jiného než v Chance lize.</p>
      <p><b>Je pro vás výhodou, že jste v týmu s řadou dalších mladých hráčů?<br/></b>Je to dobré být tam se stejně starými kluky, protože i mimo led máme dobrou partu. Povídáme si o všem možném. I starší hráči nás berou jako stejně rovné, což je dobré.</p>
      <figure>
        <img src="https://www.hokej.cz/files/images/201/kukla-miroslav-2509.jpg"/>
        <figcaption>Miroslav Kukla | Foto: Kateřina Kundertová</figcaption>
      </figure>
      <p><b>Na výsledky si v Litoměřicích určitě nestěžujete, že?<br/></b>Myslím, že jsme spokojení úplně všichni. Nikdo nečekal, že budeme takhle vysoko. Na začátku jsme si dali za cíl udělat první osmičku, což se nám povedlo, takže určitě panuje spokojenost. Daří se nám díky partě, kterou tam máme. Jsme jeden tým a makáme jeden za druhého. To je to nejdůležitější.</p>
      <p><b>Co po osobní stránce?<br/></b>Nějaké zápasy byly horší a nějaké lepší. Zatím ale tak nějak spokojený jsem, i když by to mohlo být lepší. Budu makat dál, abych se ještě zlepšil. Pořád mám na čem pracovat.</p>
      <blockquote>„Myslím, že jsme spokojení úplně všichni. Nikdo nečekal, že budeme takhle vysoko. Na začátku jsme si dali za cíl udělat první osmičku, což se nám povedlo.“<cite>Miroslav Kukla o třetím místě Litoměřic</cite></blockquote>
      <p><b>Jak pro vás bylo těžké přesunout se natrvalo do dospělého hokeje?<br/></b>Ze začátku bylo těžší zvykat si na souboje, protože už tam člověk musí být trochu chytřejší než v juniorce, kde kluci nemají takovou sílu a nejsou tak vyspělí. Postupem času se to zlepšovalo a teď už jsem si zvykl.</p>
      <p><b>Můžete prozradit váš program v nejbližších dnech?<br/></b>Teď budu ještě odpočívat a pak se vydám na kemp do Frýdku, kde budeme mít jeden zápas. Myslím, že nám to může hodně pomoci. My, co hrajeme první ligu, víme, co od toho můžeme očekávat. Můžeme se dobře připravit a bude to pro nás výhoda.</p>
      <p><b>Na závěr: Co by pro vás znamenala účast na domácím šampionátu?<br/></b>Byl to ten nejhezčí dárek pod stromeček, který bych mohl dostat. Přijela by se podívat rodina i kamarádi.</p>
      <figure>
        <img src="https://www.hokej.cz/files/images/202/kukla-miroslav-litomerice-0912-02.jpg"/>
        <figcaption>Foto: Kateřina Kundertová</figcaption>
      </figure>
      <related>
        <a href="https://www.hokej.cz/parik-od-zraneni-ke-dvacitkam-psychicky-tezke-ale-chci-do-tymu/5044467"/>
        <a href="https://www.hokej.cz/varada-o-tlaku-dostalovi-i-absenci-vyjimecnych-je-na-ostatnich-jak-to-vezmou/5044426"/>
        <a href="https://www.hokej.cz/dvacitku-ceka-velky-finis-pred-domacim-ms-varada-da-sanci-39-hracum/5044397"/>
      </related>
    </article>
  </body>
</html>