<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%cf%87%cf%81%ce%af%cf%83%cf%84%ce%bf%cf%82-%ce%b9%ce%b1%ce%ba%cf%8e%ce%b2%ce%bf%cf%85-%ce%b9%cf%89%ce%ac%ce%bd%ce%bd%ce%b7%cf%82-%ce%bc%ce%ac%ce%b6%ce%b7%cf%82-%ce%b3%ce%b9%ce%b1-%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T13:07:41+00:00"/>
    <meta property="og:title" content="Χρίστος Ιακώβου – Ιωάννης Μάζης για αναχαίτιση τουρκικών σχεδιασμών (Βίντεο)"/>
    <meta property="og:description" content="Για τουρκική προπαγάνδα έκανε λόγο ο Διευθυντής του ΚΥΚΕΜ Χρίστος Ιακώβου σχετικά με τα όσα γράφονται στον τουρκικό τύπο περί «επικύρωσης» του μνημονίου συναντίληψης με τη Λιβύη."/>
  </head>
  <body>
    <article>
      <h1>Χρίστος Ιακώβου – Ιωάννης Μάζης για αναχαίτιση τουρκικών σχεδιασμών (Βίντεο)</h1>
      <address>
        <time datetime="2019-12-09T13:07:41+00:00">09 Dec 2019, 13:07</time>
      </address>
      <p>
        <b>Για τουρκική προπαγάνδα έκανε λόγο ο Διευθυντής του ΚΥΚΕΜ Χρίστος Ιακώβου σχετικά με τα όσα γράφονται στον τουρκικό τύπο περί «επικύρωσης» του μνημονίου συναντίληψης με τη Λιβύη.</b>
      </p>
      <p>«Δεν πρόκειται για επικύρωση (ratification) με τη Λιβύη. Δεν μπορεί να επικυρωθεί μνημόνιο γιατί πρέπει να υπάρχει συμφωνία. Δεν έχουμε δει μια συμφωνία δεσμευτική που να εδράζεται στο διεθνές δίκαιο. Στο μνημόνιο δεν γίνεται καμία αναφορά στο δίκαιο της θάλασσας ή στη Σύμβαση του Montego Bay, το οποίο δεσμεύει το δίκαιο της θάλασσας. Είναι μια πολιτική και όχι μια νομική πράξη για να πάει στη Βουλή», δήλωσε ο κ. Ιακώβου στην Εκπομπή του Σίγμα «Μεσημέρι και Κάτι», τονίζοντας ότι το 9μελές Προεδρικό Συμβούλιο της Λιβύης είναι αυτό που προτάθηκε και στην Κύπρο επί σχεδίου Ανάν.</p>
      <p>«Η Τουρκία προσπαθεί μέσα από έναν πολιτικό τρόπο να δώσει ένα ημι-διπλωματικό χαρακτήρα στις διεκδικήσεις της και να στείλει διεθνώς το μήνυμα ότι αυτές δεν είναι μονομερείς και ότι στη χάραξη ΑΟΖ έχουν πλέον συνεργάτη τη Λιβύη», είπε.</p>
      <p>H Τουρκία, συνέχισε, εφαρμόζει κάτι που έκανε στο Αιγαίο από το 1974 και μετά. «Γνωρίζει ότι για ένα ζήτημα νομικό δεν είναι ισχυρή και το μετατρέπει σε πολιτικό για δώσει νομιμοφάνεια στις διεκδικήσεις της, αναγκάζοντας τον αντίπαλο να δεχτεί στο τέλος ότι δεν θα επιλυθεί με νομικά μέσα η διαφορά, αλλά με πολιτικά, όπως έπραξε και στην Κύπρο».</p>
      <figure>
        <iframe src="https://www.youtube.com/embed/KlifoZez4B0" width="900" height="506" data-service="Youtube" scrolling="no"/>
      </figure>
      <p>Ο κ. Ιακώβου τόνισε, μεταξύ άλλων, ότι μπαίνουμε πλέον σε ένα πολύ επικίνδυνο στάδιο, γι’ αυτό ο ΥΠΕΞ της Ελλάδας Νίκος Δένδιας είπε πως δεν μπορεί να αποφευχθεί κανένα θερμό επεισόδιο. «Θα ήταν καλύτερα για τον ίδιο και για την Ελλάδα αν το έλεγε πιο ευθαρσώς ότι, δηλαδή, αν η Τουρκία προχωρήσει μονομερώς, η Ελλάδα θα το θεωρήσει casus belli και κάτι τέτοιο θα ηχούσε τα καμπανάκια συναγερμού σε ΝΑΤΟ και σε Ε.Ε», είπε.</p>
      <p>Από την πλευρά του, ο καθηγητής γεωπολιτικής Ιωάννης Μάζης χαρακτήρισε «ανυπόστατη» τη συμφωνία Τουρκίας–Λιβύης και υπογράμμισε ότι μετά την επιστροφή του από τη Διάσκεψη Κορυφής, ο Έλληνας Πρωθυπουργός θα πρέπει να καταθέσει χάρτη στο γραφείο θαλασσών του ΟΗΕ με ανακήρυξη της ΑΟΖ και οριοθέτηση με Κύπρο.</p>
      <p>Μεταξύ άλλων, ο κ. Μάζης είπε πως το Διεθνές Δίκαιο έχει ταυτιστεί στην συνείδηση του κόσμου με την απραξία, ενώ όπως τόνισε αυτό θα πρέπει να συνοδεύεται και να συμπεριλαμβάνει και τη χρήση αμυντικής και στρατιωτικής πολιτικής.</p>
    </article>
  </body>
</html>