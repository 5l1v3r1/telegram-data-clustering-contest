<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813630/%DA%A9%D9%85%D8%A8%D9%88%D8%AF-%D9%81%D8%B6%D8%A7%D9%87%D8%A7%DB%8C-%D8%A2%D9%85%D9%88%D8%B2%D8%B4%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:53:11+00:00"/>
    <meta property="og:title" content="کمبود فضاهای آموزشی در استان تهران"/>
    <meta property="og:description" content="استاندار تهران با تاکید بر کمبود فضاهای آموزشی در استان تهران بر لزوم بهره‌گیری از آموزش‌های آنلاین و غیر حضوری تاکید کرد."/>
  </head>
  <body>
    <article>
      <h6 class="kicker">استاندار تهران مطرح کرد</h6>
      <h1>کمبود فضاهای آموزشی در استان تهران</h1>
      <address><time datetime="2019-12-09T13:53:11+00:00">09 Dec 2019, 13:53</time> by <a rel="author">سیدمیثاق اختر</a></address>
      <p>استاندار تهران با تاکید بر کمبود فضاهای آموزشی در استان تهران بر لزوم بهره‌گیری از آموزش‌های آنلاین و غیر حضوری تاکید کرد.</p>
      <p><b>به گزارش ایسنا، انوشیروان محسنی بندپی</b> در جلسه شورای آموزش و پرورش استان تهران گفت: در حال حاضر آموزش و پرورش در استان تهران با کمبود معلم و فضای آموزشی مواجه است. بی‌تردید آموزش و پرورش منشا تحول در جوامع مختلف است و اگر به این بخش توجه ویژه‌ای شود می‌توانند در آینده تاثیر بسزایی در توسعه جامعه داشته باشند.</p>
      <p>وی افزود: اگر به آموزش و پرورش در ابعاد مختلف توجه کنیم قطعا جامعه توسعه یافته‌ای خواهیم داشت که در رشد و بالندگی کشور بسیار اثر گذار خواهد بود.</p>
      <p>محسنی بندپی ادامه داد:‌ در منطقه ۲۲ تهران به عنوان یکی از مناطق پایتخت با مشکل کمبود فضای آموزشی مواجه هستیم و شهرداری زمین‌های آموزشی این منطقه را فروخته است. هنگامی که مجوز برای ساخت و ساز صادر می‌شد، بخشی از زمین‌ها را آموزشی دیده بودند که آن‌ها نیز به فروش رفته است و ۳۵۰ هزار دانش آموز در ام‌الاقرای کشور در کلاس‌های ۳۴ نفره تحصیل می‌کنند که زیبنده تهران نیست.</p>
      <p>استاندار تهران در بخش دیگری از صحبت‌های خود با اشاره به این که شهرداری‌ها مکلفند در ابعاد مختلف آموزشی  کمک کنند ،گفت:‌ ما این مطالبه را در شهرداری‌ها داریم. در شورای آموزش و پرورش شهرستان‌های استان‌های تهران گزارش کار و عملکرد از همه دستگاه‌ها دریافت شده است و بر اساس همین گزارش‌ها برنامه ریزی‌ها صورت می‌گیرد. </p>
      <p>وی افزود: در جلسه امروز آموزش اتباع خارجی  و افراد بازمانده از تحصیل مورد توجه قرار گرفت . لذا باید از مشارکت خیرین استفاده کنیم تا با ایجاد موسسات غیر دولتی خیریه نسبت به فراهم کردن زمینه تحصیل این افراد اقدام کنیم. در همین راستا کارگروهی برای ایجاد مدارس غیر دولتی خیریه تشکیل می‌شود تا تصمیمات لازم در این خصوص اتخاذ شود. </p>
      <p>استاندار تهران تاکید کرد: یکی دیگر از اقدامات صورت گرفته آموزش آنلاین به‌صورت غیر حضوری است که در این طرح آموزش و پرورش بخش‌های مختلف را مورد بررسی قرار داده است تا بتوانیم به‌صورت غیر حضوری نسبت به آموزش افراد اقدام کنیم.</p>
      <p>به گزارش ایسنا در این جلسه مصوبه شد آموزش و پرورش از زمین‌هایی که در اختیار دارد و نمی‌تواند از آنها برای مسائل آموزشی استفاده کند به شرط این که به فضای ورزشی و آموزش خدشه‌ای وارد نشود دربخش‌های تجاری مورداستفاده قرار گیرد و درآمد ناشی از آن نیز برای تکمیل پروژه‌های نیمه تمام آموزش و پرورش مورد بهره‌برداری قرار گیرد.</p>
      <p>استاندار تهران در بخش دیگری از صحبت‌های خود با اشاره به این که درآمدهای نفتی ما کاهش پیدا کرده است و غیر از مالیات راهی برای تامین منابع مالی نداریم،گفت: برای بعضی از مناطق فضای ورزشی و فروشگاهی و ... ایجاد کردیم ولی به مسائل آموزشی آن توجه نکردیم نباید اجازه دهیم که به آموزش و پرورش لطمه‌ای وارد شود چرا که استکبار جهانی به دنبال آسیب زدن به حوزه‌های بنیادی و حاکمیتی از جمله آموزش و پرورش است.</p>
      <p>بندپی تاکید کرد: فضای آموزشی در استان تهران با کمبود مواجه است. می‌توانیم با طرح‌هایی همچون موسسات غیردولتی خیریه و آموزش‌های آنلاین فضاهای آموزشی را تکمیل کنیم.</p>
      <p>وی در خصوص مدارس بنیاد شهید و مشکلات مدارس استیجاری گفت: آموزش و پرورش زمین‌هایی دارد که می‌تواند این زمین‌ها را با بنیاد شهید تهاتر و معضل مدارس اجاره‌ای را با این اقدام حل و فصل کند.</p>
      <p>انتهای پیام</p>
    </article>
  </body>
</html>