<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/362065-aiztureti-divi-policisti-aizdomas-par-nelegalu-cigaresu-glabataja-piesegsanu"/>
    <meta property="og:site_name" content="Jauns.lv"/>
    <meta property="article:published_time" content="2019-12-09T13:05:00+00:00"/>
    <meta property="og:title" content="Aizturēti divi policisti aizdomās par nelegālu cigarešu glabātāja piesegšanu"/>
    <meta property="og:description" content="Iekšējās drošības birojs (IDB) decembrī aizturējis divas Valsts policijas amatpersonas aizdomās par nelegālu cigarešu glabātāja piesegšanu."/>
  </head>
  <body>
    <article>
      <h1>Aizturēti divi policisti aizdomās par nelegālu cigarešu glabātāja piesegšanu</h1>
      <address><time datetime="2019-12-09T13:05:00+00:00">09 Dec 2019, 13:05</time> by <a rel="author">Jauns.lv / LETA</a></address>
      <p>
        <b>Iekšējās drošības birojs (IDB) decembrī aizturējis divas Valsts policijas amatpersonas aizdomās par nelegālu cigarešu glabātāja piesegšanu.</b>
      </p>
      <p>IDB aizturējis divas Rīgas reģiona pārvaldes amatpersonas un vienu privātpersonu aizdomās par dienesta viltojuma izdarīšanu personu grupā pēc iepriekšējas vienošanās, informēja IDB.</p>
      <p>IDB rīcībā esošā informācija liecina, ka policisti, veicot dienesta pienākumus, Čiekurkalna tirgus apkārtnē aizturēja personu, kura glabāja tabakas izstrādājumus bez Latvijas akcīzes markām.</p>
      <p>Amatpersonas tiek turētas aizdomās par dienesta viltojumu, jo kā par nelegālo preču apriti vainīgo reģistrējuši citu personu, kurai ar šo noziegumu nav saistības. </p>
      <p>Visiem aizturētajiem piemērots aizdomās turētās personas statuss un drošības līdzekļi, kas nav saistīti ar brīvības atņemšanu. Amatpersonas policijā vairs nestrādā.</p>
      <p>Par minēto noziegumu var piemērot brīvības atņemšanu līdz četriem gadiem, piespiedu darbu vai naudas sodu.</p>
      <p>Izmeklēšanas interesēs plašāka informācija patlaban netiek sniegta.</p>
    </article>
  </body>
</html>