<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabletowo.pl/redmi-k30-pro-kiedy-premiera-marzec-2020/"/>
    <meta property="og:site_name" content="Tabletowo.pl"/>
    <meta property="article:published_time" content="2019-12-09T13:15:00+00:00"/>
    <meta property="og:title" content="Redmi K30 Pro też się pojawi, ale trochę na niego poczekamy"/>
    <meta property="og:description" content="Jutro premiera Redmi K30. Wersja „Pro” także ma trafić na rynek, ale na jej premierę musimy poczekać kilka miesięcy."/>
  </head>
  <body>
    <article>
      <h1>Redmi K30 Pro też się pojawi, ale trochę na niego poczekamy</h1>
      <address><time datetime="2019-12-09T13:15:00+00:00">09 Dec 2019, 13:15</time> by <a rel="author" href="https://www.tabletowo.pl/author/dabek/" target="_blank">Grzegorz Dąbek</a></address>
      <p>
        <b>Już jutro, tj. 10 grudnia 2019 roku, zadebiutuje <a href="https://www.tabletowo.pl/smartfon-redmi-k30-4g-tenaa-specyfikacja/"><i>Redmi K30</i> w dwóch wersjach (4G i 5G)</a>. Nic nie wskazuje na to, aby razem z nim miał zostać zaprezentowany <i>Redmi K30 Pro</i>, ale wygląda na to, że i taki smartfon pojawi się na rynku, tylko trochę sobie na jego premierę poczekamy.</b>
      </p>
      <p>Mimo że od <a href="https://www.tabletowo.pl/redmi-k20-premiera-ceny-specyfikacja/">oficjalnej premiery Redmi K20</a> minęło dopiero niewiele ponad pół roku, już jutro <i>Redmi</i> zaprezentuje <i>Redmi K30</i>. Smartfon ma być dostępny w dwóch wersjach. <a href="https://www.tabletowo.pl/xiaomi-mi-10-qualcomm-snapdragon-865-redmi-k30-snapdragon-765g/">Pierwsza</a> zostanie wyposażona w procesor <a href="https://www.tabletowo.pl/procesor-qualcomm-snapdragon-865-765-765g-specyfikacja/">Qualcomm Snapdragon 765G</a> 2,4 GHz (8x Kryo 485; 7 nm) ze zintegrowanym modemem 5G (Snapdragon X52) i grafiką Adreno 620, natomiast <a href="https://www.tabletowo.pl/smartfon-redmi-k30-4g-tenaa-specyfikacja/">druga</a> w układ <a href="https://www.tabletowo.pl/qualcomm-snapdragon-665-730-oraz-730g-w-antutu-budowa-i-wydajnosc-nowych-soc-qualcomma/">Qualcomm Snapdragon 730G</a> 2,2 GHz (8x Kryo 470; 8 nm) z Adreno 618 GPU. Producent zdecydował się przygotować zarówno wariant z, jak i bez wsparcia dla obsługi sieci 5G, ponieważ dostęp do sieci nowej generacji wciąż ma stosunkowo niewiele osób, a do tego usługi te na razie są drogie – jeśli kogoś na nie nie stać (lub/i zasięg 5G go nie obejmuje), może kupić wersję bez modemu 5G. Szczególnie że pozostała specyfikacja w obu modelach ma być zbliżona.</p>
      <h4>Redmi K30 Pro – kiedy i z jakim procesorem?</h4>
      <p>Jako że w tym roku <i>Redmi</i> wypuściło na rynek <a href="https://www.tabletowo.pl/redmi-k20-premiera-ceny-specyfikacja/">Redmi K20</a> i <a href="https://www.tabletowo.pl/redmi-k20-premiera-ceny-specyfikacja/">Redmi K20 Pro</a>, analogicznego postępowania spodziewamy się w przypadku serii <i>Redmi K30</i>. Nic jednak nie wskazuje na to, aby jutro zadebiutował <i>Redmi K30 Pro</i> – producent najprawdopodobniej zaprezentuje tylko <a href="https://www.tabletowo.pl/smartfon-redmi-k30-4g-tenaa-specyfikacja/"><i>Redmi K30 4G</i></a> i <a href="https://www.tabletowo.pl/xiaomi-mi-10-qualcomm-snapdragon-865-redmi-k30-snapdragon-765g/"><i>Redmi K30 5G</i></a>. Według nieoficjalnych doniesień, wersja z dopiskiem „Pro” również się pojawi, ale dopiero za kilka miesięcy – mówi się o marcu 2020 roku.</p>
      <p>Wynikać to może z co najmniej kilku powodów. Smartfon zostanie bowiem wyposażony w topowy procesor <a href="https://www.tabletowo.pl/procesor-qualcomm-snapdragon-865-765-765g-specyfikacja/">Qualcomm Snapdragon 865</a>, a Amerykanie zapowiedzieli premiery urządzeń z tym SoC na pokładzie dopiero na pierwszy kwartał 2020 roku. Co ciekawe, pierwsze ma wprowadzić do sprzedaży Meizu (a przynajmniej tak deklaruje). Po drugie, Xiaomi najprawdopodobniej zamierza jako pierwsze zaprezentować flagowce z tym układem (<a href="https://www.tabletowo.pl/xiaomi-mi-10-qualcomm-snapdragon-865-redmi-k30-snapdragon-765g/">Mi 10 i Mi 10 Pro</a>), by dopiero potem pozwolić zrobić to swojej marce-córce (szczególnie jeśli trafi on do Polski jako Mi 10T).</p>
      <p><i>Redmi K30 Pro</i>, podobnie jak wszystkie inne smartfony z procesorem <a href="https://www.tabletowo.pl/procesor-qualcomm-snapdragon-865-765-765g-specyfikacja/">Qualcomm Snapdragon 865</a>, umożliwi korzystanie z sieci piątej generacji, ponieważ Amerykanie zdecydowali, że <a href="https://www.tabletowo.pl/procesor-qualcomm-snapdragon-865-modem-5g-obligatoryjny/">modem 5G w przypadku tego SoC będzie obligatoryjny</a>, mimo że nie jest on z nim zintegrowany.</p>
      <p>
        <i>*Na zdjęciu tytułowym <a href="https://www.tabletowo.pl/recenzja-xiaomi-redmi-note-8-pro/">Redmi Note 8 Pro</a> (pod linkiem znajdziecie jego recenzję przygotowaną przez Kubę)</i>
      </p>
      <p>Źródło: <a href="https://twitter.com/Sudhanshu1414/status/1202559509601763328">@Sudhanshu1414</a></p>
      <p>Kategorie <a href="https://www.tabletowo.pl/category/systemy/android-2/">Android</a><a href="https://www.tabletowo.pl/category/plotki-przecieki/">Plotki / Przecieki</a><a href="https://www.tabletowo.pl/category/sprzet-2/phablety-2/">Smartfony</a><a href="https://www.tabletowo.pl/category/producenci-2/xiaomi/">Xiaomi</a> Powiązane tematy <a href="https://www.tabletowo.pl/tag/redmi-k30-pro/">Redmi K30 Pro</a></p>
      <p>Jeżeli znalazłeś literówkę w tekście, to daj nam o tym znać zaznaczając kursorem problematyczny wyraz, bądź zdanie i przyciśnij <b>Shift + Enter</b> lub <a href="https://www.tabletowo.pl/redmi-k30-pro-kiedy-premiera-marzec-2020/#"><b>kliknij tutaj</b></a>. Możesz też zgłosić błąd pisząc na <b>maila</b>.</p>
      <p>Dziękujemy za zgłoszenie!</p>
      <h3>Komentarze</h3>
    </article>
  </body>
</html>