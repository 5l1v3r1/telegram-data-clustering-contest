<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/nauka/10279169/wyhodowano-chimery-swini-i-malpy-to-kamien-milowy-w-nauce.html"/>
    <meta property="og:site_name" content="Wprost"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="Wyhodowano chimery świni i małpy. To kamień milowy w nauce"/>
    <meta property="og:description" content="W Chinach został przeprowadzony eksperyment, który określa się jako „kamień milowy” w pracach na rzecz wyhodowania narządów w organizmach zwierząt, które to będą zdatne do przeszczepów dla ludzi. O szczegółach informuje Science Alert."/>
  </head>
  <body>
    <article>
      <h1>Wyhodowano chimery świni i małpy. To kamień milowy w nauce</h1>
      <address>
        <time datetime="2019-12-09T13:25:00+00:00">09 Dec 2019, 13:25</time>
      </address>
      <p>
        <b>W Chinach został przeprowadzony eksperyment, który określa się jako „kamień milowy” w pracach na rzecz wyhodowania narządów w organizmach zwierząt, które to będą zdatne do przeszczepów dla ludzi. O szczegółach informuje Science Alert.</b>
      </p>
      <p>O raporcie dotyczącym chimer świni i małpy opowiedział Tang Hai z State Key Laboratory of Stem Cell and Reproductive Biology w Pekinie w rozmowie z dziennikarzami New Scientist. Chimery świni i małpy przyszły na świat w chińskim laboratorium. Zwierzęta zdechły kilka dni po urodzeniu, ale sam fakt, że urodziły się żywe określa się mianem „kamienia milowego” w pracach na rzecz wyhodowania narządów w organizmach zwierząt, które to będą zdatne do przeszczepów dla ludzi. W eksperymencie zespół naukowców wykorzystał komórki macierzyste makaków krabożernych (Macaca fascicularis). Nasycono je białkami fluorescencyjnymi, aby naukowcy mogli śledzić ich przemieszczanie.</p>
      <h3>10 okazów, dwie chimery</h3>
      <p>Komórki te wstrzyknięto do ponad 4000 pięciodniowych embrionów świni, a następnie tak przygotowane zarodki zostały wszczepione lochom. Jak zaznacza Science Alert, „ta żmudna praca” spowodowała, że na świat przyszło zaledwie 10 prosiąt. Tylko dwoje z nich okazało się chimerami. Z ustaleń naukowców wynika, że małpie komórki migrowały u zwierząt do serca, wątroby, płuc, a także śledziony.</p>
      <h3>„Potencjał rekonstrukcji narządów ludzkich”</h3>
      <p>Dla naukowców przeprowadzenie eksperymentu mimo że zakończyło się śmiercią wszystkich zwierząt okazało się kopalnią wiedzy. Na obecnym etapie mają bogactwo danych, które będą dokładnie analizować, by zastosować w przyszłych eksperymentach. – Wykorzystaliśmy komórki małp do zbadania potencjału rekonstrukcji narządów ludzkich w dużym modelu zwierzęcym – powiedział Tang Hai. – Odkrycia mogą utorować drogę do przezwyciężenia przeszkód w przeprojektowaniu organów heterogenicznych i osiągnięcia ostatecznego celu, jakim jest hodowla narządów ludzkich w organizmie dużego zwierzęcia – dodał naukowiec.</p>
      <related>
        <h4>Czytaj także:</h4>
        <a href="https://www.wprost.pl/kosmos/10278050/misja-hera-nasa-i-europejska-agencja-kosmiczna-beda-bombardowac-asteroidy.html"/>
      </related>
    </article>
  </body>
</html>