<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/top-novini/2019/12/09/uada-rusiia-aut-ot-golemite-sportni-sybitiia-za-chetiri-godini.432353"/>
    <meta property="og:site_name" content="Dnes.bg"/>
    <meta property="article:published_time" content="2019-12-09T13:17:00+00:00"/>
    <meta property="og:title" content="УАДА: Русия аут от големите спортни събития за четири години!"/>
    <meta property="og:description" content="Антидопинговата агенция наложи забрана на страната | Dnes.bg"/>
  </head>
  <body>
    <article>
      <h1>УАДА: Русия аут от големите спортни събития за четири години!</h1>
      <h2>Антидопинговата агенция наложи забрана на страната</h2>
      <address><time datetime="2019-12-09T13:17:00+00:00">09 Dec 2019, 13:17</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Световната антидопингова агенция наложи четиригодишна забрана на Русия да се състезава в големи спортни събития, съобщава BBC. Това означава, че страната няма да има свои представители нито на Олимпийските игри през 2020 година в Токио, нито на Световното първенство по футбол в Катар през 2022 година.</p>
      <p>Забраната бе наложена, след като Антидопинговата агенция и Международният Олимпийски комитет събраха достатъчно доказателства, че властите в Русия в съучастие с лаборатория в Москва са скрили хиляди потенциални случая на използване на допинг. Вместо това, те са прехвърляли вината на "разобличителите".</p>
      <p>Също така Русия няма да може да бъде домакин на събития от всякакъв тип.</p>
      <p>Забраната се налага и след като Руската антидопингова агенция не е съдействала напълно на разследването. Сега РУСАДА има 21 дни да приеме решението или да го обжалва пред Спортния арбитражен съд. От  УАДА обявиха, че забраната е била приета "единодушно от всички членове".</p>
      <p>През 2020 година руските атлети все пак ще могат да се включат в Олимпийските игри, но само ако докажат, че не са замесени в допинг скандала. Но както и на зимните Олимпийски игри, те ще се състезават под неутрален флаг, а ако спечелят, няма да звучи руският национален химн.</p>
      <p>Националният отбор по футбол на страната обаче няма този късмет – той със сигурност няма да вземе участие на Световното по футбол в Катар, ако всички футболисти не преминат успешно тестовете.</p>
      <p> </p>
    </article>
  </body>
</html>