<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/iasi/dealerul-droguri-cordunenilor-arestat-timp-ridica-pachet-stupefiante-trimis-columbia-supranumit-iasi-regele-cocainei-1_5dee387a5163ec4271d8152d/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-12-09T13:12:36+00:00"/>
    <meta property="og:title" content="Dealerul de droguri al Cordunenilor, arestat în timp ce ridica un pachet cu stupefiante trimis din Columbia. De ce este supranumit în Iaşi „Regele cocainei“"/>
    <meta property="og:description" content="Florin Vais, un interlop din Iaşi supranumit „Regele cocainei”, a fost prins în flagrant delict în timp de ridica un pachet cu droguri dintr-un autocar ajuns în capitala Moldovei din Spania."/>
  </head>
  <body>
    <article>
      <h1>Dealerul de droguri al Cordunenilor, arestat în timp ce ridica un pachet cu stupefiante trimis din Columbia. De ce este supranumit în Iaşi „Regele cocainei“</h1>
      <address><time datetime="2019-12-09T13:12:36+00:00">09 Dec 2019, 13:12</time> by <a rel="author">Corespondenţi „Adevărul”</a></address>
      <h4>Florin Vais, un interlop din Iaşi supranumit „Regele cocainei”, a fost prins în flagrant delict în timp de ridica un pachet cu droguri dintr-un autocar ajuns în capitala Moldovei din Spania.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/iasi/feciorul-costel-corduneanu-tinea-heroina-chiloticum-voia-tanarul-interlop-cucereasca-piata-neagra-1_5dd3ba215163ec42712d300b/index.html"/>
      </related>
      <p>Poliţiştii de combatere a criminalităţii organizate din Iaşi, împreună cu procurorii D.I.I.C.O.T. – S.T. Iaşi, l-au prins în flagrant delict pe Florin Vais, un dealer de droguri celebru în Iaşi, supranumit „Regele cocainei”. Autorităţile au organizat, în noaptea de 7 spre 8 decembrie, o acţiune specială pentru reţinerea bărbatului.</p>
      <p>Florin Vais a fost surprins în timp ce a primit un colet din străinătate. Dealerul<a href="https://adevarul.ro/locale/iasi/feciorul-costel-corduneanu-tinea-heroina-chiloticum-voia-tanarul-interlop-cucereasca-piata-neagra-1_5dd3ba215163ec42712d300b/index.html"> Cordunenilor</a> a fost ridicat imediat ce a pus mâna pe coletul în care se aflau 100 de grame de cocaină în valoare de cel puţin 10.000 de euro. Cocaina a fost adusă la Iaşi cu un autocar venit din Spania. Drogurile erau ascunse în colete în care erau împachetate piese de maşini de lux. Anchetatorii spun că afacerea cu piese de maşini de lux era paravanul sub care Vais se alimenta cu droguri din Spania.</p>
      <p>Potrivit publicaţiei <a href="https://www.ziaruldeiasi.ro/stiri/a-regelea-cocainei-saltat-de-mascati-dealerul-interlopilor-avea-cea-mai-pura-marfa-din-oras--238323.html">Ziarul de Iaşi,</a> Vais este supranumit în mediul interlop din Iaşi „Regele” deoarece aducea în oraş cocaină cu o puritate foarte ridicată. Coletul ridicat de poliţiştii ieşeni ar fi fost expediat din Columbia. </p>
      <figure>
        <img src="https://adevarul.ro/assets/adevarul.ro/MRImage/2019/12/09/5dee46815163ec4271d8a7fe/627x0.jpg"/>
      </figure>
      <p>
        <i>Florin Vais, alături de lideri ai Cordunenilor. În stânga dealurilor de droguri, Adrian Corduneanu, zis Beleaua FOTO Facebook</i>
      </p>
      <p>Surse din rândul anchetatoriIor arată că interlopul arestat alimenta cu droguri marile petreceri ale Cordunenilor sau ale unor manelişti celebri. De altfel, Vais apare alături de lideri ai clanului interlop Corduneanu alături de lideri ai clanului Corduneanu.</p>
      <p>Mai mulţi clienţi ai lui Vais au fost ridicaţi în noaptea de 8 decembrie şi duşi pe Poliţie pentru a depune mărturie. Martori ai descinderilor arată că dubele mascaţilor au fost urmărite prin Iaşi de mai multe autoturisme, cel mai probabil prieteni ai interlopilor care au încercat să pună presiune pe forţele de ordine.</p>
      <p>„Regele cocainei” şi-a făcut, cu o zi înainte de reţinere, un selfie în faţa Inspectoratului Judeţean de Poliţie Iaşi. Decrierea imaginii era „Cine se trezeşte dimineaţă, ajunge departe”.</p>
      <p>În ziua de 9 decembrie, în Iaşi încă se fac percheziţii şi sunt audiate persoane în cazul transportului de droguri de mare risc condus de Vais Florin.</p>
      <hr/>
    </article>
  </body>
</html>