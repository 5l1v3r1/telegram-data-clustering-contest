<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234293/"/>
    <meta property="og:site_name" content="Українська правда"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="У Росії до 2 років колонії засудили українського ексміністра"/>
    <meta property="og:description" content="Московський міський суд засудив ексдепутата Верховної Ради, ексміністра транспорту України Миколу Рудьковського, якого звинуватили у нападі на російське посольство, до 2 років колонії загального режиму."/>
  </head>
  <body>
    <article>
      <h1>У Росії до 2 років колонії засудили українського ексміністра</h1>
      <address>
        <time datetime="2019-12-09T13:25:00+00:00">09 Dec 2019, 13:25</time>
      </address>
      <p>Московський міський суд засудив ексдепутата Верховної Ради, ексміністра транспорту України Миколу Рудьковського, якого звинуватили у нападі на російське посольство, до 2 років колонії загального режиму.</p>
      <p><b>Джерело:</b> <a href="http://www.genproc.gov.ru/smi/news/genproc/news-1750404/">Генпрокуратура РФ</a></p>
      <p><b>Дослівно:</b> "Суд засудив Рудьковського до 2 років позбавлення волі з відбуванням покарання у виправній колонії загального режиму".</p>
      <p><b>Деталі:</b> Вирок ще не вступив в силу. 51-річного Рудьковського засудили в РФ за ч. 2 ст. 360 КК РФ (напад на службові приміщення і транспортні засоби осіб, які користуються міжнародним захистом, вчинене з метою ускладнення міжнародних відносин).</p>
      <p>У РФ вважають, що "увечері 14 червня 2014 року Рудьковський, будучи народним депутатом Верховної Ради, спільно з невстановленими особами, з числа активістів українських націоналістичних організацій, взяв участь в нападі на російське посольство, розташоване в Україні в Києві".</p>
      <p>У Росії інтерпретували мету нападу, як "ускладнення міжнародних відносин РФ з Україною та іншими державами".</p>
      <p>Також там заявляють, що дії Рудьковського та інших осіб, які порушили порядок роботи посольства, заподіяли майнову шкоду МЗС РФ на загальну суму понад 14,8 млн рублів.</p>
      <p>Рудьковський займав пост міністра транспорту у 2006-2007 рр, коли президентом був Віктор Ющенко, а прем'єром - Віктор Янукович. </p>
      <figure>
        <iframe src="https://www.youtube.com/embed/OlAPidzw5Jw" width="640" height="360" data-service="Youtube" scrolling="no"/>
      </figure>
      <p><b>Передісторія</b>:</p>
      <ul>
        <li>Рудьковський був заочно арештований в РФ 26 травня 2016 року у справі про напад на російське посольство в Києві.</li>
        <li>28 вересня 2018 року його <a href="https://www.pravda.com.ua/news/2018/10/1/7193726/">затримали в Москві </a>і помістили під варту.</li>
        <li>Адвокати стверджують, що їхній підзахисний не переховувався від слідства і нічого не знав про порушення проти нього кримінальної справи.</li>
        <li>Рудьковський під час арешту <a href="https://www.pravda.com.ua/news/2018/11/23/7199124/">перебував </a>на стаціонарній комплексній психіатричній експертизі в інституті ім.Сербського.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/12/9/7234307/"/>
        <a href="https://www.epravda.com.ua/news/2019/12/9/654642/"/>
        <a href="https://www.pravda.com.ua/news/2019/12/9/7234269/"/>
      </related>
    </article>
  </body>
</html>