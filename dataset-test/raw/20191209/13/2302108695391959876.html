<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/gara-de-nord-din-capitala-se-modernizeaza-deocamdata-doar-pe-hartie-studiul-de-fezabilitate-costa-23-milioane-euro.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T13:13:27+00:00"/>
    <meta property="og:title" content="Gara de Nord din Capitală se modernizează deocamdată doar pe hârtie. Studiul de fezabilitate costă 2,3 milioane euro"/>
    <meta property="og:description" content="Primul pas pentru modernizarea Gării de Nord din Capitală s-a făcut. CFR SA a semnat contractul pentru elaborarea studiului de fezabilitate. Valoarea"/>
  </head>
  <body>
    <article>
      <h1> Gara de Nord din Capitală se modernizează deocamdată doar pe hârtie. Studiul de fezabilitate costă 2,3 milioane euro </h1>
      <address><time datetime="2019-12-09T13:13:27+00:00">09 Dec 2019, 13:13</time> by <a rel="author">Cristina Sbirn</a></address>
      <p>Primul pas pentru modernizarea Gării de Nord din Capitală s-a făcut. CFR SA a semnat contractul pentru elaborarea studiului de fezabilitate. Valoarea contractului este de 11,3 milioane de lei, fără TVA, adică în jur de 2,36 milioane de euro. Firma care a câștigat contractul – Consis Project SRL – are la dispoziție aproape 6 luni și jumătate pentru a veni cu soluții de modernizare a principalului nod feroviar al țării. Finanțarea este asigurată din fonduri nerambursabile, în cadrul programului Proiectului Operațional Infrastructură Mare (POIM) 2014-2020, anunță CFR SA.</p>
      <p><i>„</i>Studiul de fezabilitate va analiza cu prioritate transformarea obiectivului într-un nod feroviar european și centru multimodal public, prin modernizarea, consolidarea și reabilitarea actualei stații de cale ferată”, anunță compania feroviară de stat printr-un comunicat de presă.</p>
      <p>Gara de Nord București are o suprafață de 100.000 mp, fiind amplasată pe un ansamblu de 14 linii de cale ferată, instalații specifice, peroane și clădiri funcționale, care necesită lucrări de reînnoire și de modernizare pentru a respecta normele UIC, privind statutul de <i>Eurogară</i>.</p>
      <p>Principalele obiective ale proiectului sunt:</p>
      <ul>
        <li>
          <i>regenerarea urbană a zonei, pe principiile de smart city/creative city/green city;</i>
        </li>
        <li>
          <i>modernizarea/consolidarea/repararea clădirilor din stația de călători București Nord, a spaţiilor destinate serviciilor pentru călători și a zonei comerciale;</i>
        </li>
        <li>
          <i>înlocuirea instalațiilor electrice, sanitare, termice etc;</i>
        </li>
        <li>
          <i>ridicarea nivelului peroanelor în conformitate cu standardele europene în vigoare, reabilitarea copertinelor și a liniilor din staţie;</i>
        </li>
        <li>
          <i>montarea de panouri fonoabsorbante şi/sau soluţii alternative de reducere a nivelului de zgomot;</i>
        </li>
        <li>
          <i>modernizarea echipamentului de telecomunicaţii;</i>
        </li>
        <li>
          <i>facilități pentru persoane cu dizabilități.</i>
        </li>
      </ul>
      <p>După finalizarea studiului de fezabilitate, CFR SA va lansa procedura de licitație pentru elaborarea proiectului tehnic și execuția lucrărilor de modernizare a gării.</p>
      <p>În Strategia de dezvoltae a infrastructurii feroviare, Ministerul Transporturilor vizează transformarea actualei Gări de Nord într-un nod feroviar de tranzit al pasagerilor între Europa şi Asia, ceea ce ar duce la modificări semnificative în funcționalitatea și arhitectura obiectivului. În documentul citat se prezintă o propunere a Universității de Arhitectură Ion Mincu din București, propunere care ar transforma radical zona Gării de Nord.</p>
      <p>Proiectul presupune relocarea actualelor staţii tehnice Bucureşti Griviţa şi Bucureşti Basarab și conservarea clădirii actuale a Gării de Nord, care are statut de monument istoric. Pe amplasamentul actual al staţiei Bucureşti Nord ar urma să fie construit un centru comercial şi administrativ modern şi multifuncţional. Mai multe despre acest proiect puteți citi <a href="https://www.g4media.ro/noua-gara-de-nord-cum-vrea-ministerul-transporturilor-sa-modernizeze-cel-mai-important-nod-feroviar-prin-transformarea-in-centru-comercial-si-introducerea-de-trenuri-subterane.html">aici.</a></p>
      <p>
        <i>Foto: Gara de Nord din București (Sursa: Ministerul Transporturilor)</i>
      </p>
    </article>
  </body>
</html>