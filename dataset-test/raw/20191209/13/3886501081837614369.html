<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vojvodina/120390-odzic-buducnost-vojvodine-ne-moze-se-graditi-na-antievropskim-vrednostima-i-nacionalizmu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-12-09T13:10:04+00:00"/>
    <meta property="og:title" content="Odžić: Budućnost Vojvodine ne može se graditi na antievropskim vrednostima i nacionalizmu"/>
    <meta property="og:description" content="Predsednik Vojvodjanske partije Aleksandar Odžić ocenio je danas kao &quot;više nego zabrinjavajuću činjenicu&quot; da vlast u Srbiji i deo &quot;samozvane&quot; opozicije sve manje spominju Evropsku uniju, a sve više Rusiju i Evroazijsku uniju, dok je Vojvodina nešto što se za njih &quot;podrazumeva&quot;.Odžić je u saopštenju naveo da se budućnost Vojvodine ne može graditi na antievropskim vrednostima, nacionalizmu i netoleranciju.&quot;Kao zaokružena prirodna, istorijska i administrativna zajednica autonomna pokrajina, Vojvodina po svemu predstavlja Evropu u malom, iz čijeg vrednosnog sistema je niko ne može udaljiti ili premestiti u nešto što iskonsko vojvodjansko biće ne može prihvatiti kao pripadajući model za budućnost&quot;, naveo je Odžić u saopštenju.Dodao je da je Vojvodina specifična višenacionalna, višekonfesionalna, politička, ekonomska i sociokulturna celina, nastala na temelju sopstvenog istorijskog razvoja, te procesa koji su vekovima bili suštinski drugačiji od uslova u ostalim delovima današnje države Srbije.&quot;U Vojvodini živi više…"/>
  </head>
  <body>
    <article>
      <h1>Odžić: Budućnost Vojvodine ne može se graditi na antievropskim vrednostima i nacionalizmu</h1>
      <address>
        <time datetime="2019-12-09T13:10:04+00:00">09 Dec 2019, 13:10</time>
      </address>
      <p>Predsednik Vojvodjanske partije Aleksandar Odžić ocenio je danas kao "više nego zabrinjavajuću činjenicu" da vlast u Srbiji i deo "samozvane" opozicije sve manje spominju Evropsku uniju, a sve više Rusiju i Evroazijsku uniju, dok je Vojvodina nešto što se za njih "podrazumeva".<br/><br/>Odžić je u saopštenju naveo da se budućnost Vojvodine ne može graditi na antievropskim vrednostima, nacionalizmu i netoleranciju.<br/><br/>"Kao zaokružena prirodna, istorijska i administrativna zajednica autonomna pokrajina, Vojvodina po svemu predstavlja Evropu u malom, iz čijeg vrednosnog sistema je niko ne može udaljiti ili premestiti u nešto što iskonsko vojvodjansko biće ne može prihvatiti kao pripadajući model za budućnost", naveo je Odžić u saopštenju.<br/><br/>Dodao je da je Vojvodina specifična višenacionalna, višekonfesionalna, politička, ekonomska i sociokulturna celina, nastala na temelju sopstvenog istorijskog razvoja, te procesa koji su vekovima bili suštinski drugačiji od uslova u ostalim delovima današnje države Srbije.<br/><br/>"U Vojvodini živi više od 20 različitih nacija, u zvaničnoj upotrebi je šest jezika nacionalnih zajednica i na svakom od tih jezika Vojvodjani se dobro razumeju. Vojvodjani su navikli da pošteno rade i žive od svog rada, a višedecenijskom centralizacijom državne administracije Republike Srbije to pravo im je uskraćeno. U Vojvodinu se uvek dolazilo, danas se iz Vojvodine odlazi", naveo je Odžić.<br/><br/>On je pozvao Vojvodjane da se okupe oko Vojvodjanskog fronta, koalicije koju za saada, pored Vojvodjanske partije, čine i Liga socijaldemokrata Vojvodine i Demokratski savez Hrvata u Vojvodini.<br/><br/>"Samo zajedno i okupljeni oko nespornih vrednosnih principa i programa, možemo sačuvati i unaprediti život u Vojvodini, a njenim gradjanima vratiti dostojanstvo i pravo na normalan život", kazao je Odžić.</p>
    </article>
  </body>
</html>