<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2834225-eksministra-rudkovskogo-zasudili-do-dvoh-rokiv-kolonii-v-rosii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T13:44:00+00:00"/>
    <meta property="og:title" content="Колишнього міністра Рудьковського засудили до двох років колонії у Росії"/>
    <meta property="og:description" content="У Росії винесли вирок колишньому українському народному депутату й ексміністру транспорту і зв'язку Миколі Рудьковському, обвинуваченому в нападі на посольство РФ у Києві в червні 2014 року. Його засудили до двох років колонії загального режиму."/>
  </head>
  <body>
    <article>
      <h1>Колишнього міністра Рудьковського засудили до двох років колонії у Росії</h1>
      <h2>У Росії винесли вирок колишньому українському народному депутату й ексміністру транспорту і зв'язку Миколі Рудьковському, обвинуваченому в нападі на посольство РФ у Києві в червні 2014 року. Його засудили до двох років колонії загального режиму.</h2>
      <address>
        <time datetime="2019-12-09T13:44:00+00:00">09 Dec 2019, 13:44</time>
      </address>
      <p>Про це повідомляє російський <a href="https://www.interfax.ru/russia/687249">"Інтерфакс"</a>.</p>
      <p>«Призначити Рудьковському покарання у вигляді двох років позбавлення волі з відбуванням покарання у виправній колонії загального режиму», - йдеться у вироку судді Олени Поспєлової, оголошеному в понеділок.</p>
      <p>Згідно з вироком, Рудьковський визнаний винним у «нападі на установу, що користується міжнародним захистом, з метою ускладнення міжнародних відносин» (ч. 2 ст. 360 КК РФ). Крім того, суд стягнув з Рудьковського за цивільними позовами на користь МЗС Росії 5 млн 750 тис. рублів (90 тис. доларів) і на користь страхової компанії АТ "Согаз" - 8 млн 289 тис. рублів (130 тис. доларів).</p>
      <p>Процес щодо Рудьковського пройшов в особливому порядку - без дослідження доказів, оскільки він визнав вину і заявив про розкаяння. <a href="https://www.ukrinform.ua/tag-sud">Суд</a> з урахуванням пом'якшувальних обставин - часткового відшкодування Рудьковським матеріальних збитків у розмірі 2 млн рублів, наявності у нього на утриманні малолітніх дітей і позитивних характеристик, поведінки в період слідства і розкаяння - знайшов підстави для призначення йому покарання "нижче нижчого", ніж передбачає його обвинувачення.</p>
      <p>Суд зарахував Рудьковському час перебування під арештом з розрахунку день в СІЗО за півтора в колонії загального режиму. Таким чином, в ув'язненні ексдепутату залишилося провести близько трьох місяців.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2829773-slidcij-komitet-rf-visunuv-obvinuvacenna-mosijcuku-j-ogolosiv-jogo-v-rozsuk.html">Слідчий комітет РФ висунув обвинувачення Мосійчуку й оголосив його в розшук</a>
      </blockquote>
      <p>У ході дебатів сторін держобвинувачення РФ просило засудити Рудьковського до шести років колонії.</p>
      <p>Як повідомлялося, у вересні 2018 року колишній депутат ВР, ексміністр транспорту Рудьковський був затриманий на території Російської Федерації. Його обвинуватили в нападі на посольство Росії в Києві у 2014 році. Зокрема, за версією російського слідства, в червні 2014 року Рудьковський, будучи депутатом Ради, "разом з невстановленими особами з-поміж активістів організації "Правий сектор", діяльність якої заборонена на території РФ, взяв участь у нападі на російське посольство в Києві".</p>
    </article>
  </body>
</html>