<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793351/%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%DB%B1%DB%B2%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D8%A8%D8%B1%D8%A7%DB%8C-%D8%AA%D9%88%D9%84%DB%8C%D8%AF-%D8%B3%D9%88%D8%AE%D8%AA-%DA%A9%D9%85-%DA%AF%D9%88%DA%AF%D8%B1%D8%AF-%DA%A9%D8%B4%D8%AA%DB%8C-%D9%87%D8%A7"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:59:02+00:00"/>
    <meta property="og:title" content="یک مقام مسئول اعلام کرد: سرمایه‌گذاری ۱۲۰ میلیون دلاری برای تولید سوخت کم گوگرد کشتی‌ها"/>
    <meta property="og:description" content="یک مقام مسئول در صنعت پتروشیمی گفت: در راستای تولید گازوئیل کم گوگرد مطابق استاندارد IMO تا سال ۲۰۲۰ میلادی، پروژه ای را کلید زدیم که سال آینده به بهره برداری می‌رسد."/>
  </head>
  <body>
    <article>
      <h1>یک مقام مسئول اعلام کرد: سرمایه‌گذاری ۱۲۰ میلیون دلاری برای تولید سوخت کم گوگرد کشتی‌ها</h1>
      <address><time datetime="2019-12-09T13:59:02+00:00">09 Dec 2019, 13:59</time> by <a rel="author" href="https://www.mehrnews.com/archive?jr=603" target="_blank">عرفانه تاجیکی</a></address>
      <p>به گزارش <a href="https://www.mehrnews.com/">خبرنگار مهر</a>، تقی صانعی، مدیرعامل یک واحد پتروشیمی های کشور در نشست خبری، با بیان اینکه برای تولید گازوئیل یورو ۶ طرحی را تحت عنوان شیرین سازی برش های سنگین کلید زده ایم، گفت: برای اجرای این پروژه، اقدام به مناقصه کرده و انتخاب پیمانکار آن، در دست مناقصه است که تا پایان سال جاری، برنده مناقصه مشخص می‌شود و از ابتدای سال آینده، اجرای این طرح را آغاز می‌کنیم.</p>
      <p>وی افزود: در نتیجه اجرای چنین طرحی، گوگرد گازوئیل تولیدی به ۱۰ تا ۵۰ پی پی ام خواهد رسید که در تامین سوخت مورد نیاز در کشور یا استفاده در زنجیره تولید محصولات پایین دستی، کاربرد دارد.</p>
      <p>به گفته این مقام مسئول، با توجه به اینکه از ابتدای  ژانویه ۲۰۲۰ میلادی طبق استانداردهای IMO، کشتی ها امکان استفاده از سوخت گازوئیلی با درصد گوگرد بالا را ندارند، اجرای چنین طرحی می تواند به کمک تامین سوخت داخلی مطابق با این استاندارد بین المللی بیاید.</p>
      <p>وی سرمایه لازم برای اجرایی شدن این طرح را ۱۲۰ میلیون دلار اعلام کرد و ادامه داد: یکی دیگر از پروژه های در دست طراحی و اجرا را می توان صفر کردن فلرینگ گاز  دانست که در نتیجه چنین طرحی، شاهد کاهش مصرف گاز و افزایش تولید ال پی جی هستیم و البته صفر شدن گاز فلر، از دیگر دستاوردهای این طرح است.</p>
      <p>صانعی با اشاره به اینکه طی سالهای گذشته، همه پتروشیمی ها به نوعی با کمبود خوراک روبرو بوده اند، اظهار داشت: برای برطرف شدن چنین مشکلی و تامین پایدار خوراک مورد استفاده این واحدها، پروژه ای اجرا شد که بر اساس آن، این پتروشیمی به تمام پالایشگاههای پارس جنوبی متصل شد؛ البته اکنون به همه فازهای پارس جنوبی متصل هستیم و مشکلی در تامین خوراک اولیه وجود ندارد.</p>
      <p>وی میزان مصرف خوراک این پتروشیمی را ۱۰۰ هزار بشکه در روز دانست و ادامه داد: دو پروژه برای افزایش تولید پارازایلن و بنزین تعریف شده که در مجموع موجب افزایش ۲۰ درصدی تولید پارازایلن و افزایش تولید ۱۰ درصدی بنزن می‌شود.</p>
      <p>براساس گفته های صانعی، تخفیفی در قیمت خوراک دریافتی نداریم و نرخ خوراک معادل ۹۵ درصد فوب خلیج فارس است.</p>
    </article>
  </body>
</html>