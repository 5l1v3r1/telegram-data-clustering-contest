<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_zelenskij-pidpisav-zakon-pro-reformu-naftogazu/942122"/>
    <meta property="og:site_name" content="Gazeta.ua"/>
    <meta property="article:published_time" content="2019-12-09T13:21:00+00:00"/>
    <meta property="og:title" content="Зеленський підписав закон про реформу &quot;Нафтогазу&quot;"/>
    <meta property="og:description" content="Президент України підписав законопроект для анбандлінгу, тобто газотранспортної реформи, Національної акціонерної компанії &quot;Нафтогаз Україна&quot;. Про це свідчить інформація на сайті Верховної ради. Анбандлінг у випадку з &quot;Нафтогазом&quot; &amp;ndash; це відокремлення діяльності з транспортування ..."/>
  </head>
  <body>
    <article>
      <h1>Зеленський підписав закон про реформу "Нафтогазу"</h1>
      <address><time datetime="2019-12-09T13:21:00+00:00">09 Dec 2019, 13:21</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/942/942122_w_300.jpg?v=0"/>
        <figcaption>Анбандлінг – це добровільне розділення великих промислових підприємств на декілька менших, більш компактних, мобільних і самостійних структур. Фото: dt.ua</figcaption>
      </figure>
      <p>Президент України підписав законопроект для анбандлінгу, тобто газотранспортної реформи, Національної акціонерної компанії "Нафтогаз Україна".</p>
      <p>Про це свідчить інформація на сайті Верховної ради.</p>
      <p>Анбандлінг у випадку з "Нафтогазом" – це відокремлення діяльності з транспортування природного газу (діяльності оператора ГТС) від видобутку і постачання природного газу та електричної енергії.</p>
      <p>Це означає, що одна й та ж компанія не має права одночасно контролювати підприємство з виробництва і постачання газу та оператора газотранспортної системи.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_naftogaz-gotovij-uklasti-z-gazpromom-dogovir-na-novih-umovah/941984"/>
      </related>
      <p>Передбачається для виконання зобов'язань по відділенню оператора ГТС до 2021 року звільнити від ПДВ операції з передачі з балансу платника податку на баланс іншої юридичної особи майна, що знаходиться у держвласності в складі магістральних газопроводів, і всіх об'єктів і споруд, пов'язаних єдиним технологічним процесом.</p>
      <p>До 2022 року відклали установку касового методу визначення дати виникнення податкових зобов'язань та податкового кредиту за операціями з поставки/придбання майна, яке перебуває у держвласності, в складі магістральних газопроводів, і всіх об'єктів і споруд.</p>
      <p>До 2021 року відклали виключення з визначення поставки товарів - операції з надання (передачі) і повернення за договором позики природного газу, що використовується для забезпечення діяльності з транспортування природного газу магістральними газопроводами, якщо ці операції проводяться з метою відокремлення оператора ГТС.</p>
      <blockquote>Керівництво НАК "Нафтогаз України" зараз <a href="https://gazeta.ua/articles/life/_kerivnictvo-naftogazu-peredumali-zminyuvati/941177">змінювати не будуть</a>. Хоча за день до цього міністр енергетики та захисту довкілля України Олексій Оржель заявляв, що Кабінет міністрів України ухвалив "політичне рішення" змінити керівництво державних енергетичних компаній, зокрема "Нафтогазу" та "Укренерго".</blockquote>
    </article>
  </body>
</html>