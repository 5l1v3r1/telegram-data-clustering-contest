<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/12/09/a-nemetek-tobb-mint-fele-csokkenti-a-karacsonyi-diszkivilagitast-a-klima-vedelmeben"/>
    <meta property="og:site_name" content="euronews"/>
    <meta property="article:published_time" content="2019-12-09T13:29:06+00:00"/>
    <meta property="og:title" content="A németek több mint fele csökkenti a karácsonyi díszkivilágítást a klíma védelmében"/>
    <meta property="og:description" content="Több mint haramduk azonban egyáltalán nem akar változtatni a már bevált rutinon."/>
  </head>
  <body>
    <article>
      <h1>A németek több mint fele csökkenti a karácsonyi díszkivilágítást a klíma védelmében</h1>
      <address><time datetime="2019-12-09T13:29:06+00:00">09 Dec 2019, 13:29</time> by <a rel="author">MTI </a></address>
      <p>A németek többsége kevesebb fényfüzért használ karácsonykor a klíma védelmében</p>
      <p>Csökkentik a karácsonyi díszkivilágítást a németek a klíma védelmében, sokan a karácsonyi fények teljes elhagyását tervezik a jövőben - derült ki egy közvélemény-kutatásból.</p>
      <p>A válaszadók 57 százaléka mondta azt, hogy csökkenti a karácsonyi díszkivilágítást az ünnepek alatt és arra is gondolt már, hogy azt teljesen elhagyja a jövőben - ismertette a YouGov által végzett reprezentatív felmérést a megrendelő dpa német hírügynökség.</p>
      <p>A felmérésben résztvevők 11 százaléka válaszolta, hogy már idén sem használ karácsonyi fényeket a klímaválság miatt, tíz százalék pedig ezt tervezi a jövőben. A karácsonyi fények visszafogása idén a válaszadók 12 százalékának terve, 23 százalékuk ezt a lépést a következő karácsonyoktól tervezi.</p>
      <p>Ugyanakkor a válaszadók 35 százaléka azt állította, hogy nem akar szakítani a karácsonyi kivilágítással. A vélemények megoszlanak abban, hogy általában kevesebb karácsonyi fény jelenjen-e meg az épületeken és az utcákon: a felvetés mellett és ellene is 44 százalék foglalt állást.</p>
    </article>
  </body>
</html>