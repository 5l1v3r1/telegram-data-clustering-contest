<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/wPJWqG/haaland-foer-liverpool-moetet-den-stoerste-kampen-i-mitt-liv"/>
    <meta property="og:site_name" content="Bergens Tidende"/>
    <meta property="article:published_time" content="2019-12-09T13:50:36+00:00"/>
    <meta property="og:title" content="Haaland før Liverpool-møtet: – Den største kampen i mitt liv"/>
    <meta property="og:description" content="Tirsdag kan Erling Braut Haaland (19) og Red Bull Salzburg sende regjerende mester Liverpool ut av Champions League."/>
  </head>
  <body>
    <article>
      <h1>Haaland før Liverpool-møtet: – Den største kampen i mitt liv</h1>
      <h2>Tirsdag kan Erling Braut Haaland (19) og Red Bull Salzburg sende regjerende mester Liverpool ut av Champions League.</h2>
      <address><time datetime="2019-12-09T13:50:36+00:00">09 Dec 2019, 13:50</time> by <a rel="author">Sondre Moen Myhre</a></address>
      <p>På sedvanlig rolig vis svarte Haaland på spørsmål etter spørsmål dagen før den siste kampen av gruppespillet i Champions League.</p>
      <p>Interessen for kampen og den norske 19-åringen er enorm. Red Bull Salzburg kan sende Liverpool ut av den gjeve turneringen.</p>
      <p>Derfor ble også den obligatoriske UEFA-pressekonferansen flyttet fra Salzburgs vanlige presserom og ut i et større telt for å få plass til alle journalistene.</p>
      <p>– Jeg fokuserer bare på jobben min med å spille fotball og ha det gøy med det jeg gjør hver dag. Jeg må være i nuet. Det er ikke noe vanskelig i det hele tatt, svarte Haaland på hvordan han takler oppmerksomheten.</p>
      <p>
        <a href="https://www.bt.no/sport/i/LAQemR/tjaernaas-raad-til-haaland-denne-klubben-boer-du-velge">Les også<br/>Tjærnås’ råd til Haaland: Denne klubben bør du velge</a>
      </p>
      <figure>
        <img src="https://images.sacdn.no/v2/images/999c0145-4795-4883-adfc-035b4bbb5488?fit=crop&amp;h=1267&amp;w=1900&amp;s=6de00a711406290d628b7b46b7828872c244c6e9"/>
        <figcaption>Oppmøtet til pressekonferansen med blant andre Erling Braut Haaland var svært.<cite>Foto: MATHIAS MANDL / BILDBYRÅN</cite></figcaption>
      </figure>
      <h3>Går inn med åpent sinn</h3>
      <p>Premisset før kampen er klart: Red Bull Salzburg og Haaland må vinne for å ta seg videre i turneringen.</p>
      <p>Om man tar utgangspunkt i at Napoli vinner mot Genk, vil da Salzburg og Liverpool ha like mange poeng på annenplassen. Da er det innbyrdes oppgjør som gjelder.</p>
      <p>På Anfield vant Liverpool 4–3. Dermed er Salzburg videre om de vinner med ett mål og unngår å slippe inn flere enn tre.</p>
      <p>– Vi kan gå inn med et åpent sinn. Vi har ingenting å tape. Det er den største kampen i livet mitt så langt. Jeg gleder meg, sa Haaland på dagen før dagen.</p>
      <ul>
        <li>
          <b>Har du lest denne saken? </b>
          <a href="https://www.bt.no/sport/i/EWkG8A/haaland-med-sensasjonell-rankingplass-beste-tenaaring-i-europa">
            <b>Haaland med sensasjonell rankingplass – beste tenåring i Europa</b>
          </a>
        </li>
      </ul>
      <details>
        <summary>Fakta<br/>Haalands mål i Champions League</summary>
        <p><b>17. september: </b>Hat trick i hjemmeoppgjøret mot Genk. Salzburg vant 6–2.</p>
        <p><b>2. oktober: </b>Kom inn fra benken borte mot Liverpool og utlignet til 3–3 etter seksti minutter. Liverpool vant til slutt 4–3.</p>
        <p><b>23. oktober: </b>Scoret begge for Salzburg i 2–3-tapet hjemme mot Napoli.</p>
        <p><b>5. november:</b> Scoret Salzburgs eneste mål i 1–1-oppgjøret borte mot Napoli.</p>
        <p><b>27. november: </b>Kom inn fra benken og fastsatte sluttresultatet til 4–1 i seieren borte mot Genk.</p>
        <p><b>Totalt antall mål:</b> 8</p>
      </details>
      <h3>Sikker på mål</h3>
      <p>Salzburg-trener Jesse Marsch fortalte at laget ville gå til kamp slik de alltid gjør.</p>
      <p>– Vår kampplan er alltid å jobbe aggressivt. Vi har også noen spesielle ideer, sa han.</p>
      <p>Om Liverpool skal være sikre på avansement, må de ta poeng i Østerrike. Da er Salzburg ute av turneringen, men det blir ingen enkel kamp for de regjerende mesterne, bedyrer Haaland.</p>
      <p>– Jeg er sikker på at vi vil score i morgen. Liverpool er et fantastisk lag, men det er Salzburg også. Vi skaper mange sjanser og jeg er sikker på at vi vil angripe.</p>
      <p>
        <a href="https://www.bt.no/sport/i/BR4kQ9/hareide-sammenligner-haaland-med-legende-han-er-et-beist">Les også<br/>Hareide sammenligner Haaland med legende: – Han er et beist</a>
      </p>
      <figure>
        <img src="https://images.sacdn.no/v2/images/a6b43e3f-5d79-43ab-a939-84f59f70bcca?fit=crop&amp;h=1262&amp;w=1900&amp;s=4965862e7dc58bfabe8ce1735ced19b5d65adebe"/>
        <figcaption>Erling Braut Haaland er sikker på at Red Bull Salzburg vil score mot Liverpool.<cite>Foto: JASON CAIRNDUFF / Reuters</cite></figcaption>
      </figure>
      <h3>Ingen van Dijk-triks</h3>
      <p>For å score, må Haaland komme seg forbi mannen som er kåret til verdens beste forsvarsspiller: Virgil van Dijk.</p>
      <p>Det er bare gått en uke siden nederlenderen kom på annenplass i den prestisjefylte kåringen Gullballen. Kun åtte poeng skilte Liverpool-midtstopperen og vinneren av prisen Lionel Messi.</p>
      <p>På pressekonferansen fikk derfor Haaland spørsmål om han hadde noen spesielle triks for å «sette ut» motspillerne og da spesielt van Dijk.</p>
      <p>– Jeg prøver for det meste bare å være avslappet og fokusert. Jeg sier ikke noe spesielt til van Dijk. Jeg spiller mitt eget spill og har det gøy, sa han.</p>
      <p>Haaland er ikke den eneste unge spilleren som har fått mye oppmerksomhet i Salzburg-laget denne sesongen. Også den ungarske midtbanebrillianten Dominik Szoboszlai er kun 19 år.</p>
      <p>– Men vi er ikke elleve 19-åringer, sa Haaland om det unge laget.</p>
      <p>– Vi kan ikke glemme at vi også har noen eldre spillere. De hjelper oss (unge). Vi har en god miks og det er viktig i disse type kamper.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/dOzE6o/aa-leve-som-fattig-blant-de-rikeste"/>
        <a href="https://www.bt.no/nyheter/lokalt/i/qL8qzo/meteorologen-melder-liten-storm-og-20-millimeter-nedboer"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/3JK24X/vy-betaler-22-milliarder-for-aa-kjoere-bergensbanen-de-neste-elleve-aare"/>
        <a href="https://www.bt.no/sport/i/b5wp6e/ballspark-podkasten-her-er-huseklepps-syn-paa-branns-trenervalg"/>
        <a href="https://www.bt.no/utenriks/i/Op1M3A/tror-ikke-det-finnes-overlevende-paa-vulkanoeyen"/>
      </related>
      <ol>
        <li>
          <a href="https://www.bt.no/tag/Erling_Braut_Haaland">Erling Braut Haaland</a>
        </li>
        <li>
          <a href="https://www.bt.no/tag/Champions_League">Champions League</a>
        </li>
      </ol>
    </article>
  </body>
</html>