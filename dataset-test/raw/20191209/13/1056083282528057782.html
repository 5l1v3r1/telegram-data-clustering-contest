<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813588/%D9%85%D8%B1%D8%AF%D9%85-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%86%D8%B8%D8%B1-%D8%AE%D9%88%D8%AF-%D8%B1%D8%A7-%D8%A8%D9%87-%DA%A9%D8%B1%D8%B3%DB%8C-%D8%A8%D9%86%D8%B4%D8%A7%D9%86%D9%86%D8%AF-%D8%A7%D9%81%D8%B2%D8%A7%DB%8C%D8%B4-%DB%B3%DB%B6-%D8%AF%D8%B1%D8%B5%D8%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:05:39+00:00"/>
    <meta property="og:title" content="مردم در انتخابات نظر خود را به کرسی بنشانند / افزایش ۳۶ درصدی سهم زنان در بودجه ۹۹"/>
    <meta property="og:description" content="ایسنا/خوزستان معاون رئیس جمهور در امور بانوان و خانواده با اشاره به در پیش‌رو بودن انتخابات مجلس، گفت: مشارکت مردم در همه عرصه‌ها حق مردم است و باید به این موضوع توجه شود. این حق به راحتی به دست نیامده است. اگر مردم مانند همیشه پای کار بیایند می‌توانند نظر خود را به کرسی بنشانند."/>
  </head>
  <body>
    <article>
      <h6 class="kicker">ابتکار عنوان کرد:</h6>
      <h1>مردم در انتخابات نظر خود را به کرسی بنشانند / افزایش ۳۶ درصدی سهم زنان در بودجه ۹۹</h1>
      <address><time datetime="2019-12-09T13:05:39+00:00">09 Dec 2019, 13:05</time> by <a rel="author">افسانه باورصاد</a></address>
      <p>ایسنا/خوزستان معاون رئیس جمهور در امور بانوان و خانواده با اشاره به در پیش‌رو بودن انتخابات مجلس، گفت: مشارکت مردم در همه عرصه‌ها حق مردم است و باید به این موضوع توجه شود. این حق به راحتی به دست نیامده است. اگر مردم مانند همیشه پای کار بیایند می‌توانند نظر خود را به کرسی بنشانند.</p>
      <p>معصومه ابتکار در جلسه مجمع پارلمان زنان خوزستان که امروز (۱۸ آذرماه) در اهواز برگزار شد، اظهار کرد: تشکیل پارلمان زنان اقدامی بسیار خوب است و هر کاری اگر برخاسته از مردم باشد بسیار باارزش است. اینکه زمینه برای مشارکت بیشتر اقشار مردم فراهم شود، بسیار خوب است.</p>
      <p>وی افزود: خوزستان از نظر اقلیمی و اقوام متنوع است و این تنوع فرصت عظیمی می‌دهد تا بر اساس این تنوع‌ها برنامه‌ریزی کنیم. از نخست نظام جمهوری اسلام با رای مردم و با اتکا به مردم شکل‌ گرفته است. جمهوری اسلامی  مبتنی بر تعالیم اسلامی و متکی به رای مردم بوده است. تلاش‌های زیادی شده که این رای‌های مردم را جدا کنند. از روز اول به امام(ره) فشار وارد می‌شد و می‌گفتند نیازی به رای و حضور زنان نیست اما امام در مقابل همه این فشارها ایستادگی کردند. امروز نیز مقام معظم رهبری تاکید دارند که پایگاه مردمی جمهوری اسلامی پشتوانه ما است.</p>
      <p>به گزارش ایسنا، معاون رئیس جمهور در امور بانوان و خانواده گفت: امروز با وجود همه فشارها، همه ایستادگی کرده‌اند و شاهد فعالیت زنان در عرصه‌های مختلف هستیم. همه می‌دانیم کشور تحت چه شرایطی است و دولت با چه فشارهایی روبه‌رو است. روز گذشته رئیس جمهور گفت که علی‌رغم همه مشکلات، بسیاری از برنامه‌های توسعه‌ای کشور را پیش برده‌ایم. رئیس جمهور همچنین عنوان کرد در پی بارندگی مطلوب در خوزستان و تلاش کشاورزان این استان دستاوردهای زیادی در عرصه‌های کشاورزی در خوزستان داشتیم که این موضوع به بهود و  ارتقای کیفیت مردم کمک زیادی کرده است.</p>
      <p>ابتکار با اشاره به تنش‌های پیش آمده در کشور به دلیل کاهش یارانه، بیان کرد: یارانه هنوز حذف نشده است. هنوز یارانه نقش بزرگی در زندگی ایرانیان دارد اما این کاهش ضروری بود که متاسفانه با آسیب‌هایی متوجه بود در حالی که هیچ کس نمی‌خواهد ارتباط با مردم کم شود یا اعتماد بین مردم کاهش یابد. همه می‌خواهیم آینده‌ای روشن و خوب برای ایران ترسیم کنیم.</p>
      <p>معاون رئیس جمهور در امور بانوان و خانواده عنوان کرد: باید از حوادث اخیر درس بزرگی بگیریم و سعی کنیم انسجام خود را با آگاهی جامعه حفظ کنیم. زنان و مردان امروز با ابزار آگاهی می‌توانند در مقابل آسیب‌ها از جامعه، اقتصاد، فرهنگ و فرزند خود محافظت کنند اما اگر در مقابل آگاهی جامعه بایستیم، ضربه خواهیم خورد. امروز دسترسی جامعه به اطلاعات بسیار وسیع است. آگاهی جامعه در زمینه آموزش، سواد سایبری، مهارت ارتباط و دیگر موارد از  الزامات روز و مهم است.</p>
      <p>وی با اشاره به برخی سیاست‌های کلان دولت دوازدهم بر اساس قانون برنامه ششم، گفت: موضوع عدالت جنسیتی یکی از محورهای اصلی این دولت است. همچنین توجه به مناطقی که دچار عقب‌افتادگی هستند از دیگر سیاست‌ها است که در این راستا امروز سند ارتقای وضعیت بانوان خوزستان که با مشارکت تشکل‌ها تدوین شده، تصویب می‌شود. این سند برنامه اجرایی بین بخشی دارد.</p>
      <p>ابتکار ادامه داد: در جاهایی که به دلیل جنسیت، عقب‌ماندگی وجود دارد باید به این موارد توجه شود و عقب‌ماندگی‌ها جبران شوند. باید عدالت به مفهوم واقعی خود مدنظر قرار بگیرد.</p>
      <p>معاون رئیس جمهور در امور بانوان و خانواده با بیان اینکه علاقمندان جهت فعالیت‌های سازمان‌های مردم‌نهاد در راستای اهداف مورد نظر می‌توانند در سایت معانون امور بانوان و خانواده کشور ثبت نام کنند، بیان کرد: بخش مهمی از فعالیت‌های این سند مرتبط با جامعه مدنی و فعالیت اقتصادی و اجتماعی است و نقش نهادهای مدنی در این جریان بسیار پررنگ است.</p>
      <p>وی عنوان کرد: یکی از نخستین برنامه‌های ما در حوزه زنان و بانوان توان‌افزایی جامعه مدنی، نهادهای مردمی، خیریه‌ها و موسساتی است که با انگیزه داوطلبانه مردم شکل گرفته است.</p>
      <p>ابتکار توان‌افزایی اقتصادی را از موضوع‌های مهم زنان دانست و تصریح کرد: زنان سرپرست خانوار به دلیل آسیب‌پذیری در بسیاری از برنامه‌ها اولویت دارند. در حال حاضر دو طرح برای حداقل ۹۰۰ زن سرپرست خانوار در خوزستان در حال اجرا است. با اجرای این طرح‌ها فرد از نظر آموزش مهارت‌های عمومی تا کسب و کار و تخصص آموزش داده می‌شود تا به شغل پایدار برسد. هدف از این طرح‌ها، آموزش نیست بلکه ایجاد شغل پایدار است.</p>
      <p>معاون رئیس جمهور در امور بانوان و خانواده  ادامه داد: همچنین برای زنان روستایی تفاهم‌نامه‌ای با وزارت جهاد کشاوری برای تربیت تسهیل‌گران تولید محصولات ارگانیک و سالم داریم. این طرح در حال اجرا است و کارهای لازم برای گسترش این طرح انجام شده است. زنان روستایی علاقمند می‌توانند درخواست کنند این کار در روستای آنها اجرا شود. اجرای این طرح موجب می‌شود محصول سالم با گواهی استاندارد تولید کنند و این موضوع در سلامت و حفظ محیط زیست تاثیر دارد و جهت تسهیل در ورود به صادرات و چرخه تولید نیز تاثیرگذار است.</p>
      <p>وی ادامه داد: همچنین در این تفاهم‌نامه، توجه به طرح‌های بوم‌گردی در اولویت قرار گرفته است. در این راستا از معاونت روستایی ریاست جمهوری قول ۱۰ میلیارد تومان گرفته‌ایم.</p>
      <p>ابتکار گفت: سوادآموزی زنان روستایی و عشایر با همکاری سازمان نهضت و سوادآموزی نیز یکی از اولویت‌های ما است. نباید نسبت به دخترانی که ترک تحصیل کرده‌اند یا بازمانده از تحصیل هستند بی‌تفاوت باشیم. باید این دختران معرفی شوند تا از فرصت فراهم شده استفاده شود. همچنین موافقت‌نامه‌هایی جهت ایجاد بازارچه‌های خانگی و صنایع دستی داریم.</p>
      <p>معاون رئیس جمهور در امور بانوان و خانواده با اشاره به حمایت از صندوق‌های خرد گفت: در حال حاضر در خوزستان ۸۳ صندوق خرد اعتباری زنان روستایی وجود دارد که باید این صندوق‌ها افزایش یابند و قول می‌دهیم  که از توسعه این صندوق‌ها حمایت کنیم. این صندوق‌ها در حرفه‌آموزی و پرداخت تسهیلات نقش دارند.</p>
      <p>وی ادامه داد: همچنین برای زنانی که آموزش دیده‌اند با همکاری نظام بانکی، پرداخت تسهیلاتی از طریق سه بانک پیش‌بینی شده است.</p>
      <p>ابتکار بیان کرد: در کنار بحث کارآفرینی و اشتغال، به دختران جوان نیز توجه ویژه شده است. در این راستا طرح "هر دانش‌آموز یک مهارت" که به دختران جوان به ویژه دختران فارغ‌التحصیل توجه دارد در حال پیگیری است که قرار است در این طرح مشارکت داشته باشیم. مرحله نخست "طرح کسب و کار من" در خوزستان اجرا شده است که اگر اجرای این طرح موفق ارزیابی شود، تکرار خواهد شد.</p>
      <p>معاون رئیس جمهور در امور بانوان و خانواده تصریح کرد: همچنین طرح ارتقای تاب‌آوری اجتماعی به اشکال مختلف با همکاری تسهیل‌گران در حال پیگیری است. این طرح به شناخت مشکلات، خودباوری و توان عبور از مشکلات کمک می‌کند. این طرح برای خوزستان که با مشکلات عدیده‌ای روبه‌رو است، بسیار تاثیرگذار است.</p>
      <p>ابتکار بیان کرد: اگر موافقت‌نامه طرح ارتقای تاب‌آوری اجتماعی در خوزستان امروز آماده شود، امضا خواهد شد. این طرح در ۱۵ نقطه اجرا شده و در ۱۵ نقطه دیگر نیز اجرا خواهد شد.</p>
      <p>وی با اشاره به اهمیت خانواده، گفت: اگر انسجام خانواده در جوامع به ویژه جوامع محلی و حاشیه‌نشین ایجاد شود، فواید اجتماعی زیادی دارد. مطالعاتی که انجام شده نشان می‌دهد در جهان، به دلیل اختلالی که در روابط و مهارت‌های ارتباطی ایجاد شده، اعضای خانواده دچار سوء تفاهم و معضل گفت‌وگو هستند.</p>
      <p>معاون رئیس جمهور در امور بانوان و خانواده گفت: به دلیل کم‌توجهی به بحث خانواده و مباحث معنوی و تربیتی، بحران تنهایی به مساله جدی برای بسیاری از کشورهای صنعتی و توسعه یافته تبدیل شده است. این مساله در انگلیس تا حدی به بحران تبدیل شده که وزیری برای معضل تنهایی دارند.</p>
      <p>ابتکار کارکرد اصلی خانواده را حمایت و پشتیبانی دانست و ادامه داد: اگر انسان این حمایت‌ها را ازدست بدهد، آسیب‌های دیگری در پی خواهد داشت که در نتیجه، معضلات مختلف اجتماعی از جمله عدم انسجام خانواده ایجاد می‌شود.</p>
      <p>وی تصریح کرد: در این راستا، طرح ملی گفت‌وگوی خانواده با همکاری وزارت آموزش و پرورش، انجمن اولیا و مربیان، انجمن جامعه‌شناسی و سازمان‌های مردم‌نهاد اجرا شده است.</p>
      <p>معاون رئیس جمهور در امور بانوان و خانواده بیان کرد: در جامعه‌ای که نتوانیم گفت‌وگویی با فرزندان خود داشته باشیم و نتوانیم صحبت نسل جوان و نقد آنها را بشنویم این اعتراضات با این خشونت ممکن است بروز  کند. گفت‌وگو باید از داخل خانواده ایجاد شود. این موضوع در فرهنگ ایرانی و اسلامی ما وجود دارد.</p>
      <p>وی با اشاره به در پیش‌رو بودن انتخابات مجلس، گفت: مشارکت مردم در همه عرصه‌ها حق مردم است و باید به این موضوع توجه شود. این حق به راحتی به دست نیامده است. اگر مردم مانند همیشه پای کار بیایند می‌توانند نظر خود را به کرسی بنشانند.</p>
      <p>معاون رئیس جمهور در امور بانوان و خانواده با بیان اینکه دشمن سعی دارد مردم را دلسرد کند، گفت: جنگ اقتصادی آمریکا وجهه روانی و اقتصادی دارد و می‌خواهند بگویند شما هیچ چیزی نیستید. کشورهای همسایه برای اینکه خود را نشان دهند می‌خواهند دستاوردها و همه چیز ما را له کنند و جوان‌های ما از همه چیز ناامید کنند. مبارزه ما این است و باید امروز امید داشته باشیم.</p>
      <p>ابتکار ادامه داد: کمبود و ناکارآمدی زیادی وجود دارد اما قرار نیست مشکلات از جایی غیر از صندوق رای حل شوند. مشکلات به دست کسی جز مردم حل نمی‌شود و از جای دیگری خیرخواهی وجود ندارد.</p>
      <p>وی افزود: همان گونه که شهدا ایستادند و از خاک خود دفاع کردند، مردم نیز باید از حق خود و تعیین سرنوشت خود دفاع کنند. عقب‌نشینی و ناامید شدن یعنی رای دادن به دشمن که وحدت و ریشه ایران را هدف قرار داده است. همان گونه که در عرصه اقتصادی و اجتماعی تلاش کردیم، در عرصه آگاهی در مقابل جنگ روانی که از سوی رئیس جمهوری در معرض استیضاح است و برای منفعت فردی خود ملت آمریکا را بازی داده، بایستیم و بازیچه جنگ روانی او نشویم.</p>
      <p>
        <b>ابتکار خبر داد: افزایش ۳۶ درصدی سهم زنان در بودجه ۹۹</b>
      </p>
      <p>به گزارش ایسنا، همچنین معصومه ابتکار در جمع خبرنگاران در اهواز اظهار کرد: بودجه مخصوص امور بانوان در لایحه ۹۹ از سوی رییس جمهور دیده شده است. بودجه زنان یک جا و در یک دستگاه متمرکز نیست. بودجه ما بیشتر برای پیشبرد عدالت جنسیتی و توجه به عقب‌ماندگی در بخش زنان و خانواده است که امسال ۳۶ درصد در بودجه رشد داشته است و یکی از موارد رشد در بودجه ۹۹ است و این موضوع ناشی از توجه خاص دولت آقای روحانی به حوزه زنان و خانواده است. بودجه‌ای برای پیشبرد سند توسعه زنان برای هر استان نیز پیش‌بینی کرده‌ایم که توزیع این بودجه نیز اعلام خواهد شد.</p>
      <p>وی افزود: در برخی روستاها هنوز کودکان بازمانده از تحصیل وجود دارند که در این خصوص، درصد دختران بیش از پسران است و حدود سه تا چهار درصد دختران بازمانده از تحصیل داریم. وزارت کار با همکاری آموزش و پروش طرحی برای رسیدگی به این موضوع دارند که تاکنون نتایج خوبی داشته و ۱۴۰ هزار کودک را به تحصیل بازگردانده‌اند.</p>
      <p>ابتکار گفت: بالا بردن شاخص‌های بهداشتی و باروری، ورزش، بهره‌مندی دختران از فضاهای ورزشی جهت پیشگری از بیماری‌های اسکلتی و روانی، کودک‌همسری، اعتیاد و جلوگیری از خشونت علیه زنان از مواردی هستند که سند ارتقا وضعیت بانوان به آنها توجه می‌کند</p>
      <p>انتهای پیام</p>
    </article>
  </body>
</html>