<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/diethni/boreia-korea-gia-tramp-anypomonos-aprosektos-kai-alloprosallos-geros"/>
    <meta property="og:site_name" content="The Pressroom"/>
    <meta property="article:published_time" content="2019-12-09T13:04:51+00:00"/>
    <meta property="og:title" content="Βόρεια Κορέα για Τραμπ: «Ανυπόμονος, απρόσεκτος και αλλοπρόσαλλος γέρος»"/>
    <meta property="og:description" content="Η Βόρεια Κορέα εξαπέλυσε σήμερα νέα φραστική επίθεση κατά του αμερικανού προέδρου Ντόναλντ Τραμπ λέγοντας ότι &quot;μπλοφάρει&quot; και χαρακτηρίζοντάς τον &quot;ανυπόμονο γέρο&quot;, καθώς η Πιονγκγιάνγκ αυξάνει τις πιέσεις της προς την Ουάσινγκτον σχετικά με τις συνομιλίες για τα πυρηνικά που έχουν παγώσει. Ο Τραμπ και ο Βορειοκορεάτης ηγέτης Κιμ Γιονγκ Ουν είχαν εμπλακεί σε αμοιβαία ανταλλαγή προσβολών και απειλών το 2017 προκαλώντας νέα ένταση στις σχέσεις των χωρών τους πριν από την διπλωματική επαναπροσέγγιση έναν χρόνο αργότερα."/>
  </head>
  <body>
    <article>
      <h1>Βόρεια Κορέα για Τραμπ: «Ανυπόμονος, απρόσεκτος και αλλοπρόσαλλος γέρος»</h1>
      <address>
        <time datetime="2019-12-09T13:04:51+00:00">09 Dec 2019, 13:04</time>
      </address>
      <p>
        <b>Η Βόρεια Κορέα εξαπέλυσε σήμερα νέα φραστική επίθεση κατά του αμερικανού προέδρου Ντόναλντ Τραμπ λέγοντας ότι "μπλοφάρει" και χαρακτηρίζοντάς τον "ανυπόμονο γέρο", καθώς η Πιονγκγιάνγκ αυξάνει τις πιέσεις της προς την Ουάσινγκτον σχετικά με τις συνομιλίες για τα πυρηνικά που έχουν παγώσει.</b>
      </p>
      <p>Ο Τραμπ και ο Βορειοκορεάτης ηγέτης Κιμ Γιονγκ Ουν είχαν εμπλακεί σε αμοιβαία ανταλλαγή προσβολών και απειλών το 2017 προκαλώντας νέα ένταση στις σχέσεις των χωρών τους πριν από την διπλωματική επαναπροσέγγιση έναν χρόνο αργότερα.</p>
      <p>Η Βόρεια Κορέα έχει θέσει στις ΗΠΑ προθεσμία έως το τέλος του χρόνου για να προχωρήσει σε νέες παραχωρήσεις στις διαπραγματεύσεις για τα πυρηνικά που έχουν παγώσει και έχει δηλώσει ότι θα υιοθετήσει μια αδιευκρίνιστη "<i>νέα προσέγγιση</i>" αν δεν προκύψει τίποτα αποδεκτό για την ίδια.</p>
      <p>Οι διαπραγματεύσεις για την αποπυρηνικοποίησή της οδηγήθηκαν σε τέλμα μετά την σύνοδο κορυφής στο Ανόι τον Φεβρουάριο.</p>
      <p>Ο Τραμπ άφησε να εννοηθεί ότι η επιλογή της ανάληψης στρατιωτικής δράσης παραμένει στο τραπέζι, ενώ υποτίμησε τις ενέργειες της Βόρειας Κορέας λέγοντας ότι ο ηγέτης της δεν θα ήθελε να "<i>αναμειχθεί</i>" στις προσεχείς προεδρικές εκλογές στις ΗΠΑ.</p>
      <p>"<i>Θα με εξέπληττε αν η Βόρεια Κορέα ενεργούσε εχθρικά</i>", είπε το Σάββατο ο Τραμπ.</p>
      <p>Αλλά ο Κιμ Γιονγκ Τσολ, ο οποίος είχε τον ρόλο του ομολόγου του Αμερικανού ΥΠΕΞ Μάικ Πομπέο από βορειοκορεατικής πλευράς μέχρι την κατάρρευση των συνομιλιών στο Ανόι, επέκρινε τα "<i>περίεργα λόγια και εκφράσεις</i>" του Τραμπ και τον χαρακτήρισε "<i>απρόσεκτο και αλλοπρόσαλλο γέρο</i>".</p>
      <p>"<i>Οι ενέργειές μας τον εκπλήσσουν. Επομένως, αν δεν εκπλήσσεται, τότε θα ενοχληθούμε εμείς</i>", είπε ο Κιμ, ο οποίος σήμερα προεδρεύει της Επιτροπής για την Ειρήνη Κορέας -Ασίας- Ειρηνικού, σύμφωνα με ανακοίνωση που μετέδωσε το επίσημο πρακτορείο ειδήσεων KCNA.</p>
      <p>"<i>Αυτό υποδηλώνει ότι ο Τραμπ είναι ένας ανυπόμονος γέρος</i>", πρόσθεσε. "<i>Από αυτές τις λέξεις και τις εκφράσεις μπορούμε να καταλάβουμε πόσο ενοχλημένος είναι τώρα</i>".</p>
      <p>Ο αξιωματούχος επισήμανε ότι ο βορειοκορεάτης ηγέτης δεν έχει χρησιμοποιήσει "<i>ενοχλητικές εκφράσεις προς τον αμερικανό πρόεδρο ακόμη</i>", αλλά προειδοποίησε ότι η "άποψη" που έχει για τον Τραμπ μπορεί να αλλάξει.</p>
      <p>"<i>Θα πρέπει να καταλάβει ότι το δικό του ύφος της μπλόφας και η υποκρισία του φαντάζουν στα μάτια μας μάλλον αφύσικα και μη ρεαλιστικά</i>", είπε ο Κιμ. "<i>Δεν έχουμε τίποτα περισσότερο να χάσουμε</i>".</p>
      <p>Η Βόρεια Κορέα έχει αυξήσει την ένταση στις σχέσεις της με τις ΗΠΑ τους τελευταίους μήνες με μια σειρά από δηλώσεις και πολλές δοκιμές όπλων --περιλαμβανομένης μιας "<i>πολύ σημαντικής δοκιμής</i>" το σαββατοκύριακο-- καθώς εκπνέει η προθεσμία.</p>
    </article>
  </body>
</html>