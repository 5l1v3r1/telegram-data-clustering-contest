<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/bihorean-arestat-dupa-ce-beat-la-volan-a-lovit-o-femeie-pe-care-a-aruncat-o-intr-o-apa-iar-apoi-a-fugit-153328.html"/>
    <meta property="og:site_name" content="Bihoreanul"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="Bihorean arestat, după ce, beat la volan, a lovit o femeie pe care a &quot;aruncat-o&quot; într-o vale, iar apoi a fugit"/>
    <meta property="og:description" content="Un bărbat în vârstă de 42 de ani din localitatea bihoreană Groşi a fost arestat pentru 30 de zile de magistraţi, după ce, vineri seară, a accidentat o femeie care, în urma impactului, a fost aruncată într-o vale. Bărbatul avea o alcoolemie destul de ridicată şi a şi părăsit locul accidentului."/>
  </head>
  <body>
    <article>
      <h1>Bihorean arestat, după ce, beat la volan, a lovit o femeie pe care a "aruncat-o" într-o vale, iar apoi a fugit</h1>
      <address><time datetime="2019-12-09T13:08:00+00:00">09 Dec 2019, 13:08</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/arestat-generic-091219.JPG"/>
      </figure>
      <p>Un bărbat din localitatea bihoreană Groşi a fost arestat pentru 30 de zile de magistraţi, după ce, vineri seară, a accidentat o femeie care, în urma impactului, a fost aruncată într-o vale. Bărbatul avea o alcoolemie destul de ridicată şi a şi părăsit locul accidentului.</p>
      <p>Conform unui comunicat de luni al Poliţiei Bihor, accidentul s-a produs la ora 19.10, pe un drum public secundar, adiacent DN 1, situat de-a lungul Văii Groşi.</p>
      <p>"Un bărbat de 42 de ani, din Groşi, în timp ce conducea un autoturism, a accidentat o femeie de 51 de ani, din Groşi, care circula regulamentar, pe partea stângă a direcţiei de mers, respectând direcţia de mers a vehiculului", arată comunicatul.</p>
      <p>Din impact, femeia a fost proiectată în albia văii Groşi, în apă, suferind, din fericire, doar răni uşoare. Cu toate că ar fi putut produce o tragedie, şoferul, despre care <b>BIHOREANUL </b>a aflat că se numeşte Nicolae Nelu Lup, a plecat.</p>
      <p>"După producerea accidentului rutier, conducătorul auto a părăsit locul faptei fără încuviinţarea poliţiei sau a procurorului de caz, fiind identificat şi depistat cu operativitate de poliţiştii rutieri din Aleşd, în apropierea locului producerii evenimentului", menţionează comunicatul.</p>
      <p>Aşa au aflat poliţiştii şi că bărbatul era băut bine, având o concentraţie alcoolică de 0,75 mg/l alcool pur în aerul expirat.</p>
      <p>Lup a fost dus la recoltare de probe biologice în vederea stabilirii alcoolemiei, după care a fost reţinut pentru 24 de ore în arestul IPJ.</p>
      <p>Sâmbătă, el a fost prezentat la Parchetul de pe lângă Judecătoria Aleşd, iar procurorul s-a adresat Judecătoriei Aleşd cu propunere de arestare preventivă.</p>
      <p>"Judecătorul de drepturi şi libertăţi din cadrul Judecătoriei Aleşd a admis propunerea procurorului şi a dispus arestarea preventivă a celui în cauză pentru o perioadă de 30 de zile", arată comunicatul.</p>
      <p>Ancheta continuă în caz, pentru vătămare corporală din culpă, conducerea unui autovehicul de către o persoană aflată sub influenţa băuturilor alcoolice şi părăsirea locului accidentului fără încuviinţarea organelor de poliţie sau a procurorului de caz, sub supravegherea Parchetului Aleşd.</p>
    </article>
  </body>
</html>