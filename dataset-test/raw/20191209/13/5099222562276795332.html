<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23540285-ofiterul-care-trimis-mesajele-amenintare-jurnalistei-emilia-sercan-condamnat-inchisoare-amanare-dupa-recunoscut-faptele.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T13:53:00+00:00"/>
    <meta property="og:title" content="UPDATE Ofițerul care i-a trimis mesajele de amenințare jurnalistei Emilia Șercan, condamnat la un an de închisoare cu amânare după ce și-a recunoscut faptele. Șercan: Nu sunt foarte bucuroasă de această decizie"/>
    <meta property="og:description" content="Magistrații Tribunalului București l-au condamnat la 1 an de închisoare cu amânarea executării pedepsei pe Adrian Bărbulescu, cel care i-a trimis mesaje de amenințare jurnalistei Emilia"/>
  </head>
  <body>
    <article>
      <h1>UPDATE Ofițerul care i-a trimis mesajele de amenințare jurnalistei Emilia Șercan, condamnat la un an de închisoare cu amânare după ce și-a recunoscut faptele. Șercan: Nu sunt foarte bucuroasă de această decizie</h1>
      <address><time datetime="2019-12-09T13:53:00+00:00">09 Dec 2019, 13:53</time> by <a rel="author">G.S.</a></address>
      <p><b>Magistrații Tribunalului București l-au condamnat la 1 an de închisoare cu amânarea executării pedepsei pe Adrian Bărbulescu, cel care i-a trimis mesaje de amenințare jurnalistei Emilia Șercan. Ofițerul și-a recunoscut vina. Decizia poate fi atacată, transmite Mediafax.<br/></b><br/>Adrian Bărbulescu, ofițerul de poliție care i-a trimis mesaje de amenințare Emiliei Șercan a fost condamnat la 1 an de închisoare de Tribunalul București, însă nu va executa pedeapsa, ci va fi supravegheat o perioadă de 2 ani.<br/><br/>Instanța a admis acordul de recunoaștere a vinovăției. Decizia poate fi atacată.<br/><br/>Ofițerul de poliție Adrian Bărbulescu, cel care mi-a trimis mesajul de amenințare cu moartea a fost condamnat la un an de închisoare cu amânare după ce și-a recunoscut faptele în fața anchetatorilor și a făcut acord de recunoaștere.<br/><br/><b>Emilia Șercan: Nu sunt foarte bucuroasă de acestă decizie<br/></b><br/>Jurnalista a reacționat pe Facebook, spunând că nu este foarte bucuroasă de această decizie a instanței, însă este nevoită să înțeleagă și să accepte că pedeapsa pe care a primit-o este una mică pentru că prin declarațiile pe care Bărbulescu le-a dat în fața procurorilor DNA a contribuit la prinderea sa. Ea speră ca, în final, să se ajungă la condamnarea autorilor morali - fostul rector Adrian Iacob și fostul prorector Mihail Marcoci, cei care l-au instigat și l-au determinat să îi trimită mesajul de amenințare.<br/><br/>"Fostul rector Adrian Iacob și fostul prorector Mihail Marcoci sunt cei care au încercat să mă oprească și continuă să o facă hărțuindu-mă cu plângeri penale sau de altă natură pe la tot felul de instituții, pe care mi le fac direct sau indirect, pentru că, nu-i așa, mari bărbați bravi, prin tot felul de intermediari. Am tăcut destul despre toate presiunile din ultimul an; cred că e timpul să încep să vorbesc", spune Emilia Șercan.<br/><br/>În cursul urmăririi penale, Gheorghe Adrian Bărbulescu şi procurorul au încheiat un acord, ca urmare a recunoaşterii vinovăţiei de către inculpat, in conformitate cu dispozitiile art. 478 C.pr.pen. Acordul de recunoaştere a vinovăţiei are ca obiect recunoaşterea comiterii faptei şi acceptarea încadrării juridice. De asemenea, priveşte felul şi cuantumul pedepsei, precum şi forma de executare a acesteia.<br/><br/>După încheierea acordului de recunoaştere a vinovăţiei, procurorul a sesizat instanţa competentă să judece cauza în fond şi a trimis acesteia acordul de recunoaştere a vinovăţiei, însoţit de dosarul de urmărire penală. Instanța a admis astfel acordul de recunoaştere a vinovăţiei şi a pronunţat soluţia cu privire la care s-a ajuns la un acord în cursul urmăririi penale.<br/><br/><b>Tot în cauza privind amenințarea jurnalistei, DNA i-a trimis în judecată pe fostul prorector al Academiei de Poliție, Petrică Marcoci, și pe rectorul instituției, Adrian Iacob, pentru instigare la șantaj. Cei doi l-ar fi convins pe Adrian Bărbulescu să îi trimită mesaje Emiliei Șercan.<br/></b><br/>„La sfârşitul lunii martie – începutul lunii aprilie 2019, inculpaţii Iacob Adrian şi Marcoci Petrică-Mihail, rector, respectiv prorector al Academiei de Poliţie „Alexandru Ioan Cuza”, l-au determinat pe inculpatul Bărbulescu Gheorghe Adrian să transmită unei persoane, jurnalist de investigaţie – persoană vătămată, mesaje de ameninţare (un mesaj tip text şi cinci mesaje folosind aplicaţia Facebook Messenger) pentru a o constrânge să înceteze investigaţiile jurnalistice care îl vizau pe rectorul Academiei de Poliţie, urmărind astfel eliminarea riscurilor pentru cariera lor profesională. Concomitent, cei doi instigatori i-au promis poliţistului care a trimis efectiv mesajele de ameninţare că îi vor asigura protecţia pentru a nu fi tras la răspundere penală şi, pe parcursul săvârşirii faptelor, chiar i-au adresat încurajări”, se arată într-un comunicat al Direcţiei Naţionale Anticorupţie.<br/><br/>Potrivit procurorilor, la sfârşitul lunii martie – începutul lunii aprilie 2019, rectorul şi prorectorul Academiei i-au cerut lui Bărbulescu Gheorghe Adrian, „profitând de ascendentul pe care li-l dădeau relaţia de subordonare funcţională, diferenţa de vârstă şi de grad profesional, relaţia personală care se dezvoltase între ei şi recunoştinţa acestuia din urmă pentru oportunitatea de a continua să activeze în mediul universitar”, să trimită mesaje de ameninţare jurnalistei Emilia Şercan pentru a o determina să oprească investigaţiile jurnalistice care îl vizau pe rectorul Iacob Adrian.</p>
    </article>
  </body>
</html>