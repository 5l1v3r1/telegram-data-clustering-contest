<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/funnet-skyldig-i-aerekrenkelse/71910969"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T13:04:00+00:00"/>
    <meta property="og:title" content="Funnet skyldig i ærekrenkelse"/>
    <meta property="og:description" content="Cissi Wallin funnet skyldig i å ha ærekrenket medieprofilen Fredrik Virtanen."/>
  </head>
  <body>
    <article>
      <h1>Funnet skyldig i ærekrenkelse</h1>
      <h2>Cissi Wallin funnet skyldig i å ha ærekrenket medieprofilen Fredrik Virtanen.</h2>
      <address><time datetime="2019-12-09T13:04:00+00:00">09 Dec 2019, 13:04</time> by <a rel="author">Hilde Marie Tvedten</a></address>
      <p>Den svenske skuespilleren og spaltisten Cissi Wallin er funnet skyldig i grov ærekrenkelse, melder NTB. Retten mener hun ærekrenket medieprofilen Fredrik Virtanen da hun anklaget ham for voldtekt for to år siden.</p>
      <p>Wallin dømmes til betinget fengsel og 100 dagbøter på 50 svenske kroner. Hun må også betale 90 000 svenske kroner i erstatning, melder <a href="https://www.expressen.se/nyheter/cissi-wallins-dom-efter-rattegangen-om-fortal/">Expressen</a>.</p>
      <h3>Voldtektsanklage på Instagram</h3>
      <p>
        <b>Det var i 2017 at Wallin anklaget Virtanen for voldtekt i en post på Instagram. Posten sparket i gang det som skulle bli en av Sveriges mest omtalte metoo-saker.</b>
      </p>
      <p>Flere kvinner kommer med anklager mot ham, og i oktober 2017 publiserte svenske medier navnet hans.</p>
      <p>Virtanen nektet for anklagene, men mistet jobben sin i Aftonbladet. Seinere har han fortalt sin versjon av historien i boka «Uten nåde - en ransakelse», som kom ut på norsk tidligere i år.</p>
      <h3>- Ikke forsvarlig</h3>
      <p>Dommer Malou Lindblom kommenterer dommen slik:</p>
      <p>
        <b>- Retten har tatt hensyn til at mannen er en offentlig person som må tåle litt mer, kvinnens formål med å gå ut med opplysningene og hvilken sammenheng de ble framsatt i, men har likevel kommet fram til at det ikke har vært forsvarlig å peke ut mannen som voldtektsmann, sier Lindblom.</b>
      </p>
      <p>Retten mener også at Wallin kunne fortalt sin historie uten å komme med opplysninger som kunne identifisere Virtanen.</p>
      <p>Virtanen uttalte i retten at det han var blitt utsatt for var «total fornedring. Det var å bli slengt ut på torget og pisset på», ifølge Expressen.</p>
      <p>Wallin står fast på sin versjon av historien.</p>
      <p>- Det jeg står for er sant. Personer i maktposisjon må kunne granskes, sa hun i retten.</p>
      <p>Til <a href="https://www.nrk.no/kultur/publiserte-voldtektsanklager-mot-kjendisjournalist-_-na-er-hun-domt-1.14814236">NRK</a> kommenterer hun dommen slik:</p>
      <p>
        <b>– Jeg er dessverre ikke overrasket. Dette er en trend vi nå ser i Sverige i kjølvannet av MeToo. Dette er et nederlag for ytringsfriheten.</b>
      </p>
      <h3>Kritiserer mediene</h3>
      <p>Virtanens bok «Uten nåde» retter krass kritikk mot svenske medier for at de tillot det Virtanen kaller en heksejakt mot han og andre profilerte svenske menn. Flere medier har blitt felt i svenske PFU for sin omtale av saken.</p>
      <p>I november deltok Virtanen på journalistkonferansen Svarte Natta i Tromsø sammen med blant andre Trond Giske, for å debattere pressens dekning av metoo.</p>
      <p>- Norge er ikke immunt mot at pressen gjør feil, selv om det på ingen måte var så havarert som det var i Sverige under disse månedene høsten 2017, sa han til Dagbladet da.</p>
    </article>
  </body>
</html>