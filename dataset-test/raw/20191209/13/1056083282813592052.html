<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813585/%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%A8%D9%87-%DA%A9%D9%85%DB%8C%D8%B3%DB%8C%D9%88%D9%86-%D9%81%D8%B1%D9%87%D9%86%DA%AF%DB%8C-%D9%81%D8%B1%D8%A7%D8%AE%D9%88%D8%A7%D9%86%D8%AF%D9%87-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:05:12+00:00"/>
    <meta property="og:title" content="وزیر ورزش به کمیسیون فرهنگی فراخوانده شد"/>
    <meta property="og:description" content="نایب رئیس فراکسیون ورزش مجلس شورای اسلامی گفت که وزیر ورزش برای پاسخگویی درباره‌ وضعیت سرمربی‌گری تیم ملی فوتبال کشورمان و همچنین تیم باشگاهی استقلال به کمیسیون فرهنگی فرا خوانده شده است."/>
  </head>
  <body>
    <article>
      <h6 class="kicker">برای ارائه توضیح درباره‌ وضعیت تیم ملی و تیم استقلال</h6>
      <h1>وزیر ورزش به کمیسیون فرهنگی فراخوانده شد</h1>
      <address><time datetime="2019-12-09T13:05:12+00:00">09 Dec 2019, 13:05</time> by <a rel="author">الهه حمیدی کیا</a></address>
      <p>نایب رئیس فراکسیون ورزش مجلس شورای اسلامی گفت که وزیر ورزش برای پاسخگویی درباره‌ وضعیت سرمربی‌گری تیم ملی فوتبال کشورمان و همچنین تیم باشگاهی استقلال به کمیسیون فرهنگی فرا خوانده شده است.</p>
      <p>علی اصغر یوسف‌نژاد در گفت‌وگو با ایسنا اظهار کرد:‌ در هفته‌های اخیر موضوع سرمربی تیم ملی فوتبال کشورمان که بیش از دو میلیون یورو پول گرفته و به تعهدات خود عمل نکرده و نتایج ضعیفی را کسب کرده است که از جمله آن باخت دو بازی اخیر با بحرین و عراق، کم توجهی به ایران و فسخ قرارداد بوده حساسیت‌ها را در این باره برانگیخته است. بخصوص که تیم ملی در شرایطی که در حال انجام مسابقات قهرمانی آسیا است نیازی به مربی خوبی دارد. همچنین اخیرا مربی تیم فوتبال استقلال هم قراردادش را فسخ کرده است.</p>
      <p>وی افزود: با توجه به خواست عمومی ورزشکاران و پیشکسوتان، فراکسیون ورزش و کمیسیون فرهنگی به این موضوع حساسیت نشان داده  و نقطه نظرات را بررسی کرده در همین راستا فردا وزیر ورزش به کمیسیون فرهنگی دعوت شده تا پاسخ دهد چرا سرمربی تیم ملی فوتبال و همچنین تیم باشگاهی استقلال نسبت به انجام تعهدات خود طفره می‌رود؟ آثار سوء آن در روابط بین المللی چیست و چرا در تنظیم قراردادها در سطح بین‌المللی، چارچوب حقوقی و قضایی مسئولیت بازیکنان و مربیان خارجی شفاف نیست. که در چنین مواقعی شاهد ضررهای مالی و خدشه دار شدن اعتبار کشور در سطح بین‌المللی نباشیم.</p>
      <p>یوسف‌نژاد اضافه کرد:‌ آقای سلطانی فر باید در جلسه کمیسیون فرهنگی نسبت به این موضوع پاسخ هد و درباره‌ی مسائل و مشکلات مرتبط با مربیان و بازیکنان خارجی جواب بدهد.</p>
      <p>نایب رئیس فراکسیون ورزش همچنین گفت: با توجه به اتفاقاتی که طی این چند سال برای قراردادهای بین‌المللی برای بازیکنان و مربیان به وجود آمده نوعا این قراردادها منجر به این شده که  در سطح بین‌المللی و فیفا علیه ما طرح شکایت شود و خیلی از آنها نیز موفق بوده در حالی که می‌توانست در تنظیم قرارداد و انجام تعهدات به گونه‌ای عمل شود که این خسارت‌های مالی و حیثیتی برای کشور به وجود نیاید.</p>
      <p>وی افزود:‌ در همین ارتباط بخش مهم و عمده تحقیق و تفحص از دو باشگاه استقلال و پرسپولیس و فراکسیون فوتبال مشکلات مربوط به قراردادهای خارجی است که این گزارش آماده قرائت در صحن علنی است و مورد تایید کمیسیون فرهنگی است.</p>
      <p>انتهای پیام</p>
    </article>
  </body>
</html>