<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/safilo-compra-blenders-per-63-milioni-gruppo-piu-forte-negli-usa-borsa-ok-641777.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T13:04:00+00:00"/>
    <meta property="og:title" content="Safilo compra Blenders per 63 milioni. Gruppo più forte negli Usa. Borsa ok"/>
    <meta property="og:description" content="Safilo mette le mani sul 70% della californiana Blenders Eyewear, quota venduta al gruppo degli occhiali controllato dagli olandesi di Hal Investment dal..."/>
  </head>
  <body>
    <article>
      <h1>Safilo compra Blenders per 63 milioni. Gruppo più forte negli Usa. Borsa ok</h1>
      <address>
        <time datetime="2019-12-09T13:04:00+00:00">09 Dec 2019, 13:04</time>
      </address>
      <p><b>Safilo </b>mette le mani sul <b>70% </b>della californiana <b>Blenders Eyewear</b>, quota venduta al gruppo degli occhiali controllato dagli olandesi di <b>Hal Investment</b> dal fondatore e proprietario dell’azienda americana. La partecipazione di controllo del<b> 70% nella società è stata acquisita</b> per <b>63 milioni di dollari</b>. <br/><br/><b>Chase Fisher</b> manterrà la<b> proprietà della rimanente partecipazione pari al 30%</b> delle quote che, in base alle previsioni contrattuali, è soggetta ad usuali <b>opzioni <i>put </i>e <i>call</i> reciproche esercitabili a partire dal 2023. </b>Chase Fisher rimarra' <i>Ceo </i>di<b> Blenders Eyewear,</b> che continuera' a gestire da San Diego. L'acquisizione sara' finanziata tramite <b>disponibilita' di cassa e linee di credito, e tramite un finanziamento da parte di Multibrands Italy</b>, azionista di riferimento di Safilo, controllato da Hal Holding, per un importo di 30 milioni di euro, che verra' erogato in prossimita' del closing dell'operazione.<br/><br/>Blenders genera circa il<b> 95% del suo business attraverso la piattaforma B2C</b>, a cui si e' di recente aggiunta l'apertura del primo flagship store Blenders a San Diego. Nel 2019 la societa' prevede di realizzare vendite nette per circa 42 milioni di dollari, interamente generate negli Stati Uniti e in crescita del 40% circa rispetto all'anno precedente, con una Cagr a 3 anni del 175%. 'Siamo entusiasti di questa acquisizione e di dare il benvenuto nel gruppo Safilo a Blenders Eyewear, che arricchira' il nostro portafoglio di marchi di proprieta' apportando un business innovativo e in rapida crescita, incentrato su ecommerce,<i> D2C</i> e omni-channel, focalizzato sugli Stati Uniti, che restano per noi un mercato chiave", ha commentato l'amministratore delegato <b>Angelo Trocchia</b>.<br/><br/>"Quello di Blenders - aggiunge - è un business <i>digitally-native</i> fortemente disruptive, con un'offerta di occhiali <i>lifestyle </i>di qualita' raccontati attraverso contenuti molto coinvolgenti. Una proposta forte che si basa sulla continua espansione della notorieta' del brand tra il pubblico in rapida crescita dei Millennial e della Generazione Z”.<br/><br/><b>Immediata la risposta della Borsa</b>: dopo l'accordo il titolo Safilo cresce del 4,2% a 1,48 euro aggiornando i massimi da settembre 2018. Nei primi nove mesi del 2019, Safilo ha riportato un giro d'affari di 249 milioni di euro in Nord America, circa un terzo dei suoi ricavi totali. Secondo gli analisti di <i>Equita Sim</i>, il prezzo concordato per l'operazione e' considerato "elevato", in quanto la valutazione dell'azienda di San Diego e' di oltre il doppio i ricavi 2019: "Si tratta di un'iniziativa di crescita interessante, ma a nostro avviso il tema principale per il gruppo, anche in vista del piano industriale, rimane la gestione della ristrutturazione della capacita' manifatturiera italiana per effetto dell'uscita dal portafoglio marchi delle licenze del gruppo Lvmh".</p>
    </article>
  </body>
</html>