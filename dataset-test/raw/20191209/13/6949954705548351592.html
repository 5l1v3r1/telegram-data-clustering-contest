<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/12/09/olcso_kis_villanyautot_gyartananak_az_oroszok/"/>
    <meta property="og:site_name" content="totalcar"/>
    <meta property="article:published_time" content="2019-12-09T13:53:00+00:00"/>
    <meta property="og:title" content="Olcsó kis villanyautót gyártanának az oroszok"/>
    <meta property="og:description" content="A Lada szülővárosából szórnák meg a piacot egy kétmilliós aprósággal."/>
  </head>
  <body>
    <article>
      <h1>Olcsó kis villanyautót gyártanának az oroszok</h1>
      <address><time datetime="2019-12-09T13:53:00+00:00">09 Dec 2019, 13:53</time> by <a rel="author">Máth Dávid</a></address>
      <p>Meglepő helyről, a Lada otthonából, Togliattiból próbálná ki magát az apró villanyosok piacán egy orosz újdonság. Ez lenne itt a Zetta, egy mopedautónál talán egy szinttel komolyabb elektromosautó 200 kilométeres hatótávval. </p>
      <figure>
        <img src="https://kep.cdn.indexvas.hu/1/0/3069/30692/306923/30692337_2818d1b32f0b7174eeef2cd4b8511ac3_wm.jpg"/>
      </figure>
      <p>A kőolaj és földgáz exportra épülő orosz gazdaság finoman szólva sem érdekelt a villanyautózás terjedésében. Az országban észrevehetetlen mennyiségben fogynak a villanyosok, miközben a járműgyártásuk arra is csak elvétve képes, hogy Európában is árulható normák szerinti motorokkal gyártson benzines autókat. A Bo Andersson ladás éveiről készült <a href="http://therussianjob.krutart.cz/">The Russian Job</a> dokufilm után a mai Togliattiról sincsenek nagy illúzióink, ez a Zettaként (Zero Emission Terra Transport Asset) bemutatott újdonság pedig ott készül majd jövő évtől. </p>
      <figure>
        <img src="https://kep.cdn.indexvas.hu/1/0/3069/30693/306939/30693989_0b7f95abd0469432bf765efce0d6e387_wm.jpg"/>
      </figure>
      <p>A 3x1,4x1,6 méteres apróságot kerekenként egy agymotor hajtja, azaz összesen négy, darabonként 46 lóerővel, amiből az össz rendszerteljesítmény 97 lóerő. A kerekek tömege a villanymotorral együtt darabonként 17 kilogramm, állítólag emiatt a holt egyszerű és könnyen (a kerekekkel együtt) cserélhető hajtáselemek miatt is lesz annyira olcsó a Zetta, hiába lesz benne egy 10 kWh-s akkumulátorcsomag. Utóbbit a szomszédos Kínából veszik majd, <a href="https://totalcar.hu/magazin/2019/06/02/kina_legnepszerubb_villanyautoi/">ahol már van bőven tapasztalat</a> az ilyen relatív olcsó, nagyban gyártható villanyosokról.  </p>
      <figure>
        <img src="https://kep.cdn.indexvas.hu/1/0/3069/30692/306923/30692343_404a7e01fe1b9e447d29c80275a58cd2_wm.jpg"/>
      </figure>
      <p>A Zetta 200 kilométeres hatótávot tud a 10 kWh-s akkumulátoráról, végsebessége 120 km/h-ra van korlátozva. Az ára pedig: 6300 eurósra ígérik, azaz körülbelül kétmillió forint lesz. A gyártást már jövőre elkezdenék, évi 15 ezer eladással számolnak, aminek a kétharmada menne exportra a tulajdonosok tervei szerint. </p>
      <related>
        <a href="https://totalcar.hu/magazin/2019/06/02/kina_legnepszerubb_villanyautoi/"/>
      </related>
    </article>
  </body>
</html>