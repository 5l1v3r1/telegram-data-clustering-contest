<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361414"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T13:29:00+00:00"/>
    <meta property="og:title" content="У уторак креће измјештање миграната из Вучјака"/>
    <meta property="og:description" content="Премијер Унско-санског кантона Мустафа Ружнић најавио је да ће измјештање миграната из кампа Вучјак у Унско-санском кантону бити подијељено у три фазе, односна да ће фаза измјештања миграната бити посебна фаза планирана за уторак."/>
  </head>
  <body>
    <article>
      <h1>У уторак креће измјештање миграната из Вучјака</h1>
      <address>
        <time datetime="2019-12-09T13:29:00+00:00">09 Dec 2019, 13:29</time>
      </address>
      <p>
        <i>Премијер Унско-санског кантона Мустафа Ружнић најавио је да ће измјештање миграната из кампа Вучјак у Унско-санском кантону бити подијељено у три фазе, односна да ће фаза измјештања миграната бити посебна фаза планирана за уторак.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1525/152591.jpg"/>
        <figcaption>Мигранти на Вучјаку<br/>Фото: klix.ba</figcaption>
      </figure>
      <p>Ружнић је рекао како ће у склопу прве фазе бити припремљени безбједносни аспекти измјештања миграната, што значи осигурање хране и превоза, доктора и техничара, као и полицијских снага. Акција измјештања ће, како је то најављено, бити оперативна.</p>
      <p>- Измјештање миграната из Вучјака ће трајати три дана, и биће подијељено на предрадње, радње измјештања и радње које ће се десити касније. Ми смо задужени да оперативно припремимо предрадње. Договорено је то са министром безбједности БиХ Драганом Мектићем - навео је Ружнић.</p>
      <p>Ружнић је потврдио да ће, уколико то буде потребно, затражи асистенцију приликом измјештања миграната према Ушивку и Салаковцу.</p>
      <p>Мигранти ће, како је то најављено, привремено бити пребачени у касарну Ушивак.</p>
      <p>- Будући да касарна још није реновирана, ови људи ће из Ушивка бити пребачени у Блажуј. Уколико не буду могли бити смјештени у Блажуј, постоји идеја да се један дио њих пребаци у Салаковац - истакнуто је на данашњој конференцији, преноси Кликс.</p>
      <p>Издвојено је 40 милиона евра. До сада је 92 одсто потрошено на хуманитарну помоћ, реновирање и одржавање зграде, храну, одјећу, хигијенске потрепштине и психо-социјалну заштиту</p>
      <p>Ружнић је додао да је међународна заједница давала подршку институцијама. Истакао је како је у Сарајеву новац отишао на помогање институцијама које су биле задужене за реаговање, као што је Служба за послове са страницма.</p>
      <p>Шеф Међународне организације за миграције у Босни и Херцеговини и субрегионални координатор за Западни Балкан Петер Ван дер Оверарт је казао да је измјештање миграната из кампа Вучјак први корак ка смањивању притиска са Унско-санског кантона.</p>
      <p>- Све је плаћала међународна заједница, њихов буџет је остао као у 2017. и 2018. години. Сви ови центри финансирају се од међународне заједнице - казао је Ван дер Оверарт.</p>
    </article>
  </body>
</html>