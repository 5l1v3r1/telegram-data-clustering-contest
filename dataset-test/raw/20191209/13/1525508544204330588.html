<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793382/%D9%86%DB%8C%D8%A7%D8%B2-%D8%AA%D9%87%D8%B1%D8%A7%D9%86-%D8%A8%D9%87-%D8%B4%D9%87%D8%B1-%D9%87%D9%88%D8%B4%D9%85%D9%86%D8%AF-%D8%A8%DB%8C%D8%B4%D8%AA%D8%B1-%D8%A7%D8%B2-%D8%B4%D9%87%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%A7%D8%B3%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="رئیس کمیته اقتصاد شورای شهر تهران؛ نیاز تهران به شهر هوشمند بیشتر از شهرهای اروپایی است"/>
    <meta property="og:description" content="رئیس کمیته اقتصاد و تنظیم مقررات شورای شهر تهران، گفت: در گستره شهر تهران به خوبی می شود به گسترش دیجیتال پرداخت و برنامه ریزی کرد."/>
  </head>
  <body>
    <article>
      <h1>رئیس کمیته اقتصاد شورای شهر تهران؛ نیاز تهران به شهر هوشمند بیشتر از شهرهای اروپایی است</h1>
      <address>
        <time datetime="2019-12-09T13:19:00+00:00">09 Dec 2019, 13:19</time>
      </address>
      <p>به گزارش <a href="https://www.mehrnews.com/">خبرگزاری مهر</a>، سومین همایش و نمایشگاه تهران هوشمند با حضور رئیس و اعضای شورای اسلامی شهر تهران، شهردار تهران، وزیر ارتباطات و معاون فناوری ریاست جمهوری در برج میلاد برگزار شد.</p>
      <p>در  ادامه این همایش پنل های تخصصی نیز برگزار شد که سید محمود میرلوحی رئیس کمیته اقتصاد و تنظیم مقررات شورای اسلامی شهر تهران در پنل تخصصی «اقتصاد چگونه بر شکل گیری تهران جدید موثر خواهد بود»، شرکت کرد و گفت: در آغاز شورای پنجم این موضوع در ذهن اعضای شورا نقش بسته بود که در مسیر شهر هوشمند کجا هستیم، آیا مسیر طی شده راضی کننده است و  آیا باید این مسیر را ادامه دهیم؟ پاسخی که دریافت کردیم این بود که شهر تهران از حیث نیاز به بحث دیجیتال و حضور در این عرصه نیازش بیشتر از شهر های اروپایی نظیر برلین است.</p>
      <p>وی ادامه داد: شما می دانید در  کل اروپا تعداد اندکی  شهر داریم که بالای یک میلیون جمعیت دارند و  شهر های بالای  ۳ میلیون نفر جمعیت  به تعداد انگشتان دست شاید باشد.</p>
      <p>میرلوحی افزود: این در حالی است که در تهران و در روز ۱۱ میلیون جمعیت و در شب ۸ میلیون جمعیت داریم. شهر  برلین وسعت اش بیشتر از دو برابر ما است ولی جمعیتش سه میلیون نفر، از منظر ترافیک هم در نظر بگیریم کدام شهر اروپایی را سراغ دارید که روزانه ۶ میلیون وسیله نقلیه در آن تردد کند و همه خواهان حضور در خیابان ها باشند! کدام شهر را سراغ دارید این همه امضا طلایی در ادارات داشته باشند. متاسفانه ما کاری کردیم از خوردن آب تا مهمترین مسائل باید به ادارات دولتی مراجعه کنیم. لذا احساس کردیم در تهران به مسئله شهر هوشمند باید  زیادتر از  گذشته پرداخت.</p>
      <p>رئیس کمیته اقتصاد و تنظیم مقررات شورا گفت: این در حالی است که در تهران فضا دیگر برای کسب و کارهای سنتی هم وجود ندارد؛ امروز بیش از ۳۱۱ هزار واحد اقتصادی و تجاری در تهران وجود دارد که شرایط برای کسب و کار آنها نیز فراهم نیست.</p>
      <p>وی افزود:  این بود که شورای شهر احساس کرد که تهران نیاز و ضرورتش به شهر هوشمند بیشتر از شهرهای اروپایی است و چاره ای نداریم که به این سمت برویم.</p>
      <p>میرلوحی ادامه داد: خوشحالیم در برنامه سوم  توسعه شهر تهران که به تصویب شورای شهر رسید بالغ بر  یک سوم این برنامه را  به موضوع شهر هوشمند اختصاص داده و اقتصاد دیجیتال و اقتصاد مبتنی بر این حوزه و کسب و کارهای نوین را مورد توجه قرار داده ایم.  در بودجه امسال شهرداری نیز به این مهم توجه شده است.</p>
      <p>رئیس کمیته اقتصاد و تنظیم مقررات شورا  با بیان اینکه  برآورد ما این است در تهران و کلان شهر ها ظرفیت بالایی برای این بخش وجود دارد افزود:  این امر توجه به اقتصاد دیجیتال و فناوری شهر هوشمند را توجیه می کند. لذا ما هر  مقدار بتوانیم در توسعه فیبر نوری،  در ایجاد ساختار پلت فرمی که دیتای تهران را فراهم کند و به کاربر های مختلف به خصوص استارت اپ ها سرویس دهی کند و هر مقدار که بتوانیم به عمق و کیفیت و آمادگی دیتاهایی که در انحصار دستگاه ها است بپردازیم، می توانیم در تحقق شهر هوشمند موفق تر باشیم.</p>
      <p>وی ادامه داد: فکر می کنیم در گستره شهر تهران به خوبی می شود به گسترش دیجیتال پرداخت و برنامه ریزی کرد. حتی می توان  برای هر محله این موضوع را تبیین کرد به طوریکه ما در شورایاری های محلات  کارگروهی به نام نواوری و فناوری ایجاد کردیم تا  از دل محلات به فکر اقتصاد دیجیتال باشیم.</p>
      <p>میرلوحی گفت: فکر می کنم با وجود این همه جوان تحصیل کرده در این حوزه در تهران شرایط فراهم است. باید سرعت و آهنگ را افزایش دهیم و موانعی موجود را  هر چه سریع تر رفع کنیم.</p>
      <p>عضو شورای اسلامی شهر تهران در پایان، افزود: من در مجمع شوراهای کلان شهر های کشور نیز در کارگروه شهر هوشمند حضور دارم و اخیرا نیز در اجلاس وین شرکت کردم و باید گفت که زمینه های توسعه اقتصاد دیجیتال فراهم است و لذا باید سهم اقتصاد دیجیتال در تولید ناخالص داخلی، کاهش هزینه ها و شفافیت مشخص شود تا بهتر به این امر پرداخته شود.</p>
    </article>
  </body>
</html>