<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813575/%D8%A8%D9%87%D8%AA%D8%B1%DB%8C%D9%86-%D8%B4%D8%BA%D9%84-%D8%AF%D8%B1-%D8%B3%DB%8C%D9%86%D9%85%D8%A7-%D8%AA%D9%85%D8%A7%D8%B4%D8%A7%DA%AF%D8%B1%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:01:27+00:00"/>
    <meta property="og:title" content="بهترین شغل در سینما تماشاگری است"/>
    <meta property="og:description" content="اکران خصوصی فیلم سینمایی «خداحافظ دختر شیرازی» شب گذشته (یکشنبه ۱۷ آذر) با حضور جمعی از چهره‌های مختلف فرهنگی و هنری، سینماگران، اهالی رسانه و مدیران بخش‌های مختلف برگزار شد."/>
  </head>
  <body>
    <article>
      <h6 class="kicker">در اکران خصوصی «خداحافظ دختر شیرازی» مطرح شد:</h6>
      <h1>بهترین شغل در سینما تماشاگری است</h1>
      <address>
        <time datetime="2019-12-09T13:01:27+00:00">09 Dec 2019, 13:01</time>
      </address>
      <p>اکران خصوصی فیلم سینمایی «خداحافظ دختر شیرازی» شب گذشته (یکشنبه ۱۷ آذر) با حضور جمعی از چهره‌های مختلف فرهنگی و هنری، سینماگران، اهالی رسانه و مدیران بخش‌های مختلف برگزار شد.</p>
      <p>به گزارش ایسنا به نقل از روابط‌ عمومی فیلم، افشین هاشمی کارگردان فیلمِ «خداحافظ دختر شیرازی» پیش از نمایش فیلم با تشکر از میهمانان و حاضران گفت: خاطره‌ی امشب را به نصرت کریمی تقدیم می‌کنم که یکی از ایرانی‌ترین فیلمسازانِ سینمای ایران بود و جز شادی برای ما نمی‌خواست و حسین محب‌اهری که مطمئنم با شیطنتِ همیشگی‌اش گوشه و کنارِ همین تالار ‌فیلمش را می‌بیند.</p>
      <p>افشین هاشمی افزود: از همه‌ی کسانی که با لطف خود و با حضور در این فیلم به ما در ساخت آن کمک کردند تشکر می‌کنم.</p>
      <p>فرشته طائرپور، تهیه‌کننده‌ی فیلم نیز طی سخنانی گفت: این فیلم با لطف و محبت بسیاری از دوستان ساخته شد و من کمترین زحمت را نسبت به دیگر عوامل فیلم کشیدم و به نظر من بهترین شغل در سینما تماشاگری است و امیدوارم شما بعد از تماشای این فیلم حس خوبی داشته باشید.</p>
      <p>وی با اشاره به شرایط موجود گفت: باید به همه توصیه کنیم به تماشای فیلم‌ها بروند فارغ از اینکه از سازنده‌ی آن فیلم خوش‌شان بیاید یا نه تا رونق دوباره به سینماها بازگردد.</p>
      <p>در این مراسم افرادی همچون احمد مسجدجامعی، علیرضا تابش، لیلی گلستان، رضا میرکریمی، منوچهر شاهسواری، علی مرادخانی، گلاب آدینه، محمد رحمانیان، علیرضا شجاع‌نوری، غلامرضا موسوی، نگار اسکندرفر، نرگس آبیار، بیژن میرباقری، مهدی رحمانی، اصغر نعیمی، شقایق فراهانی، عباس امینی، آزاده موسوی، غزل شاکری، گلاره عباسی، نازنین فراهانی، دنیا مدنی، هانیه غلامی، زهرا بهروزمنش، امیرحسین حیدری، و همچنین بازیگران فیلم رویا تیموریان، حسین یاری، شبنم مقدمی، هومن برق‌نورد، مونا فرجاد، آیسان حداد حضور داشتند.</p>
      <p>انتهای پیام </p>
    </article>
  </body>
</html>