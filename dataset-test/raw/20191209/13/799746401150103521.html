<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104020/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T13:01:13+00:00"/>
    <meta property="og:title" content="Активістки Femen у Парижі намагалися прорватися на &quot;нормандську зустріч&quot;"/>
    <meta property="og:description" content="Представниці руху Femen намагалися прорватися до Єлисейського палацу, де сьогодні відбудеться саміт “нормандської четвірки”."/>
  </head>
  <body>
    <article>
      <h1>Активістки Femen у Парижі намагалися прорватися на "нормандську зустріч"</h1>
      <address>
        <time datetime="2019-12-09T13:01:13+00:00">09 Dec 2019, 13:01</time>
      </address>
      <p>Представниці руху Femen намагалися прорватися до Єлисейського палацу, де сьогодні відбудеться саміт "нормандської четвірки".</p>
      <p>Про це повідомляє з Парижа кореспондент "Європейської правди".</p>
      <p>В понеділок на вхід до території палацу, де відбувається пропуск акредитованих журналістів, прийшли представниці руху. На той час сюди пропускали людей без пред’явлення документів.</p>
      <figure>
        <img src="https://img.eurointegration.com.ua/images/doc/3/7/3752040-elwhjuew4aepvxw.jpg"/>
      </figure>
      <p>Дві дівчині роздягнулися і з криками "Stop Putin's wars" перестрибнули через огорожу, але були швидко затримані жандармами. На активістках також були намальовані прапори України, Грузії та Сирії.</p>
      <p>Після інциденту пропуск до вулиці біля палацу обмежили, пускали лише журналістів.</p>
      <figure>
        <iframe data-src="https://twitter.com/JonahFisherBBC/status/1204016453965488129?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Як стало відомо "Європейській правді" з джерел, поінформованих про графік президентів, "нормандським переговорам" <b><a href="https://www.eurointegration.com.ua/news/2019/12/9/7103997/">передуватиме низка двосторонніх зустрічей</a></b>, зокрема Володимир Зеленський говоритиме тет-а-тет із Еммануелем Макроном і Ангелою Меркель.</p>
      <p>У той самий час заплановані також двосторонні переговори Путіна з канцлером Німеччини і президентом Франції тощо. Після завершення всіх цих двосторонніх переговорів лідери підуть на спільну зустріч "нормандської четвірки".</p>
      <p>Однак вже після зустрічі "четвірки" та після спільної пресконференції Меркель, Макрона, Зеленського та Путіна мають відбутися окремі переговори президентів України та Росії. </p>
      <p>Те, що ця зустріч не буде поєднана із чотиристороннім нормандським форматом, дозволяє припустити, що буде йтися про питання, не пов’язані із виконанням Мінських домовленостей. Раніше публічно називали одне таке питання – газові переговори. Українська сторона неодноразово визнавала, що у разі ініціативи з боку РФ буде готова обговорити газове питання на зустрічі в Парижі.</p>
      <p>Як повідомлялося, раніше в офісі президента виклали детальний опис позиції України щодо врегулювання на Донбасі. Читайте про нього у публікації <b><a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>.</b></p>
    </article>
  </body>
</html>