<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Beleirtak_a_Gotharugyet_a_szinhazakrol_szolo_torvenyjavaslatba"/>
    <meta property="og:site_name" content="HVG.hu"/>
    <meta property="article:published_time" content="2019-12-09T13:47:00+00:00"/>
    <meta property="og:title" content="Beleírták a Gothár-ügyet a színházakról szóló törvényjavaslatba"/>
    <meta property="og:description" content="Sikerült a kormányzati kommunikációhoz igazítani a törvénytervezetet."/>
  </head>
  <body>
    <article>
      <h1>Beleírták a Gothár-ügyet a színházakról szóló törvényjavaslatba</h1>
      <address><time datetime="2019-12-09T13:47:00+00:00">09 Dec 2019, 13:47</time> by <a rel="author">hvg.hu</a></address>
      <p>
        <b>Sikerült a kormányzati kommunikációhoz igazítani a törvénytervezetet.</b>
      </p>
      <p>A december 3-i keltezésű salátatörvény-tervezetben még semmi nem utalt arra, hogy a Gothár-ügy motiválta volna a kormányt a színházak életét felforgató törvényjavaslat benyújtására, a hvg.hu által megismert tervezetben ugyanis <a href="https://hvg.hu/itthon/20191206_Ket_nap_kellett_a_kormanynak_hogy_Gotharra_huzza_a_vizes_lepedot">csak arról volt szó</a>, hogy</p>
      <blockquote>jelentősebb állami szerepvállalás esetén indokolt az azonos súlyú jogosultság megadása is, és miután a források felhasználásának elsőszámú letéteményese az előadó-művészeti szervezet vezetője, annak megbízatásakor az állam, mint finanszírozó szempontjai is érvényesítendők.</blockquote>
      <p>A Gothár-szálat pénteken kezdte sulykolni a kormányzati kommunikáció, Kocsis Máté frakcióvezető <a href="https://hvg.hu/itthon/20191206_Kocsis_Mate_Gothar_katona_zaklatas?fbclid=IwAR0YRNUwzcVa4aTmzq6_Do_h_rM_xDe4k5_gq32U3R_djk35dACf3tM1xe8">egyenesen Gothár-féle zaklatószínházakról</a> beszélt. A kormányzati kommunikáció és a törvényjavaslat közti <a href="https://hvg.hu/itthon/20191209_Szinhaztorveny_kultura_kulturhac_torvenyjavaslat">összhangot</a> hétfőre sikerült megteremteni, a Parlamentnek benyújtott módosítás általános indoklásának végén ugyanis megjelent az alábbi mondat:</p>
      <blockquote>a szabályozást az is indokolttá teszi, hogy az elmúlt időszakban köztörvényes, nem pénzügyi jellegű visszaélések gyanúja merült fel állami és önkormányzati forrásokból is működő előadóművészeti szervezetekben, ami önmagában is indokolttá teszi a felelősségi viszonyok tisztázását.</blockquote>
      <p>Az egyébként nem világos, hogy Kásler Miklós miniszter mekkora beleszólást kaphat az igazgatói kinevezésekbe az állami támogatás fejében. A törvényjavaslat ugyanis úgy szól, "a vezetői kinevezés módját" közösen határoznák meg a pénzt kérő önkormányzattal, de Hollik István kormányszóvivő szerint ebben a kérdésben az állam dönt. A jelenlegi helyzetet nézve a módosítás azt eredményezné, hogy Kásler lényegében az összes fővárosi színház igazgatójának kinevezésébe beleszólhatna.</p>
      <p>Ahhoz, hogy a főváros például a Katonát mentesítse, mélyen a zsebébe kell nyúlnia: most ugyanis az állam 383 millióval támogatja a színházat, szemben a főváros 158 milliójával.</p>
    </article>
  </body>
</html>