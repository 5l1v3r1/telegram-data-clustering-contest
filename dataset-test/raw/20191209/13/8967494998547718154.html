<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/in-de-buurt/beveren/containerschip-slaat-op-drift-en-ramt-havenkraan-bij-dp-world-onderhoudstechnici-kunnen-tijdig-ontsnappen~a01692c0/"/>
    <meta property="og:site_name" content="HLN"/>
    <meta property="article:published_time" content="2019-12-09T13:48:00+00:00"/>
    <meta property="og:title" content="Containerschip slaat op drift en ramt havenkraan bij DP World, onderhoudstechnici kunnen tijdig ontsnappen"/>
    <meta property="og:description" content="Bij DP World in Doel (Beveren) is maandagmiddag een grote havenkraan, van zo’n 43 meter hoog, ingestort na een aanvaring door een containerschip dat op drift was geslagen. Op het moment van het ong..."/>
  </head>
  <body>
    <article>
      <h1>Containerschip slaat op drift en ramt havenkraan bij DP World, onderhoudstechnici kunnen tijdig ontsnappen</h1>
      <address><time datetime="2019-12-09T13:48:00+00:00">09 Dec 2019, 13:48</time> by <a rel="author">Kristof Pieters</a></address>
      <p>
        <b>Bij DP World in Doel (Beveren) is maandagmiddag een grote havenkraan, van zo’n 43 meter hoog, ingestort na een aanvaring door een containerschip dat op drift was geslagen. Op het moment van het ongeval was de kraan gelukkig niet bemand. Er waren wel onderhoudstechnici bezig maar die konden zich tijdig uit de voeten maken. Er vielen dus geen gewonden, maar de ravage is groot.</b>
      </p>
      <p>Het ongeval gebeurde rond 13.45 uur. Het containerschip APL Mexico City was enkele uren eerder gearriveerd vanuit Hamburg en lag nog maar net aangemeerd bij containerbehandelaar MPET aan kaai 1742. Door de harde wind sloegen de trossen los en raakte het schip op drift. Sleepboten probeerden tevergeefs de mastodont nog tegen te houden. Ook de bemanning kon niet meer tijdig het schip onder controle krijgen. Het schip dreef volledig af naar de overkant van het dok waarna het rond 14 uur bij DP World tegen een havenkraan botste. De kraan stortte door de impact volledig in elkaar.</p>
      <h3>Technici tijdig weggeraakt</h3>
      <p>Er waren op dat ogenblik gelukkig geen operaties onder de kraan aan de gang. Zowel containerbehandelaar DP World als CEPA, de werkgeversorganisatie voor havenarbeiders, bevestigen dat er geen gewonden gevallen zijn. Kort voor de aanvaring waren er wel onderhoudswerken aan de gang in de kraan en waren er verschillende technici aan de slag.  “Het gaat deels om externe arbeiders als eigen personeel”, bevestigt Kris Thieren, woordvoerster van DP World. “Ze zagen het schip echter aankomen en konden zich tijdig uit de voeten maken. Tussen het op drift geraken en de aanvaring zat zo’n kwartier. Niettemin was het behoorlijk schrikken. De betrokken werknemers konden daarom ook beroep doen op slachtofferhulp.”</p>
      <figure>
        <img src="https://images0.persgroep.net/rcs/tVlZi_8ieVZFgxQ9VWkqbtn_nmo/diocontent/162289692/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Van de kraan bleef enkel nog een hoop verwrongen staal over.<cite>© Kristof Pieters</cite></figcaption>
      </figure>
      <p>De getroffen kraan was één van de kleinere exemplaren aan de kop van het dok. “De ‘klap’, dat is het uitstekende deel waarmee containers worden geladen en gelost, is zo’n 43 meter hoog”, vervolgt Thieren. “Het schip is daarmee in aanvaring gekomen waarna de rest van de kraan ook is neergestort.”</p>
      <h3>Activiteiten gestaakt</h3>
      <p>Het 328 meter lange containerschip werd na het ongeval tijdelijk aangemeerd bij DP World. Het schip liep zelf slechts lichte averij op aan de achtersteven. “Er is nu een veiligheidsperimeter ingesteld rond de ingestorte kraan maar we denken dat we onze operaties in de loop van de avond kunnen heropstarten”, zegt Thieren. “De getroffen kraan werd vooral gebruikt voor kleinere operaties en de impact op de terminal zal hierdoor niet enorm groot zijn.”</p>
      <p>De schade is wel bijzonder groot. De getroffen kraan belandde deels in het water. De ontmanteling en het opruimen van de brokstukken zal wellicht de nodige tijd in beslag nemen. Ook bij MPET, aan de overkant van het Deurganckdok, werden maandag alle activiteiten tijdelijk gestaakt na het incident.</p>
      <figure>
        <img src="https://images3.persgroep.net/rcs/q3C8z4hb8Xl2w_NCCR0hltwFRCA/diocontent/162280758/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>De reusachtige havenkraan stortte volledig in elkaar.<cite>© rv</cite></figcaption>
      </figure>
      <figure>
        <img src="https://images3.persgroep.net/rcs/NEhjUGpMVbW7PUXh22s-UG0kgyY/diocontent/162289751/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Het schip liep zelf slechts lichte averij op.<cite>© Kristof Pieters</cite></figcaption>
      </figure>
      <figure>
        <img src="https://images0.persgroep.net/rcs/D76k2uHHYzs1SDXtQVX71Ys7u4g/diocontent/162289695/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Kristof Pieters</cite>
        </figcaption>
      </figure>
      <figure>
        <img src="https://images1.persgroep.net/rcs/aZSr3rUbV9GMWCQMiCnPrJQQGbc/diocontent/162289700/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Kristof Pieters</cite>
        </figcaption>
      </figure>
      <figure>
        <img src="https://images4.persgroep.net/rcs/gRmoxOly1UIWWntYzjAZo7zeUds/diocontent/162289721/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© Kristof Pieters</cite>
        </figcaption>
      </figure>
      <figure>
        <img src="https://images0.persgroep.net/rcs/FDwVc6Dm5oZMQTntiiz3cYOPHtI/diocontent/162282244/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Het containerschip APL Mexico City lag aangemeerd bij MPET maar sloeg op drift en botste vervolgens aan de overkant tegen een havenkraan.<cite>© rv</cite></figcaption>
      </figure>
      <figure>
        <img src="https://images1.persgroep.net/rcs/VqKjUZmmM3RyWPyxLYpelyYTOrM/diocontent/125607347/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Eén van de grote havenkranen is bij een ongeval vandaag volledig ingestort.<cite>© Kristof Pieters</cite></figcaption>
      </figure>
    </article>
  </body>
</html>