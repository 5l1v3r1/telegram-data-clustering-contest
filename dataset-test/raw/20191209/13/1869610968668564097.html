<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/sport/romania-invinsa-de-suedia-cu-22-34-la-campionatul-mondial-de-handbal-feminin-18661110"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="România, învinsă de Suedia cu 22-34, la Campionatul Mondial de handbal feminin"/>
    <meta property="og:description" content="Naţionala de handbal feminin a României a cedat cu 22-34 în faţa Suediei, la Campionatul Mondial din Japonia. La pauză, nordicele au avut un avantaj de 5 goluri, 14-9."/>
  </head>
  <body>
    <article>
      <h1>România, învinsă de Suedia cu 22-34, la Campionatul Mondial de handbal feminin</h1>
      <h2>Naţionala de handbal feminin a României a cedat cu 22-34 în faţa Suediei, la Campionatul Mondial din Japonia. La pauză, nordicele au avut un avantaj de 5 goluri, 14-9.</h2>
      <address><time datetime="2019-12-09T13:50:00+00:00">09 Dec 2019, 13:50</time> by <a rel="author" href="https://www.mediafax.ro/autor/mihaela-mancila" target="_blank">Mihaela Măncilă</a></address>
      <p>Dacă în primul meci din Main Round, România a ţinut piept Rusiei mai bine de o repriză, în duelul cu Suedia, fetele antrenate de Tomas Ryde nu au avut şanse. Adversarele au condus pe toată durata meciului, singurul moment în care naţionala noastră a fost la acelaşi nivel s-a înregistrat la mijlocul primei reprize, la 6-6. Ulterior, Suedia s-a distanţat la 5 goluri şi a păstrat diferenţa.</p>
      <p>În partea a doua ecartul s-a mărit, iar pe finalul meciului s-a ajuns la o diferenţă de 12 goluri. România înregistrează al doilea eşec din Main Round şi e pe ultimul loc în Grupa 2, cu 0 puncte.</p>
      <p>Cristina Neagu nu a mai fost în ”mână” la fel ca în meciurile precedente, iar asta s-a văzut mai ales pe linia de 9. Cea mai bună handbalistă a lumii a încheiat cele 60 de minute cu 4 goluri. De partea cealaltă, Mellegard a fost cea mai bună marcatoare, cu 7 reuşite.</p>
      <p>În celelalte meciuri din grupa României, Rusia a trecut de Muntenegru (35-28), iar Spania a învins reprezentanta Japoniei (33-31).</p>
      <p>În ultimul meci din Main Round, România întâlneşte Japonia. Partida este programată miercuri, de la 11:00.</p>
      <p>Clasamentul Grupei 2:<br/>1. Rusia – 8 puncte<br/>2. Spania – 7 puncte<br/>3. Suedia – 5 puncte<br/>4. Muntenegru – 4 puncte<br/>5. Japonia – 0 puncte<br/>6. România – 0 puncte</p>
      <p>
        <b>Meciul România-Suedia</b>
      </p>
      <p>Echipa naţională de handbal feminin a României a început cu stângul meciurile din grupele principale ale Campionatului Mondial din Japonia. În prima partidă, "tricolorele" au pierdut drastic în faţa selecţionatei Rusiei, scor 18-27. </p>
      <p>Marţi, 10 decembrie, de la ora 13:30, prima reprezentativă se va întâlni cu Suedia, meci extrem de important pentru România. Echipa pregătită de Tomas Ryde a ratat şansa de a ajunge în semifinale, după eşecul cu Rusia, iar acum este obligată să câştige în următoarele două meciuri, cu Suedia şi Japonia, pentru a putea spera la poziţia a patra în grupă. În cazul în care încheie pe locul patru, "tricolorele" vor putea lupta pentru locurile 7-8. Primele şapte echipe se vor califica la turneul preolimpic. În acest moment, România ocupă ultimul loc în Grupa 2, cu zero puncte.</p>
      <p>Cristina Neagu ar putea fi marea absentă a meciului România-Suedia</p>
      <p>Selecţionerul Tomas Ryde a precizat, după înfrângerea cu Rusia, scor 18-27, că cea mai bună jucătoarea a României, Cristina Neagu, este incertă pentru întâlnirea cu Suedia.</p>
      <p>"Cristina este obosită acum, e normal să fie aşa. A jucat cu Spania, cu Senegal, cu Muntenegru, a fost pe teren cu Ungaria, astăzi iarăşi. E obosită şi nu mai are energie. Ea a făcut enorm de multe lucruri pentru echipă, dar azi nu a putut şi am vorbit despre acest lucru înainte, dar şi pe parcursul jocului.</p>
      <p>I-am zis să-şi potolească creierul, să gândească şi să vorbească pozitiv. Ştiu că îi e greu, că ea are dorinţă, dar trebuie să o facă.</p>
      <p>Vedem dacă o vom folosi, e un semn de întrebare fiindcă o doare genunchiul. Durerea e una, dar suferinţa că nu poţi să faci ce îţi doreşti e altceva şi te duce în stări în care îţi fierbe creierul şi chiar e prea mult. Vom vedea ce vom face. Avem o zi de odihnă şi poate îşi revine", a declarat Tomas Ryde, pentru Gazeta Sporturilor.</p>
      <p>După meciul de marţi, 10 decembrie, de la ora 13:30, cu Suedia, pe România o aşteaptă miercuri, 11 decembrie, partida cu Japonia, de la ora 11:00.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>