<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aspor.com.tr/diger-sporlar/2019/12/09/vodafone-15-istanbul-yari-maratonu-kayitlari-basladi"/>
    <meta property="og:site_name" content="Aspor"/>
    <meta property="article:published_time" content="2019-12-09T13:20:24+00:00"/>
    <meta property="og:title" content="Vodafone 15. İstanbul Yarı Maratonu kayıtları başladı"/>
    <meta property="og:description" content="İstanbul Büyükşehir Belediyesi (İBB) iştiraki Spor İstanbul tarafından organize edilen Vodafone 15. İstanbul Yarı Maratonu'nun erken kayıt süreci başladı."/>
  </head>
  <body>
    <article>
      <h1>Vodafone 15. İstanbul Yarı Maratonu kayıtları başladı</h1>
      <address>
        <time datetime="2019-12-09T13:20:24+00:00">09 Dec 2019, 13:20</time>
      </address>
      <p>
        <b><a href="https://www.aspor.com.tr/index/istanbul-buyuksehir-belediyesi">İstanbul Büyükşehir Belediyesi</a> (İBB) iştiraki Spor İstanbul tarafından organize edilen Vodafone 15. <a href="https://www.aspor.com.tr/index/istanbul-yari">İstanbul Yarı</a> Maratonu'nun erken kayıt süreci başladı.</b>
      </p>
      <p>İBB'den yapılan açıklamaya göre, dünyanın en iyi 8 yarı maratonundan biri olarak gösterilen organizasyon, 5 Nisan 2020 Pazar günü 15. kez gerçekleştirilecek. Uluslararası Atletizm Federasyonları Birliğinin (World Athletics) "Altın kategori" listesinde koşulan yarı maratona, 75 ülkeden 10 bin sporcunun katılması bekleniyor.</p>
      <p>Yenikapı'dan başlayacak ve tarihi yarımadada gerçekleştirilecek koşu, 21 kilometrelik <a href="https://www.aspor.com.tr/index/yari-maraton">yarı maraton</a> parkurunun yanında, uzun mesafeli koşulara adaptasyon sağlamak adına kendini denemek isteyen koşucular için 10 kilometrelik parkurda yarışma imkanı da sağlayacak.</p>
      <p>Maratonun her iki parkuru için de avantajlı kayıt dönemi 1 Ocak'a kadar sürecek. Koşucular, 50 lira ödeyerek "www.yarimaraton.istanbul" internet sitesi üzerinden kayıtlarını yaptırabilecek.</p>
      <p>Erken kayıt avantajlarını kaçıran sporcular, 1 Ocak-16 Şubat'taki kayıt döneminde 70 lira, 17 Şubat-15 Mart'taki kayıt döneminde 90 lira, 16 Mart-22 Mart'taki kayıt döneminde ise 120 lira ödeyerek kayıt olabilecek.</p>
    </article>
  </body>
</html>