<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/alegerile-legislative-anticipate-britanice-decisive-in-privinta-brexitului-in-ultima-linie-dreapta-1922402509002019121319193633"/>
    <meta property="og:site_name" content="News.ro"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="Alegerile legislative anticipate britanice, decisive în privinţa Brexitului, în ultima linie dreaptă"/>
    <meta property="og:description" content="Premierul conservator în exerciţiu Boris Johnson şi adversarul său laburist Jeremy Corbyn intră luni în ultima linie dreaptă înaintea alegerilor anticipate de joi, al căror rezultat - decisiv pentru Brexit - va trasa drumul Regatului Unit în deceniile următoare, relatează AFP."/>
  </head>
  <body>
    <article>
      <h1>Alegerile legislative anticipate britanice, decisive în privinţa Brexitului, în ultima linie dreaptă</h1>
      <address><time datetime="2019-12-09T13:25:00+00:00">09 Dec 2019, 13:25</time> by <a rel="author">Valentin Vidu</a></address>
      <p>
        <b>Premierul conservator în exerciţiu Boris Johnson şi adversarul său laburist Jeremy Corbyn intră luni în ultima linie dreaptă înaintea alegerilor anticipate de joi, al căror rezultat - decisiv pentru Brexit - va trasa drumul Regatului Unit în deceniile următoare, relatează AFP.</b>
      </p>
      <p>Ajuns la putere în iulie, liderul conservator a făcut pariul de a convoca aceste alegerii legislative cu scopul de a pune în aplicare ieşirea din Uniunea Europeană (UE), în favoarea căreia aproape 52% dintre britanicii care s-au prezentat la urne au votat în urmă cu trei ani şi jumătate, dar care a aruncat ţara într-o profundă criză politică.</p>
      <p>În pofida faptului că este creditat în fruntea intenţiilor de vot în sondaje, contextul politic agitat face incert rezultatul scrutinului, care se anunţă strâns în numeroase circumscripţii, ceea ce determină partidele să-şi dubleze eforturile în ultimele zile de campanie.</p>
      <p>După ce a promis duminică faptul că se va ”bate pentru fiecare vot”, Boris Johnson face campanie luni în nordul ţării, pentru a repeta că singurul fel de a realiza Brexitul este să se opteze pentru o majoritate conservatoare.</p>
      <p>Mai sunt ”trei zile pentru a ieşi din impas”, avea să declare el luni la Sunderland, un oraş în care se află o uzină uriaşă a constructorului de automobile japonez Nissan, potrivit unor fragmente difuzate de serviciile sale.</p>
      <p>”Impactul acestor alegeri va fi resimţit în deceniile următoare”, a subliniat el într-o scrisoare deschisă publicată în Sunday Telegraph.</p>
      <p>Boris Johnson speră să obţină majoritatea de care are nevoie pentru ca Parlamentul să adopte acordul Brexitului pe care l-a încheiat cu Bruxellesul. Liderul conservator în vârstă de 55 de ani promite ca, după trei amânări ale Brexitului, Regatul Unit să părăsească UE la 31 ianuarie.</p>
      <p>
        <b>FRACTURI</b>
      </p>
      <p>Predecesoarea sa, Theresa May, care a făcut şi ea pariul de a convoca alegeri în 2017, pentru a-şi consolida legitimitatea, era de asemenea creditată în fruntea anchetelor de opinie până la sfârşitul campaniei. Ea a pierdut atunci majoritatea absolută în Camera Comunelor şi şi-a aruncat ţara şi mai mult în criză.</p>
      <p>Acuzat că a evitat un intervievator redutabil de la BBC care voia să-l ia la bani mărunţi pe tema încrederii pe care britanicii pot să i-o acorde unui lider criticat cu privire la numeroase minciuni, lui Johnson i se reproşează numeroase anunţuri părtinitoare - 40 de noi spitale, dintre care doar şase sunt finanţate, suplimentarea efectivelor poliţiei care nu face altceva decât să compenseze desfiinţări precedente de posturi.</p>
      <p>Împotriva lui Johnson, liderul laburist Jeremy Corbyn, un veteran socialist în vârstă de 70 de ani, mult mai de stânga decât predecesorii săi, poartă o campanie radicală, promiţând naţionalizări şi investiţii masive în serviciile publice.</p>
      <p>Pentru a vindeca fracturile care zguduie ţara de trei ani, el vrea să regenocieze acordul ieşirii din UE, pentru a menţine legături mai strânse cu Cei 27, pe care să-l supună unui nou referendum care propune ca alternativă rămânerea în UE. Din cauza acestei poziţii, el este criticat din cauza unei lipse a clarităţii.</p>
      <p>Însă, în contextul în care promisiunea Partidului Liberal Democrat (Lib-dem) de a anula pur şi simplu Brexitul suscită mai puţin entuziasm în sondaje, votul laburist li se poate părea multora drept singurul susceptibil să permită împiedicarea regatului să părăsească Uniunea.</p>
      <p>
        <b>ALIANŢĂ</b>
      </p>
      <p>Tabăra ”Leave” este unită în spatele lui Johnson, care a primit joi susţinerea a patru eurodeputaţi din Partidul Brexitului al eurofobului Nigel Farage, care văd în votul conservator singurul mijloc de îndepărtare a rămânerii în UE.</p>
      <p>În pofida devansării în sondaje, Jeremy Corbyn îşi păstrează speranţele. În cazul în care conservatorii eşuează să obţină majoritatea absolută, liderul laburist ar putea să primească cheile de la 10 Downing Street, printr-o alianţă cu separatiştii scoţieni din cadrul SNP, care se opun aprig Brexitului.</p>
      <p>În campanie au reapărut acuzaţii de antisemitism în Partidul laburist (Labour), iar potrivit Daily Mail Centrul Simon Wiesenthal l-a desemnat duminică pe Jeremy Corbyn drept persoana cea mai antisemită a anului, avertizând regatul Unit să devine un stat ”paria” dacă acesta obţine victoria în alegeri.</p>
      <p>Luna trecută, marele rabin din Regatul Unit l-a atacat dur pe Corbyn şi incapacitatea acestuia de a eradica ”otrava” antisemitismului în partidul său, îndemnând alegătorii ”să voteze cu conştiinţa”.</p>
      <p>Într-o campanie marcată, la fel ca în 2017, de un atentat jihadist sângeros la Londra, pe Podul Londrei, tatăl uneia dintre cele două victime i-a reproşat lui Boris Johnson faptul că face campanie pe tema morţii fiului său, angajat în reintegrarea deţinuţilor.</p>
      <p>Într-o serie de tweeturi, David Merrit a îndemnat Regatul Unit ”să se trezească”: ”acest om este o escrocherie. El este cel mai rău dintre noi şi vă păcăleşte”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/boris-johnson-prezice-un-baby-boom-dupa-brexit-dar-nu-spune-daca-ar-demisiona-in-cazul-in-care-nu-obtine-o-majoritate-absoluta-in-alegerile-legislative-anticipate-1922402109092019121219193591"/>
      </related>
    </article>
  </body>
</html>