<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2834261-na-premiu-lesi-ukrainki-visunuli-30-knig-ta-pat-filmiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T13:58:00+00:00"/>
    <meta property="og:title" content="На премію Лесі Українки висунули 30 книг та п'ять фільмів"/>
    <meta property="og:description" content="Державний комітет телебачення і радіомовлення завершив прийом заявок на здобуття Премії Кабінету Міністрів України імені Лесі Українки за літературно-мистецькі твори для дітей та юнацтва за 2019 рік."/>
  </head>
  <body>
    <article>
      <h1>На премію Лесі Українки висунули 30 книг та п'ять фільмів</h1>
      <h2>Державний комітет телебачення і радіомовлення завершив прийом заявок на здобуття Премії Кабінету Міністрів України імені Лесі Українки за літературно-мистецькі твори для дітей та юнацтва за 2019 рік.</h2>
      <address>
        <time datetime="2019-12-09T13:58:00+00:00">09 Dec 2019, 13:58</time>
      </address>
      <p>Про це повідомляє <a href="http://comin.kmu.gov.ua/control/uk/publish/article?art_id=161960&amp;cat_id=152937">пресслужба</a>комітету.</p>
      <p>“Загалом на розгляд Комітету з присудження премії у чотирьох номінаціях надійшло 45 творчих робіт. Це 30 різножанрових <a href="https://www.ukrinform.ua/tag-literatura">літературних</a> творів - від казок до романа-фентезі, написаних сучасними авторами. Також подано роботи українських художників-графіків до 8-ми книжкових видань для дітей. Крім того, надійшли 2 театральні лялькові вистави. У номінації "Кінотвори для дітей та юнацтва" на здобуття премії висунуто 5 робіт”, - ідеться в повідомленні.</p>
      <p>Як зазначається, лялькові вистави — це драма-феєрія “Лісова пісня” для вікової категорії 7+ Полтавського академічного обласного театру ляльок (режисер Олександр Іноземцев) та вистава “Про Івана і Кота” Івано-Франківського академічного обласного театру ляльок імені Марійки Підгірянки, створена в гуцульській манері за мотивами української народної казки “Про Івана Багатого” (режисер Михайло Урицький).</p>
      <p>Щодо кінотворів для дітей, це анімаційні фільми “Пуповина”, “Викрадена принцеса: Руслан і Людмила” і “Микита Кожум’яка”, а також ігрові фільми “Пригоди S Миколая” та “Олександр Заступник Сумський”, присвячений Герою України Олександру Аніщенку, який загинув у 2014 році, захищаючи незалежність України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2833281-u-prazi-nazvali-peremozciv-konkursu-perekladaciv-z-ukrainskoi-na-cesku.html">У Празі назвали переможців конкурсу перекладачів з української на чеську</a>
      </blockquote>
      <p>Із переліком висунутих на здобуття премії робіт можна ознайомитися за <a href="http://comin.kmu.gov.ua/control/uk/publish/article?art_id=161954&amp;cat_id=88995">посиланням.</a></p>
      <p>Премія Кабінету Міністрів України імені Лесі Українки за літературно-мистецькі твори для дітей та юнацтва заснована за пропозицією Держкомтелерадіо в 2004 році. Вона присуджується щороку у чотирьох номінаціях до дня народження Лесі Українки за твори, які сприяють вихованню підростаючого покоління у дусі національної гідності, духовної єдності українського суспільства та здобули широке громадське визнання.</p>
      <p>Організаційне забезпечення роботи Комітету з присудження Премії імені Лесі Українки здійснює Держкомтелерадіо. В установленому порядку він вносить пропозиції Комітету до Кабінету Міністрів України для прийняття рішення про присудження премій.</p>
    </article>
  </body>
</html>