<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/df-nova-metodologija-prosirenja-eu-sprecava-manipulacije/"/>
    <meta property="og:site_name" content="Krstarica"/>
    <meta property="article:published_time" content="2019-12-09T13:59:00+00:00"/>
    <meta property="og:title" content="DF: Nova metodologija proširenja EU sprečava manipulacije"/>
    <meta property="og:description" content="BRISEL - Šef poslaničkog kluba Demokratskog fronta u skupštini Crne Gore Milutin Đukanović pohvalio je na sastanku Odbora za spoljne poslove EP novu"/>
  </head>
  <body>
    <article>
      <h1>DF: Nova metodologija proširenja EU sprečava manipulacije</h1>
      <address><time datetime="2019-12-09T13:59:00+00:00">09 Dec 2019, 13:59</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524247-750x430.jpg"/>
        <figcaption>Foto: Tanjug/Tanjug, video arhiva</figcaption>
      </figure>
      <p>BRISEL – Šef poslaničkog kluba Demokratskog fronta u skupštini Crne Gore Milutin Đukanović pohvalio je na sastanku Odbora za spoljne poslove EP novu metodologiju proširenja Evropske unije koju zastupa predsednik Francuske Emanuel Makron i istakao da ta inicijativa sprečava političke manipulacije.</p>
      <p>Đukanović je rekao i da je na sastanku izneo pozitivan stav o „malom šengenu“, regionalnoj povezanosti zemalja Zapadnog Balkana, te da pomenutu inicijativu treba proširiti i fizički ukloniti granice između država ZB, saopštio je DF.</p>
      <p>„Ako pokažemo da poštujemo evropske standarde između nas, onda neće biti problema da isto to uradimo kada se integrišemo u Evropsku uniju. Nije prirodno da mi iz Crne Gore želimo da se integrišemo, na primer, sa Danskom, a ne možemo da uspostavimo dobre odnose i obrišemo granice između nas“, naveo je Đukanović.</p>
      <p>On je preneo da je komesar EU za proširenje Oliver Varhelji rekao da je „dobrodošla svaka saradnja između država Zapadnog Balkana pre proširenja“.</p>
      <p>„Ja pozdravljam ‘mali šengen’. Taj proces mora biti inkluzivan. Svi bi mu se trebalo pridružiti, svi na Zapadnom Balkanu. Granice će biti lako preći, pomoći će trgovini, kontaktu među ljudima i koristi mogu biti osetne“, rekao je Varhelji, a prenela informativna služba Demokratskog fronta.</p>
      <p>Mekalister je, prema navodima u saopštenju, kazao da je uvek dobro rušiti bilo kakve granice na Zapadnom Balkanu.</p>
      <p>Sastanku je prisustvovao i visoki predstavnik za spoljnu i bezbednosnu politiku EU Žosep Borelj.</p>
      <p>(Tanjug)</p>
    </article>
  </body>
</html>