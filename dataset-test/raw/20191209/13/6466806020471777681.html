<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/12/09/hatastalanitas-kozben-felrobbant-egy-pokolgep-torokorszagban"/>
    <meta property="og:site_name" content="hirado.hu"/>
    <meta property="article:published_time" content="2019-12-09T13:18:00+00:00"/>
    <meta property="og:title" content="Hatástalanítás közben felrobbant egy pokolgép Törökországban"/>
    <meta property="og:description" content="Hatástalanítás közben felrobbant hétfőn egy házilag készített, földbe rejtett pokolgép a főként kurdok lakta, délkelet-törökországi Sirnak tartomány Idil körzetében, Sariköy falu külterületén, a török biztonsági erők két tagja meghalt, további hét tagja pedig megsebesült – jelentette az Anadolu török állami hírügynökség."/>
  </head>
  <body>
    <article>
      <h1>Hatástalanítás közben felrobbant egy pokolgép Törökországban</h1>
      <address><time datetime="2019-12-09T13:18:00+00:00">09 Dec 2019, 13:18</time> by <a rel="author">MTI</a></address>
      <p>
        <b>Hatástalanítás közben felrobbant hétfőn egy házilag készített, földbe rejtett pokolgép a főként kurdok lakta, délkelet-törökországi Sirnak tartomány Idil körzetében, Sariköy falu külterületén, a török biztonsági erők két tagja meghalt, további hét tagja pedig megsebesült – jelentette az Anadolu török állami hírügynökség.</b>
      </p>
      <p>Sirnak tartomány kormányzói hivatala közleményében a Délkelet-Törökországban a kurd kisebbség függetlenségéért immár több mint 35 éve fegyveres lázadást folytató Kurdisztáni Munkáspártot (PKK) tette felelőssé a robbanószerkezet elkészítéséért és elrejtéséért. A PKK-t Törökország mellett az Európai Unió és az Egyesült Államok is terrorszervezetnek minősítette.</p>
      <p>A török biztonsági erők és a felkelők között 2015 júniusában mintegy két és fél év fegyvernyugvást követően újultak ki a harcok a délkeleti országrészben. Ugyan a milicisták már 2016 nyarára visszaszorultak a városokból a régió hegyvidéki területeire, a fegyveres összecsapások továbbra is rendszeresek és intenzívek.</p>
      <p>Süleyman Soylu török belügyminiszter november végén Ankarában a csendőrség évértékelő rendezvényén azt mondta, hogy a délkelet-törökországi hegyekben körülbelül 500 terrorista maradt. Egyúttal jelezte: 2020-ban az a céljuk, hogy a lázadókat teljesen felszámolják.</p>
      <p>Az évtizedes konfliktusban már több tízezer ember vesztette életét.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>