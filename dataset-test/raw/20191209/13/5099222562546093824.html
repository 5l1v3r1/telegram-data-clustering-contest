<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23540280-franta-blocata-proba-foc-pentru-guvernul-lui-emmanuel-macron.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="VIDEO Franța blocată, proba de foc pentru guvernul lui Emmanuel Macron"/>
    <meta property="og:description" content="Transporturile publice franceze erau în continuare blocate în mare parte luni, pentru a cincia zi consecutiv, în condițiile în care greva împotriva reformei pensiilor"/>
  </head>
  <body>
    <article>
      <h1>VIDEO Franța blocată, proba de foc pentru guvernul lui Emmanuel Macron</h1>
      <address><time datetime="2019-12-09T13:50:00+00:00">09 Dec 2019, 13:50</time> by <a rel="author">R.M.</a></address>
      <p><b>Transporturile publice franceze erau în continuare blocate în mare parte luni, pentru a cincia zi consecutiv, în condițiile în care greva împotriva reformei pensiilor nu slăbește în intensitate: o veritabilă probă de foc pentru guvernul de la Paris, scrie AFP.</b><br/><br/>Haos total pe străzile din regiunea pariziană; cozi la rarele mijloace de transport public care merg; biciclete, trotinete, scutere se strecoară periculos printre pietonii agasați - mobilizarea masivă, demarată joi, continuă împotriva "sistemului universal" de pensionare dorit de președintele Emmanuel Macron. <br/><br/>SNCF, operatorul feroviar, a afirmat că asigură "între 15% și 20%" din traficul normal, cu un trafic internațional "foarte perturbat".<br/><br/>RATP (metroul parizian) vorbește despre un trafic "extrem de perturbat", cu nouă linii de metrou din 16 închise luni și o circulație extrem de redusă pentru alte șase. <br/><br/>Drept urmare, numeroși oameni au recurs la mașinile personale. Un vârf de 620 kilometri de blocaje a fost înregistrat în jurul orei 08,30 pe străzile din regiunea pariziană, potrivit site-ului de informații rutiere Sytadin.</p>
      <figure>
        <iframe src="https://www.youtube.com/embed/hpgm3LiyM24" width="490" height="276" data-service="Youtube" scrolling="no"/>
      </figure>
      <p>Perspectivele nu sunt mai bune pentru zilele următoare: sindicatele au anunțat un nou protest marți, după succesul celui de joi (peste 800.000 de persoane în Franța), în încercarea de a menține presiunea asupra guvernului care va prezenta miercuri conținutul unei reforme a pensiilor încă neclară.<br/><b><br/>"Săptămâna adevărului" </b><br/><br/>Încep deja să apară temeri legate de efectele asupra economiei, în această perioadă de cumpărături de Crăciun. Prima zi de grevă, joi, a antrenat o reducere medie de 30% a activităților în magazine, potrivit Alianței comerțului.<br/><br/>Secretarul de Stat pentru Economie, Agnès Pannier-Runacher, s-a declarat îngrijorat și de consecințele asupra turismului. <br/><br/>Guvernul, susținut de Comisia Europeană care consideră reforma "necesară", apără un "sistem universal" pentru abolirea pensiilor speciale, în special la SNCF și la RATP, unde salariații pot ieși mai repede la pensie, și "mai drept". Opozanții se tem în schimb de o "precarizare" a pensionarilor.<br/><br/>Sindicatele sunt primite din nou luni după-amiază de guvern. Apoi, marți seara, Emmanuel Macron și premierul Édouard Philippe se întâlnesc cu miniștrii implicați în această reformă și cu liderii majorității, la un dineu la palatul prezidențial. <br/><br/>Este "săptămâna adevărului", scria cotidianul Le Figaro (dreapta) în timp ce Libération (stânga) nu vede altă alternativă pentru Emmanuel Macron: "reforma sau retragerea".<br/><br/>Disputa pare să încline în favoarea greviștilor. Potrivit unui sondaj realizat pe un eșantion de 1.001 persoane în acest week-end, 53% dintre francezi "susțin" sau privesc cu "simpatie" mișcarea.</p>
    </article>
  </body>
</html>