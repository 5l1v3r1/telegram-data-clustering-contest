<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/resident-evil-3-remake-data-uscita-store/"/>
    <meta property="og:site_name" content="Tom's Hardware"/>
    <meta property="article:published_time" content="2019-12-09T13:46:00+00:00"/>
    <meta property="og:title" content="Resident Evil 3 Remake: data di uscita indicata da un negozio inglese? | Game Division"/>
    <meta property="og:description" content="Un negozio inglese ha indicato una possibile data di uscita per Resident Evil 3 Remake, l'attesissimo capitolo della serie survival horror di Capcom."/>
  </head>
  <body>
    <article>
      <h1>Resident Evil 3 Remake: data di uscita indicata da un negozio inglese? | Game Division</h1>
      <address>
        <time datetime="2019-12-09T13:46:00+00:00">09 Dec 2019, 13:46</time>
      </address>
      <p>Con l’avvicinarsi dei The Game Awards 2019 e l’annuncio “improvviso” dell’ultimo State of Play dell’anno, i rumor su vari nuovi giochi hanno imperversato negli ultimi giorni. Il principale protagonista delle voci di corridoio è stato <b>Resident Evil 3 Remake</b>, l’attesissimo e assolutamente non confermato gioco di Capcom. Oramai considerato un segreto di Pulcinella, il survival horror è stato messo in pre-vendita da un negozio online inglese.</p>
      <p>La parte più interessante, però, è che il sito ha anche fissato una data di uscita: <b>31 marzo 2020</b>. Quanto è credibile? Per iniziare, per quanto l’annuncio del gioco sia atteso per domani, agli State of Play, è improbabile che questo specifico negozio abbia accesso in esclusiva a una precisa data di uscita: escludiamo quindi la possibilità che sia esattamente il 31 marzo, soprattutto considerando che è un martedì, giorno atipico per una release importante come Resident Evil 3 Remake.</p>
      <figure>
        <img src="https://www.tomshw.it/images/images/2019/12/resident-evil-3-remake-67121.768x432.jpg"/>
      </figure>
      <slideshow>
        <figure>
          <img src="https://www.tomshw.it/images/images/2019/12/resident-evil-3-remake-66645.768x432.jpg"/>
        </figure>
        <figure>
          <img src="https://www.tomshw.it/images/images/2019/12/resident-evil-3-remake-66644.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/bayonetta-vanquish-anniversary-bundle/">Bayonetta &amp; Vanquish 10th Anniversary Bundle annunciato ufficialmente con un trailer</a></p>
      <p>Il 31 marzo 2020 simboleggia piuttosto la <b>fine dell’anno fiscale 2019/2020</b>. Tendenzialmente molti giochi escono a marzo, ogni anno, proprio perché le società vogliono piazzare le vendite all’interno dell’anno fiscale in corso, così da gonfiare i guadagni. Ciò che afferma il sito, in sostanza, è che Capcom ha intenzione di rilasciare il gioco entro la fine dell’anno fiscale.</p>
      <p>È possibile? Sì. È altamente probabile? Onestamente non metteremmo la mano mano sul fuoco. Per iniziare, sempre presupponendo un annuncio nella giornata di domani, <b>Capcom avrebbe meno di quattro mesi per pubblicizzare il gioco</b>; in passato è capitato che certi giochi venissero annunciati e rilasciati in un breve periodo (pensiamo a Fallout 4) ma in questo caso i tempi sembrano troppo stretti. Inoltre, Resident Evil 3 Remake arriverebbe a circa un anno di distanza dal secondo capitolo: per quanto l’opera possa riciclare asset e intere ambientazioni dal precedente gioco, si tratterebbe di un periodo di sviluppo veramente breve.</p>
      <p>Pare quindi difficile che il gioco sia già in uscita, ma l’industria dei videogame sa sorprendere. Per ora è tutto un insieme di rumor e speculazioni: potremo scoprire la verità, probabilmente, domani. <b>Diteci, voi cosa sperate?</b></p>
      <blockquote>In attesa di Resident Evil 3 Remake, giochiamo con il secondo, disponibile su Amazon, a <a href="https://toms.it/TXevE">questo indirizzo</a>.</blockquote>
    </article>
  </body>
</html>