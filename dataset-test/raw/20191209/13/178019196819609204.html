<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.purepc.pl/procesory/amd_zen_4_ma_szanse_powstac_w_5_nm_premiera_w_2021_roku"/>
    <meta property="og:site_name" content="PurePC"/>
    <meta property="article:published_time" content="2019-12-09T13:09:37+00:00"/>
    <meta property="og:title" content="AMD Zen 4 ma szansę powstać w 5 nm. Premiera w 2021 roku"/>
    <meta property="og:description" content="Koncepcja AMD odnośnie architektury Zen 4 klaruje się coraz wyraźniej i procesory powinny ujrzeć światło dzienne już w 2021 roku. Co już o nich wiemy?"/>
  </head>
  <body>
    <article>
      <h1>AMD Zen 4 ma szansę powstać w 5 nm. Premiera w 2021 roku</h1>
      <address><time datetime="2019-12-09T13:09:37+00:00">09 Dec 2019, 13:09</time> by <a rel="author">Piotr Piwowarczyk</a></address>
      <figure>
        <img src="https://www.purepc.pl/files/Image/m165/27672.jpg"/>
      </figure>
      <p>Plany AMD na najbliższy rok są już mniej więcej znane, przynajmniej w kwestii procesorów - spodziewamy się układów opartych o architekturę Zen 3, które wykonane zostaną przy użyciu litografii 7 nm EUV. Wraz z nimi zadebiutuje nowy chipset (X670?), a nowa platforma pojawi się na rynku zapewne w ostatnim kwartale. A co Czerwoni planują w dalszej kolejności? Dotychczas nie zawracaliśmy sobie tym głowy, bo po drodze mamy jeszcze inne ważne premiery, a przez cały ten czas może się jeszcze wiele zdarzyć. Jak donoszą jednak zachodnie media, koncepcja Czerwonych odnośnie architektury Zen 4 klaruje się coraz wyraźniej i procesory powinny ujrzeć światło dzienne już w 2021 roku. Co już o nich wiemy?</p>
      <h3>💬 Uzysk układów w litografii 5 nm już teraz wynosi ok. 50%, co można uznać za wielki sukces na tym etapie prac. To niemal gwarantuje bezproblemową premierę procesorów AMD Zen 4 w 2021 roku.</h3>
      <figure>
        <img src="https://www.purepc.pl/image/news/2019/12/09_amd_zen_4_ma_szanse_powstac_w_5_nm_premiera_w_2012_roku_0_b.jpg"/>
      </figure>
      <p>AMD Zen 4 ma powstać w oparciu o proces technologiczny 5 nm autorstwa TSMC. To nowoczesny proces, ale podobno już teraz uzysk w tej litografii wynosi ok. 50%, co można uznać za wielki sukces jak na ten etap prac. Mało tego, ocenia się, że już teraz uzysk jest wyższy niż w przypadku procesu 7 nm. Nic dziwnego więc, że pełna produkcja nowych układów wykonanych w tej technologii powinna ruszyć jeszcze w przyszłym roku, co niemal gwarantuje bezproblemową premierę kolejnych Ryzenów (Zen 4) właśnie w 2021 roku.</p>
      <h3>🔗 <a href="https://www.purepc.pl/procesory/wyciekla_roadmapa_architektury_amd_zen_3_i_zen_4_rome_i_genoa">Wyciekły plany wydawnicze procesorów AMD EPYC Zen 3 i Zen 4</a></h3>
      <figure>
        <img src="https://www.purepc.pl/image/news/2019/12/09_amd_zen_4_ma_szanse_powstac_w_5_nm_premiera_w_2012_roku_1_b.jpg"/>
      </figure>
      <h3>🔗 <a href="https://www.purepc.pl/procesory/plotka_amd_zen_3_oraz_chipset_x670_z_premiera_pod_koniec_2020">Plotka: AMD Zen 3 oraz chipset X670 z premierą pod koniec 2020</a></h3>
      <p>Co wiemy o samych chipach? Można powiedzieć, że same procesory AMD w 5 nm zadebiutują pod znakiem cyfry 5 - pomijając litografię, będzie to w końcu 5. generacja Ryzenów przeznaczona na nową podstawkę AM5, która przy okazji ma obsługiwać nowe pamięci RAM typu DDR5 oraz karty graficzne z interfejsem PCIe 5.0. Domyślamy się więc, że ich możliwości znacznie przewyższą potencjał procesorów Zen 2 czy nawet Zen 3. Na razie jest jednak jeszcze za wcześnie, by mówić o konkretach, ale w każdym razie możemy mieć nadzieję, że ostatecznie otrzymamy wysokiej klasy produkty.</p>
      <footer>Źródło: TechPowerUp</footer>
      <related>
        <h4>Powiązane publikacje</h4>
        <a href="https://www.purepc.pl/procesory/intel_procesory_core_i3_i_core_i5_sa_lepsze_od_amd_ryzen_5_i_ryzen_7"/>
        <a href="https://www.purepc.pl/procesory/intel_pentium_g3420_zostaje_przywrocony_do_zycia_na_rynek_oem"/>
        <a href="https://www.purepc.pl/procesory/amd_renoir_mobilny_uklad_z_8_rdzeniami_i_vega_8_odkryty_w_sieci"/>
        <a href="https://www.purepc.pl/procesory/plotka_amd_zen_3_oraz_chipset_x670_z_premiera_pod_koniec_2020"/>
        <a href="https://www.purepc.pl/procesory/procesory_amd_wybiera_60_ankietowanych_europejczykow"/>
      </related>
    </article>
  </body>
</html>