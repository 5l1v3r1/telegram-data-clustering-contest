<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018137/%DA%A9%D9%85%DA%A9-%DB%B1%DB%B5-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D9%86%D9%88%D8%A8%D8%AE%D8%AA-%D8%A8%D9%87-%D8%AB%D8%B1%D9%88%D8%AA%D9%85%D9%86%D8%AF%D8%A7%D9%86"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T13:28:36+00:00"/>
    <meta property="og:title" content="کمک ۱۵ هزار میلیارد تومانی نوبخت به ثروتمندان"/>
    <meta property="og:description" content="بر اساس بودجه ۹۹ افرادی که کم‌تر از ۳ میلیون تومان در ماه درآمد دارند از پرداخت مالیات معاف هستند که در صورت لغو معافیت مالیاتی هنرمندان، هنرمندانی که کم‌تر از این مبلغ دریافت می‌کنند نیز معاف میشوند."/>
  </head>
  <body>
    <article>
      <h1>کمک ۱۵ هزار میلیارد تومانی نوبخت به ثروتمندان</h1>
      <address>
        <time datetime="2019-12-09T13:28:36+00:00">09 Dec 2019, 13:28</time>
      </address>
      <p>
        <i>بر اساس بودجه ۹۹ افرادی که کم‌تر از ۳ میلیون تومان در ماه درآمد دارند از پرداخت مالیات معاف هستند که در صورت لغو معافیت مالیاتی هنرمندان، هنرمندانی که کم‌تر از این مبلغ دریافت می‌کنند نیز معاف میشوند.</i>
      </p>
      <p>به گزارش مشرق، با تقدیم بودجه سال ۹۹ به مجلس شورای اسلامی، دوباره چشم‌ها به محمدباقر نوبخت، معمار اصلی بودجه‌های سالیانه دولت دوخته شده‌است. رئیس سازمان برنامه و بودجه که دیشب در برنامه گفتگوی ویژه خبری شبکه دو حضور یافته‌بود، امروز صبح نیز در نشست خبری به سوالات خبرنگاران در زمینه بودجه سال آینده پاسخ داد. اما اظهارات سخنگوی سابق دولت در بعضی از موضوعات که اتفاقا این روزها دغدغه بسیاری از مردم شده است، مبهم و حتی متناقض به‌نظر می‌رسد.</p>
      <p>رئیس سازمان برنامه و بودجه درباره حذف سه دهک بالای درآمدی از دریافت یارانه نقدی که سال‌هاست پای ثابت تبصره ۱۴ بودجه سالیانه شده‌است گفت: «نمی‌ارزد بنا به هر دلیلی به جامعه استرس وارد کنیم؛ ما فعلا حذف ۲۴ میلیون نفر را در بودجه نیاورده‌ایم و برای سال بعد هدف‌گذاری نکرده‌ایم اما سالهاست این موضوع مطرح است. اما به هر حال سال بعد پردرآمدها را حذف خواهیم کرد.»</p>
      <blockquote>بیشتر بخوانید:<br/><a href="https://www.mashreghnews.ir/news/1017984/%D8%A8%D8%A7%D8%B2-%D9%87%D9%85-%DB%8C%DA%A9-%D8%A7%D8%B4%D8%AA%D8%A8%D8%A7%D9%87-%D9%84%D9%BE%DB%8C-%D8%AF%DB%8C%DA%AF%D8%B1-%D8%A7%D8%B2-%D9%86%D9%88%D8%A8%D8%AE%D8%AA">باز هم یک اشتباه لپی دیگر از <i>نوبخت</i></a></blockquote>
      <p>فارغ از تناقض‌های موجود در این جملات، چند نکته درباره این اظهارات آقای نوبخت، قابل توجه به نظر می‌رسد. اول اینکه حذف ثروتمندان از دریافت یارانه ۴۵۵۰۰ تومانی به چه میزان استرس در جامعه ایجاد خواهد کرد؟ نکته بعد اینکه اگر حذف این سه دهک باعث افزایش استرس در جامعه می‌شود چرا در موضوع کمک هزینه معیشتی، این ۲۴ میلیون نفر حذف شده‌اند؟ سوم اگر این اتفاق باعث ایجاد استرس در جامعه می‌شود چرا دوباره در بودجه سال آینده در نظر گرفته شده‌است؟</p>
      <p> با حذف سه دهک بالای درآمدی، هر سال ۱۰ هزار میلیارد تومان از منابع هدفمندی صرفه‌جویی می‌شود، با اضافه کردن این مبلغ به یارانه اقشار کم‌درآمد جامعه که استرس واقعی شرایط بد اقتصادی را درک می‌کنند می توان کمی از دردهای این گروه را کمتر نمود.</p>
      <p>البته تناقض‌های اظهارات آقای برنامه و بودجه دولت به همین جا ختم نمی‌شود. شب گذشته نیز نوبخت در برنامه گفتگوی ویژه خبری درباره مالیات هنرمندان گفت: «۲۰۰هزار هنرمند داریم که طبق اعلام وزارت ارشاد متوسط حقوق آنها زیر ۲میلیون تومان است، شما ۲۰ هنرپیشه را نبینید که پرآوازه هستند و درآمد بالایی دارند، اینها تعدادشان محدود است؛ نمی‌توانیم به‌طور کلی تصمیم بگیریم. یک پیشنهادی آمده بود که در تبصره بودجه بیاوریم که ۵۰درصد باید مالیات بدهند این اصلاً برای بودجه نیست بلکه در سران قوا مطرح کردیم که در یک لایحه مجزا که برای اصلاح قانون مالیات است این موارد را اصلاح کنیم، نه در بودجه یک‌ساله قانون مادر را که برای ۵۰ سال قبل است اصلاح کنیم.»</p>
      <p>این اظهارات رئیس سازمان برنامه و بودجه در حالی مطرح می‌شود که بر اساس قانون بودجه سال۹۹، افرادی که کمتر از ۳ میلیون تومان در ماه، درآمد دارند از پرداخت مالیات معاف هستند که در صورت لغو معافیت مالیاتی هنرمندان، هنرمندانی که کمتر از این مبلغ دریافت می‌کنند از پرداخت مالیات معاف خواهند شد.</p>
      <p>نکته دیگر اینکه در لایحه بودجه کشور بارها بندهایی مصوب شده است که با قوانین عادی مجلس منافات داشته‌اند. حال که نوبت به گرفتن مالیات از سلبریتی‌ها رسیده است، انجام این کار ممکن نیست!</p>
      <p>هر چند باید به آقای نوبخت این نکته را گوشزد نمود که مبلغ برآورد شده از میزان مالیات سلبریتی‌های پردرآمد معادل ۵۰۰۰ میلیارد تومان است که با اخذ آن می‌توان کمک شایان توجهی به سایر اهالی فرهنگ و هنر کشور نمود.</p>
      <p>منبع: فارس</p>
    </article>
  </body>
</html>