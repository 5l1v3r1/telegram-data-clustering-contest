<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/techbazis/20191203-5-nagy-ceges-bukta.html"/>
    <meta property="og:site_name" content="Origo"/>
    <meta property="article:published_time" content="2019-12-09T13:18:00+00:00"/>
    <meta property="og:title" content="Ilyen, amikor a csodatermék égeti be a cégvezért"/>
    <meta property="og:description" content="Nem csak a Tesla tud bénázni. Íme öt kínos jelenet, amin máig nevet a világ."/>
  </head>
  <body>
    <article>
      <h1>Ilyen, amikor a csodatermék égeti be a cégvezért</h1>
      <address><time datetime="2019-12-09T13:18:00+00:00">09 Dec 2019, 13:18</time> by <a rel="author">Haraszi Tibor</a></address>
      <p>
        <b>Nem csak a Tesla tud bénázni egy nagyon fontos bemutatón! Íme öt kínos jelenet, amin máig nevet a világ.</b>
      </p>
      <p>Évtizedek óta bevált trükk, hogy a nagy technológiai vállalatok a nagy durranásnak szánt újdonságaikat hatalmas konferenciákon vagy különféle rendezvényeken mutatják be. Ilyenkor odacsődítik az egész világról a partnereket, valamint a sajtót, és így már maga a prezentáció egy komoly tényező az adott termék marketingkommunikációja során, hiszen a jelen lévő újságírók szinte biztos, hogy beszámolnak majd a dologról. Ám előfordul, hogy hiba csúszik a számításba, és a kütyü vagy szoftver a színpadon kezd akadékoskodni, vagy ott derül ki róla, hogy még sem olyan hiper-szuper, mint ahogyan azt állítják róla. Ezekről az ordas buktákról persze aztán TÉNYLEG mindenki hírt ad, hiszen sokak szerint nincs nagyobb öröm annál, ha egy milliárdokban dúskáló cég csinál magából bolondot az univerzum előtt.</p>
      <figure>
        <img src="https://cdn.nwmgroups.hu/s/img/i/1912/20191203windows-kek-halal-leeges-ciki.jpg?w=644&amp;h=430"/>
        <figcaption>Nincs annál rosszabb, ha egy nyilvános eseményen hal meg a bejelenteni kívánt technika.<cite>Forrás: Origo</cite></figcaption>
      </figure>
      <p>A legutóbbi ilyen kínos eset a Teslával esett meg, amikor is a golyóállónak titulált üveget egy kődarabbal sikerült betörni a színpad közepén.</p>
      <aside>Az eset egyrészt megtépázta a cég részvényárfolyamát, és azóta is rengetegen beszélnek róla, egymás után születnek a mémek, az emberek pedig úgy küldözgetik az esetről készült videókat és gifeket, mintha fizetnének érte.</aside>
      <p>A Tesla, illetve persze első sorban a cég első embere és arca, Elon Musk minden bizonnyal ki van akadva. De vigasztalhatja a tudat, hogy hasonló eset már korábban egész sok alkalommal előfordult. Ezek közül választottunk ki öt tényleg igen kínos kudarcot!</p>
      <h3>Az iPhone és Jobs</h3>
      <p>2010. június 10-én Steve Jobs, az Apple első embere és az Apple-vallás ikonja kiállt a színpadra a cég fejlesztői konferenciáján, hogy bemutassa az új iPhone 4 telefont működés közben. A kivetítőkön ott látszódott két telefon, a tömeg feszülten figyelt, Jobs a színpadon magyarázott arról, hogy minden korábbinál egyszerűbb lesz a böngészés. Azonban ezt hiába akarta demonstrálni, mert a készülék egyszerűen nem volt képes normális WiFi kapcsolatot teremteni. Ezért pedig nem a helyi hálózat volt a hibás, hanem az iPhone 4 vezeték nélküli kapcsolatokért felelős chipje, illetve egy rosszul megírt szoftver. Iszonyú blama volt, viszont Steve Jobs beleállt a dologba, és férfiasan elismerte a saját hibájukat.</p>
      <figure>
        <iframe src="https://www.youtube.com/embed/zNlBLyf39Bk" width="560" height="315" data-service="Youtube" scrolling="no"/>
      </figure>
      <h3>Kék halál a színpadon</h3>
      <p>Egy másik legendás tech guru, a Microsoft akkori első embere, Bill Gates is belefutott egyszer egy hasonlóan kínos szituációba. 1998. április huszadikán ő és Chris Capossela, a Microsoft vezető marketingese a Comdex nevű rendezvényen ipari mennyiségű ember előtt azt óhajtotta bemutatni, hogy az új Windows '98 kiválóan képes kezelni, ha csak úgy működés közben a számítógéphez csatlakoztatnak valamilyen külső eszközt. Ennek alátámasztásaként rá is dugtak egy szkennert a velük lévő komputerre, ami ahogy kell, villámgyorsan produkált egy úgynevezett kék halált, ami a legsúlyosabb rendszerösszeomlás jele, és mindenképpen újraindítással, valamint a nem mentett munkafolyamatok elvesztésével jár. A produkciót a közönség hangos nevetése kísérte, és ez azért tényleg iszonyú kellemetlen lehetett!</p>
      <figure>
        <iframe src="https://www.youtube.com/embed/IW7Rqwwth84" width="560" height="315" data-service="Youtube" scrolling="no"/>
      </figure>
      <h3>Amikor nemet mond a robot</h3>
      <p>2018 januárjának első napjaiban került megrendezésre a világ egyik legnagyobb technológiai kiállítása, a CES. Az esemény első nagy sajtótájékoztatóját az LG tartotta, a dél-koreai cég pedig komoly tervekkel érkezett Las Vegasba. Itt akarták bemutatni a vállalat Cloi névre hallgató, mesterséges intelligenciára épülő robotcsaládját a nagyközönség előtt. Dave VanderWaalra, a vállalat marketing igazgatójára hárult a feladat, és a dolgok jól mentek egészen odáig, amíg ki nem adta az első utasítást Cloinak. Ő azonban ignorálta a parancsot. Dave nevetett, a közönség nevetett, ekkor még mindeni azt hitte, hogy valamiért nem hallotta jól az utasítást. Azonban a második és a harmadik kísérlet során is tökéletesen elutasítónak bizonyult a kis robot, így Dave VanderWaal végül azzal ütötte el a rém kínos helyzetet, hogy a masina biztos nem kedveli őt. De azért mindannyian tudjuk, hogy ezt ennyivel nem lehetett elintézni, és az eset után valószínűleg fejek hullottak a konszern háza táján.</p>
      <figure>
        <iframe src="https://www.youtube.com/embed/tQMtbWwbduA" width="560" height="315" data-service="Youtube" scrolling="no"/>
      </figure>
      <h3>Se hang, se kép</h3>
      <p>Mint minden évben, 2013-ban is nagyon komolyan rákészült az Electronic Arts a videojátékok legnagyobb éves seregszemléjére, az E3 névre hallgató eseményre. Itt akarták lerántani a leplet gamerek tömegei előtt új játékukról, a Battlefield 4 címre hallgató programról. Minden a helyén volt, a színpad, a díszlet, az óriási kivetítők, és a helyszínen maga Patrick Söderlund, a játékok tervezéséért felelős elsőszámú vezető. A terem elhalkult, mindenki lélegzetvisszafojtva várta a folytatást! Az előzetes elindult, és először mindenkit az lepett meg, hogy totálisan néma, aztán kiderült, hogy ez nem direkt van, hiszen néhány másodperc múlva az egész videó leállt, majd a komplett rendszer lefagyott, hiszen hosszú ideig nem történt semmi. Patrick Söderlund idegesen ide-oda mászkált, közben pedig a közönség soraiból gyilkos csönd áradt a színpad felé, amit csak néha tört meg egy-két finom kuncogás. Ez tipikusan egy olyan szitu, amit az ember még az ellenségeinek se kívánna! </p>
      <figure>
        <iframe src="https://www.youtube.com/embed/Hs7Oslq9HNo" width="560" height="315" data-service="Youtube" scrolling="no"/>
      </figure>
      <h3>A Robot bukása</h3>
      <p>A Honda a kétezres évek elején azt tervezte, hogy Asimo nevű humanoid robotjaival elhozza az emberiség új korszakát. Az viszont sajnos hamar kiderült, ráadásul egy igen kínos eseményen, hogy ez nem lesz egyszerű mutatvány. 2006-ban az egyik első fellépésén Asimo megjelent egy színpadon, ahol egy lépcsőt is felállítottak, hogy ennek segítségével demonstrálják a robot képességeit. A masina odatotyogott, az eseményt kommentáló műsorvezető eksztatikus ordításától kísérve. Feltette a lábát a lépcsőre, és megindult felfelé, majd a harmadik lépcsőfoknál megbotlott szerencsétlen, a mélybe bucskázott, majd fekve maradt a földön. És a legrosszabb még csak ekkor következett: Odatoltak egy állványt, és a mögött próbálták életre kelteni a nyomorultat, de hát ez ekkor már veszett fejsze nyele volt. Ez a bukás előrevetítette az Asimo átkozott sorsát: A világot sosem hódította meg, viszont generációról generációra megkeserítette a fejlesztők dolgát, és végül a Honda tavaly az egész projektet lelőtte, Asimót pedig örökre likvidálta.</p>
      <figure>
        <iframe src="https://www.youtube.com/embed/ASoCJTYgYB0" width="560" height="315" data-service="Youtube" scrolling="no"/>
      </figure>
      <p>
        <b>Ha szeretne még több érdekes techhírt olvasni, akkor kövesse az Origo Techbázis Facebook-oldalát, <a href="https://facebook.com/techbazis">kattintson ide!</a></b>
      </p>
    </article>
  </body>
</html>