<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Ot-UMBAL-Sveti-Georgi-iznesoha-goreshti-podrobnosti-za-pozhara-920483"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T13:08:00+00:00"/>
    <meta property="og:title" content="От УМБАЛ &quot;Свети Георги&quot; изнесоха горещи подробности за пожара"/>
    <meta property="og:description" content="Днес, 9 декември, в 11:00 ч. е възникнал пожар в помещение в поликлиниката на Хирургичния блок на УМ..."/>
  </head>
  <body>
    <article>
      <h1>От УМБАЛ "Свети Георги" изнесоха горещи подробности за пожара</h1>
      <address>
        <time datetime="2019-12-09T13:08:00+00:00">09 Dec 2019, 13:08</time>
      </address>
      <p><b><a href="https://www.plovdiv24.bg/novini/plovdiv/Pozhar-v-UMBAL-Sveti-Georgi-v-Plovdiv-920432">Днес, 9 декември, в 11:00 ч. е възникнал пожар</a></b> в помещение в поликлиниката на Хирургичния блок на УМБАЛ "Свети Георги“. Благодарение на бързата реакция и на утвърдения план за действие на персонала при кризисни ситуации, пожарът е овладян още преди да се разрасне. Първи е действал зам.-ръководителят на отдела по поддръжка на топлинните и електрически системи - Димитър Гошев.</p>
      <p>Ръководството на лечебното заведение оценява високо изключително бързата и адекватна намеса на екипа на Районна дирекция "Пожарна безопасност на населението“ - Пловдив и на екипа от Второ Районно управление на МВР – Пловдив, които в рамките на 8 до 9 минути пристигат на мястото на инцидента, поемат евакуационните мероприятия и гасенето на пожара. Намиращите се в сектора пациенти, медици, студенти и администрация са евакуирани още в рамките на първите 5 минути, а пожарът е потушен.</p>
      <p>Около час и половина по-късно е възстановен нормалният ритъм на работа, включително приемът на пациенти. Инцидентът няма да попречи на лечебния процес в УМБАЛ "Свети Георги“. Щетите са минимални. В помещението, засегнато от пожара, ще бъде направен ремонт, който в по-голямата си част е козметичен и включва само боядисване, съобщиха от пресцентъра на лечебното заведение.</p>
      <figure>
        <video src="https://i.id24.bg/vi/vids/44624.mp4"/>
      </figure>
    </article>
  </body>
</html>