<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakti.bg/avto/430285-lada-si-varna-imeto-niva"/>
    <meta property="og:site_name" content="Fakti.bg - Да извадим фактите наяве"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="Lada си върна името Niva"/>
    <meta property="og:description" content="АвтоВАЗ и General Motors сключиха сделка за консолидацията на съвместното им предприятие, което става изцяло руска собственост, съобщава Интерфакс. Договорът предвижда в скоро време всъдеходът Chevrolet Niva да започне да се продава под марката"/>
  </head>
  <body>
    <article>
      <h1>Lada си върна името Niva</h1>
      <address><time datetime="2019-12-09T13:00:00+00:00">09 Dec 2019, 13:00</time> by <a rel="author" href="https://fakti.bg/author/georgi-kasabov" target="_blank">Георги Касабов</a></address>
      <p>АвтоВАЗ и General Motors сключиха сделка за консолидацията на съвместното им предприятие, което става изцяло руска собственост, съобщава "Интерфакс". Договорът предвижда в скоро време всъдеходът Chevrolet Niva да започне да се продава под марката Lada.</p>
      <p>Най-големият руски производител смята да промени и името на GM-АвтоВАЗ. Единственият модел, произвеждан от съвместното предприятие, ще продължи да слиза от конвейера с емблемите на Chevrolet, но скоро те ще бъдат заменени от логотипа с добре познатата ладия.</p>
      <p>До подписването на сделката АвтоВАЗ и General Motors притежаваха равни дялове в джойнт венчъра, а сега собствеността върху него ще бъде 100-процентово руска. От Толиати подчертават, че нямат намерение нито да прекратяват действащите договори с доставчици и дилъри, нито да съкращават служители.</p>
      <p>От януари до октомври 2019 г. в Русия са продадени повече от 19 300 всъдехода Chevrolet Niva. Моделът заема 14 място сред най-търсените <a href="https://www.google.bg/search?q=%D0%B0%D0%B2%D1%82%D0%BE%D0%BC%D0%BE%D0%B1%D0%B8%D0%BB%D0%B8+%D0%B1%D0%B0%D0%B7%D0%B0%D1%80">автомобили</a> на тамошния пазар през ноември.</p>
    </article>
  </body>
</html>