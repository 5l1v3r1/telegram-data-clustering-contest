<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23540224-ciolacu-vom-sesiza-curtea-constitutionala-daca-guvernul-isi-asuma-raspunderea-legi-similare-proiecte-aflate-dezbatere-parlament.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-12-09T13:26:00+00:00"/>
    <meta property="og:title" content="Ciolacu: Vom sesiza Curtea Constituțională dacă Guvernul își asumă răspunderea pe legi similare cu proiecte aflate în dezbatere la Parlament"/>
    <meta property="og:description" content="Președintele interimar al PSD, Marcel Ciolacu, a declarat luni, după reuniunea conducerii PSD, că partidul va sesiza Curtea Constituțională dacă Guvernul își va asuma răspunderea pe legi"/>
  </head>
  <body>
    <article>
      <h1>Ciolacu: Vom sesiza Curtea Constituțională dacă Guvernul își asumă răspunderea pe legi similare cu proiecte aflate în dezbatere la Parlament</h1>
      <address><time datetime="2019-12-09T13:26:00+00:00">09 Dec 2019, 13:26</time> by <a rel="author">G.S.</a></address>
      <p><b>​Președintele interimar al PSD, Marcel Ciolacu, a declarat luni, după reuniunea conducerii PSD, că partidul va sesiza Curtea Constituțională dacă Guvernul își va asuma răspunderea pe legi similare cu proiecte aflate în dezbatere în Parlament.<br/></b><br/>”Este neconstituțional să vii cu asumare când există legi în dezbatere”, a spus Ciolacu. <br/><br/>”Aceste legi vor fi atacate la Curtea Constituțională în cazul în care există proiecte de legi în Parlament pe aceleași teme”, a declarat liderul PSD, apreciind că în acest caz ar fi vorba de un conflict constituțional între puterile statului.<br/><br/>Ciolacu a declarat și că Partidul Social Democrat este împotriva abordării Guvernului, de desființare a pensiilor speciale, dar cu excepții. ”Punctul nostru de vedere este de a introduce o impozitare progresivă a veniturilor”, a spus liderul PSD, adăugând că partidul a și depus un proiect în acest sens. ”Este incorect să afectezi un drept deja câștigat”, a adăugat acesta. Aceste declarații vin după ce, luni, vicepremierul Raluca<a href="https://www.hotnews.ro/stiri-politic-23540050-turcan-pnl-luat-decizia-anula-pensiile-speciale-exceptia-pensiilor-militare-ale-magistratilor.htm"> Turcan a anunțat că PNL a luat decizia de a anula pensiile speciale</a> cu excepția pensiilor militare și ale magistraților<br/><br/>Pe de altă parte, Ciolacu a precizat că la sedința de luni s-a decis ca până pe 29 februarie să aibă loc Congresul PSD: ”Nu se va depăși această dată”. <br/><br/>”Am stabilit o metodă de calcul a delegațiilor. Am decis ca viitorul CEx să aibă invitați pe tpți primarii de municipii și toți președinții de consilii județene (de la PSD)”, a spus liderul PSD.<br/><br/>Acesta a spus că la ședința de luni s-a discutat și dacă Congresul va fi unul ordinar sau extraordinar și s-a decis ca problema să fie studiată de juriștii partidului care să emită un punct de vedere.</p>
    </article>
  </body>
</html>