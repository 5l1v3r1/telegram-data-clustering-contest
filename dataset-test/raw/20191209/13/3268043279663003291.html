<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/al/what-difference-year-makes/"/>
    <meta property="og:site_name" content="Trend Online"/>
    <meta property="article:published_time" content="2019-12-09T13:02:00+00:00"/>
    <meta property="og:title" content="What a difference, a year makes"/>
    <meta property="og:description" content="A Piazza Affari nel frattempo gli indici mettono a segno un confortante rally."/>
  </head>
  <body>
    <article>
      <h1>What a difference, a year makes</h1>
      <h2>A Piazza Affari nel frattempo gli indici mettono a segno un confortante rally.</h2>
      <address><time datetime="2019-12-09T13:02:00+00:00">09 Dec 2019, 13:02</time> by <a rel="author" href="https://www.trend-online.com/gaetano-evangelista/" target="_blank">Gaetano Evangelista</a></address>
      <p>Qualora la corrente settimana dovesse chiudersi in territorio negativo per lo S&amp;P500, storicamente si potrebbe contare su una probabilità di quasi l'87% di conseguire un risultato positivo da qui a tre settimane.</p>
      <p>Parafrasando Frank Sinatra, che differenza fa un anno. Dodici mesi fa le borse lamentavano un passivo del 10% dai massimi di settembre, e si accingevano a perdere un ulteriore 10%, o quasi. Oggi, all’opposto, vantiamo indici a ridosso dei massimi storici, o in procinto di sfondare massimi che perdurano da un lustro.</p>
      <p>La domanda che tutti gli investitori si pongono, è se S&amp;P500 e Stoxx 600 riusciranno oggi a raggiungere nuove vette assolute; e se l’Eurostoxx si lascerà finalmente alle spalle i massimi decennali, imitando quanto fatto dalla borsa americana nel 2013: quando furono superati i massimi del 2000 e del 2007, ponendo le premesse per più di sei anni di successi.</p>
      <p>A proposito di 2013 e di un parallelo storico (soltanto) ora noto e condiviso dal grande pubblico, quanti erano a conoscenza del fatto che nel quarto trimestre di un anno magnificamente aderente a quello in corso, lo S&amp;P conseguì una performance del 9.92%? se il confronto a distanza si procrastinasse, ci sarebbero ulteriori quattro punti percentuali da portare a casa.</p>
      <p>Ricordiamo che un eventuale saldo negativo nella corrente ottava, implicherebbe una probabilità di quasi l’87% di conseguire sullo S&amp;P500 un ritorno positivo entro tre settimane. Per cui in ottica di breve periodo, una eventuale flessione sarebbe da salutare come benvenuta.</p>
      <p>A Piazza Affari nel frattempo gli indici mettono a segno un confortante rally. Non tanto per profondità, quanto per la prova fornita di aderire ancora alla proiezione formulata a metà settembre: quando una estensione del rialzo era destinata, nelle previsioni, ad essere seguita da una correzione proprio nel periodo a cavallo fra metà novembre e gli inizi di dicembre. Il Rapporto Giornaliero di oggi offre una proiezione per il FTSE MIB da qui a febbraio.</p>
    </article>
  </body>
</html>