<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361411"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-12-09T13:15:00+00:00"/>
    <meta property="og:title" content="Тривић: Јачање свијести о култури памћења и сјећања"/>
    <meta property="og:description" content="Министарка просвјете и културе Републике Српске Наталија Тривић, која борави у дводневној посјети Израелу, разговарала је са министром образовања Израела Рафи Перецом о могућностима унапређења сарадње у области образовања и културе."/>
  </head>
  <body>
    <article>
      <h1>Тривић: Јачање свијести о култури памћења и сјећања</h1>
      <address>
        <time datetime="2019-12-09T13:15:00+00:00">09 Dec 2019, 13:15</time>
      </address>
      <p>
        <i>Министарка просвјете и културе Републике Српске Наталија Тривић, која борави у дводневној посјети Израелу, разговарала је са министром образовања Израела Рафи Перецом о могућностима унапређења сарадње у области образовања и културе.</i>
      </p>
      <p>Изражено је обострано задовољство сарадњом између Министарства просвјете и културе Републике Српске и Међународне школе Холокауста у Јад Вашему.</p>
      <p>- Значај који Јад Вашем има у меморијалном контексту немјерљив је и неупоредив са било којим другим мјестом на свијету, као и да су, кроз научно-истраживачки приступ, на најбољи начин допринијели ширењу свијести о култури памћења и сјећања - рекла је Тривићева.</p>
      <p>Истакла је да су знања која професори историје и српског језика и књижевности из Републике Српске стичу у Јад Вашему веома важна, посебно јер је и српски народ кроз историју проживио голготу и велика страдања.</p>
      <p>- Наша је дужност да на прави начин упознамо младе генерације са страдњима, посебно са стратиштем у Доњој Градини, као и другим меморијалним мјестима, како бисмо његовали културу памћења и сјећања - рекла је Наталија Тривић и изразила задовољство што ће Меморијални центар Јад Вашем 27. јануара у Музеју Републике Српске приредити изложбу под називом "Шоа - Како је то људски било могуће" посвећену Међународном дану сјећања на жртве Холокауста.</p>
      <figure>
        <img src="https://www.rtrs.tv/_FOTO/nwz/1530/153047.jpg"/>
      </figure>
      <p>Тривићева је присуствовала је и отварању семинара за професоре српског језика и књижевности и историје о изучавању Холокауста, који је организован у Међународној школи Холокауста Јад Вашем у Јерусалиму.</p>
      <p>Нагласила је да ће нова сазнања која професори добију о принципима и методологији овог вида образовања, умногоме користити и у формирању савременог приступа и облика рада у наставној пракси приликом преношења знања о патњама српског народа, који је кроз историју проживио голготу и велика страдања.</p>
      <figure>
        <img src="https://www.rtrs.tv/_FOTO/nwz/1530/153043.jpg"/>
      </figure>
      <p>- Професори стичу знања на којима треба инсистирати примјењујући их у нашем образовном систему, и то: како подучавати ђаке о Холокаусту и страдању на примјерима из умјетности, кроз анализу књижевних и литерарних текстова, филмова, слика и свједочанстава, а посебно посјетама меморијалних мјеста и стратишта, нарочито у Републици Српској - појаснила је Тривићева.</p>
      <p>У Јерусалиму борави 20 професора историје и српског језика и књижевности, као и представници Републичког педагошког завода Републике Српске, који похађају седмодневни семинар о изучавању Холокауста у Међународној школи Холокауста Јад Вашем.</p>
      <p>Учесници семинара су посјетили и Меморијални музеј Јад Вашем.</p>
    </article>
  </body>
</html>