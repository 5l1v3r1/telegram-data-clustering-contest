<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11054487"/>
    <meta property="og:site_name" content="TV 2"/>
    <meta property="article:published_time" content="2019-12-09T13:07:32+00:00"/>
    <meta property="og:title" content="Helse Nord har satt krisestab"/>
    <meta property="og:description" content="Helse Nord har satt krisestab etter flere uønskede hendelser rundt ambulansefly-beredskapen i Nord-Norge."/>
  </head>
  <body>
    <article>
      <h1>Helse Nord har satt krisestab</h1>
      <h2>Helse Nord har satt krisestab etter flere uønskede hendelser rundt ambulansefly-beredskapen i Nord-Norge.</h2>
      <address><time datetime="2019-12-09T13:07:32+00:00">09 Dec 2019, 13:07</time> by <a rel="author" href="mailto:mhs@tv2.no" target="_blank">Margrethe Håland Solheim , Roy-Arne Salater</a></address>
      <p>Mandag ettermiddag kalte Helse Nord inn til pressekonferanse om ambulansefly-situasjonen.</p>
      <p>– Vi trenger tiltak som sikrer beredskapen på kort og lang sikt, opplyser Helse Nord.</p>
      <p>– Vi er bekymret for beredskapen. For å kompensere for den manglende beredskapen, er det satt inn to svenske ambulansefly, ett i Alta og et i Tromsø, sier Eivin Juul, administrerende direktør i Luftambulansetjenesten.</p>
      <p>De siste dagene har det vært en rekke uønskede hendelser knyttet til flyambulanse-beredskapen i Nord.</p>
      <p>Under pressekonferansen opplyste Helse Nord at de ikke vet hvorvidt de uønskede hendelsene i kvelden har fått medisinske følger, men de opplyser at det har ført til at personer har kommet senere til sykehus enn ellers.</p>
      <p>– Det er satt krisestab. Det er alvorlig. Vi har problemer, og vet ikke hvor lenge disse vil vare. Enhver hendelse som rammer pasienter ser vi svært alvorlig på, sier Juul.</p>
      <h3>Ber om gjennomgang</h3>
      <p>Tidligere mandag la både Senterpartiet og Arbeiderpartiet fram forslag i Stortinget i forbindelse med luftambulansekrisen i nord.</p>
      <p>Begge mener staten må ta over ambulanseflytjenesten etter fem måneder med problemer for luftambulanseselskapet Babcock som overtok driften 1. juli i år.</p>
      <p>Senterpartiet ber i forslaget om «kontrakten mellom Luftambulansetjenesten HF og Babcock Scandinavian AirAmbulance heves som følge av at selskapet ikke evner å levere luftambulanseberedskap i henhold til kontrakten.»</p>
      <p>Partiet ber også om at det gjennomføres en ekstern uavhengig gransking av hele prosessen med luftambulanseflyanbudet og operatørbyttet.</p>
      <h3>Bekymrede flygere</h3>
      <p>Flygerforbundet mener myndighetene må vurdere å ta alle ambulansefly ut av drift, fremgår det i en bekymringsmelding sendt fra Norsk Flygerforbund.</p>
      <p>Meldingen er sendt på bakgrunn av henvendelser fra forbundets medlemmer i Luftambulansetjenestens Flygerforening (LTF) til Luftfartstilsynet søndag, melder VG.</p>
      <p>Ifølge Flygerforbundet har flygerne i lang tid følt på en usikkerhet på grunn av manglende forbedring av tjenesten.</p>
      <p>– Våre medlemmer har nå opplevd krisetilstander helt siden oppstart med ny operatør 1. juli, sier forbundsleder Yngve Carlsen.</p>
    </article>
  </body>
</html>