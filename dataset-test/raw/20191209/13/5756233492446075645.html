<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625670/%D9%88%D8%B2%DB%8C%D8%B1-%D9%86%DB%8C%D8%B1%D9%88-%D8%A8%D8%B1%D9%82-%D8%B1%D8%A7-%D8%A7%D8%B2-%D8%A8%D8%AE%D8%B4-%D8%AE%D8%B5%D9%88%D8%B5%DB%8C-%DA%AF%D8%B1%D8%A7%D9%86-%D9%85%DB%8C%E2%80%8C%D8%AE%D8%B1%DB%8C%D9%85-%D9%88-%D8%A8%D9%87-%D8%AE%D9%88%D8%AF%D8%B4-%D8%A7%D8%B1%D8%B2%D8%A7%D9%86-%D9%85%DB%8C%E2%80%8C%D9%81%D8%B1%D9%88%D8%B4%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="وزیر نیرو: برق را از بخش خصوصی گران می‌خریم و به خودش ارزان می‌فروشیم"/>
    <meta property="og:description" content="وزیر نیرو با تأکید بر اینکه این وزارتخانه بدهکار است اما بدهکار معتبری است گفت: وزارت نیرو از قانون بودجه سال 98 استفاده خوبی کرد و با سازوکارهایی که در قانون بودجه پیش‌بینی شده بود 11 هزار میلیارد تومان از بدهی‌ها را با بخش خصوصی تسویه کند."/>
  </head>
  <body>
    <article>
      <h1>وزیر نیرو: برق را از بخش خصوصی گران می‌خریم و به خودش ارزان می‌فروشیم</h1>
      <address>
        <time datetime="2019-12-09T13:56:00+00:00">09 Dec 2019, 13:56</time>
      </address>
      <p>
        <i>وزیر نیرو با تأکید بر اینکه این وزارتخانه بدهکار است اما بدهکار معتبری است گفت: وزارت نیرو از قانون بودجه سال 98 استفاده خوبی کرد و با سازوکارهایی که در قانون بودجه پیش‌بینی شده بود 11 هزار میلیارد تومان از بدهی‌ها را با بخش خصوصی تسویه کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا اردکانیان وزیر نیرو با اشاره به اینکه اصلی‌ترین چالشی که پیش‌روی صنعت برق است فاصله قیمت تمام شده با قیمت تکلیفی برق است، گفت: صنعت برق به لحاظ فنی هیچ مشکلی ندارد به طوری که 95 درصد نیازهای تکنولوژیکی و فناورانه صنعت برق در داخل کشور تولید می‌شود.</p>
      <p>وی افزود: اگر در برق و آب و سایر منابع زیست محیطی یک اخلاق و تربیت مناسب‌تری برای مصرف پیدا نکنیم طبیعتاً تولید نمی‌تواند با نیازهای روزافزون برابری کند.</p>
      <p>وزیر نیرو ادامه داد: جامعه‌ای که به الگوی مصرف پایبند باشد طبیعتاً زندگی راحت‌تری دارد؛ با افزایش جمعیت در دنیا و مشکلات زیست محیطی منابع در حال فاصله گرفتن با مصارف هستند پس باید به مصرف بهتر، مناسب‌تر و هوشمندتر توجه بیشتری شود.</p>
      <p>اردکانیان گفت: شاخه علوم اجتماعی باید به ما نزدیک شود و سعی کنیم در بخش آب و برق شاخه علوم اجتماعی را به شاخه علوم طبیعی نزدیک کنیم و این به معنای این است که با جامعه مصرف‌کننده ارتباط معنادارتری پیدا کنیم.</p>
      <p>
        <b>نمی‌توان تنها با ابزار قیمت مصرف آب و برق را کنترل کرد</b>
      </p>
      <p>وی افزود: نمی‌توان فقط با ابزار قیمت مصرف آب و برق را کنترل کرد باید این موضوع توسط خود جامعه فهم شود و به یک اخلاق تبدیل شود پس هر جامعه‌ای اخلاقی‌تر باشد آن جامعه در موضوع مصرف جامعه صحیح‌العمل‌تری است و هر چقدر هم فاصله ما از مبانی اخلاقی در هر صنف و حرفه‌ای بیشتر شود گرفتاری‌ها بیشتر خواهد شد.</p>
      <p>وزیر نیرو ادامه داد: خطاب ما به مصرف صحیح آب و برق فقط مردم نیستند این موضوع به ما مربوط می‌شود که مصرف‌کننده مواد اولیه برای تولید کالا هستیم و باید سعی کنیم قیمت تمام شده خدمت و کالا را تا آنجایی که می‌توانیم کاهش دهیم.</p>
      <p>اردکانیان با بیان اینکه با کوچک کردن سازمان دولت و با استفاده مناسب‌تر از وقت و کم کردن زمان مورد نیاز برای تولید یک کالا و خدمت می‌توانیم به این مهم دست پیدا کنیم، اظهار داشت: همزمان با این موضوع مصرف هم باید اصلاح شود چون یارانه سنگین به آب و برق داده می‌شود و فاصله چشمگیری بین قیمت تمام شده و قیمت تکلیفی وجود دارد و این یارانه به مردم و کشور فشار وارد می‌کند.</p>
      <p>
        <b>برق را گران از بخش خصوصی می‌خریم و ارزان به خودشان می‌فروشیم</b>
      </p>
      <p>اردکانیان با اشاره به اینکه 65 درصد انرژی برق را بخش خصوصی تولید می‌کند، گفت: قیمتی که ما متعهد هستیم از بخش خصوصی خریداری کنیم خیلی بیشتر از قیمتی است که برق را به خود آنها که مصرف‌کننده هستند می‌فروشیم و این فاصله قابل ادامه‌ نیست.</p>
      <p>وی گفت: باید یارانه‌ها هدفمندتر پرداخت شود اول برای مردم روشن شود که این یارانه‌ها چه چیزی هستند و جمع این یارانه‌ها چقدر است و به چه اقلامی و چه نسبتی تعلق می‌گیرد؛ ما می‌توانیم در طول چند سال آینده به سمت اصلاح قیمت تمام شده و قیمت تکلیفی حرکت کنیم.</p>
      <p>
        <b>11 هزار میلیارد تومان از بدهی وزارت نیرو با سازوکار تهاتر تسویه شد</b>
      </p>
      <p>وزیر نیرو گفت: سال گذشته از قانون بودجه سال 98 به خوبی استفاده کردیم و توانستیم 11 هزار میلیارد تومان از بدهی‌های وزارت نیرو را با سازوکاری که در قانون بودجه پیش‌بینی شده بود تسویه کنیم.</p>
      <p>اردکانیان افزود: وزارت نیرو به تولیدکنندگان بخش خصوصی بدهکار بود و بخش خصوصی نیز به بانک‌ها بابت بیمه و مالیات بدهکار هستند و توانستیم از 35 هزار میلیارد تومان بدهی با استفاده از این سازوکارهای پیش‌بینی شده در قانون بودجه 98، 11 هزار میلیارد تومان از بدهی‌ها را تسویه کنیم و هم فشار را از روی خود و هم بخش خصوصی برداریم.</p>
      <p>
        <b>اگر مصرف اصلاح نشود افزایش تولید برق جوابگو نخواهد بود</b>
      </p>
      <p>وی با تأکید بر اینکه وزارت نیرو بدهکار است اما یک بدهکار معتبر است و بخش خصوصی می‌داند که بالاخره طلب خود را دریافت خواهد کرد، گفت: امید است امسال هم نمایندگان مجلس در زمان بررسی لایحه بودجه 99 به این موضوع توجه داشته باشند که کماکان صنعت برق به عنوان یک صنعت زیرساختی نقش مهمی در تمامی صنایع و پروژه‌ها در کشور دارد.</p>
      <p>وزیر نیرو ادامه داد: در حال حاضر 83 هزار مگاوات نیروگاه نصب شده در کشور داریم اما 40 سال پیش این عدد 7 هزار مگاوات بود و سال 92 ظرفیت نصب شده نیروگاه‌ها 69 هزار مگاوات بود؛ یعنی از سال 57 تا 92 هر سال به طور متوسط 1775 مگاوات نیروگاه احداث شده است و از سال 92 تا الان هر سال به طور متوسط 2215 مگاوات وارد مدار شده است یعنی در طول 6 سال به طور متوسط نسبت به سال‌های قبل از سال 92 بیش از 25 درصد افزایش تولید برق داشتیم.</p>
      <p>وی ادامه داد: تا تابستان 1400 اگر منابع مالی به خوبی تأمین شود می‌توانیم بگوییم تا آخر 8 سال این دولت به طور متوسط نسبت به سال‌های قبل از دولت یازدهم و دوازدهم 38 درصد هر سال افزایش تولید برق داشتیم.</p>
      <p>اردکانیان با بیان اینکه اگر مصرف برق اصلاح نشود حتی این رشد جوابگو نمی‌تواند باشد، گفت: بسیاری از کشورهای همسایه امروزه امکان تبادل انرژی با آنها را داریم و حتی با برخی کشورها به طور دائم در تمام طول سال و با برخی کشورها در برخی از فصول به آنها برق می‌فروشیم و این منبع درآمد برای صنعت برق می‌تواند باشد.</p>
      <p>
        <b>16 سال است در ایران با پدیده «فروپاشی برق» مواجه نبوده‌ایم</b>
      </p>
      <p>وزیر نیرو خاطرنشان کرد: پدیده‌ای در صنعت برق به نام فروپاشی برق یعنی خاموشی غیربرنامه‌ریزی شده داریم که سیستم با مشکل جدی مواجه می‌شود و به یکباره کل شبکه از هم می‌پاشد. این اتفاق خاص کشورهای در حال توسعه نیست بلکه چند ماه قبل در انگلستان، کانادا، آذربایجان و ارمنستان آنها را گرفتار کرده است اما در ایران 16 سال است که فروپاشی برق نداریم.</p>
    </article>
  </body>
</html>