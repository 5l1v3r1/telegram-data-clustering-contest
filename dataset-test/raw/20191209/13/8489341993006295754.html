<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811096/%D8%A2%DB%8C%D8%A7-%D9%BE%D8%B4%DB%8C%D9%85%D8%A7%D9%86-%D9%86%DB%8C%D8%B3%D8%AA%DB%8C%D8%AF-%DA%A9%D9%87-%D8%A8%D9%87-%D9%88%D8%B9%D8%AF%D9%87%E2%80%8C%D9%87%D8%A7%DB%8C-%D8%AE%D9%88%D8%AF-%D8%B9%D9%85%D9%84-%D9%86%DA%A9%D8%B1%D8%AF%DB%8C%D8%AF-%D8%A8%D8%B1%D8%A7%DB%8C-%DB%8C%DA%A9-%D8%A8%D8%A7%D8%B1-%D9%87%D9%85-%DA%A9%D9%87-%D8%B4%D8%AF%D9%87-%D8%AF%D8%A7%D9%86%D8%B4%D8%AC%D9%88-%D9%88-%D8%AF%D8%A7%D9%86%D8%B4%DA%AF%D8%A7%D9%87-%D8%B1%D8%A7-%D9%85%D8%B1%DA%A9%D8%B2-%D8%AB%D9%82%D9%84-%D8%AA%D9%85%D8%A7%D9%85%DB%8C-%D8%AA%D8%B5%D9%85%DB%8C%D9%85%D8%A7%D8%AA-%D8%AE%D9%88%D8%AF-%D9%82%D8%B1%D8%A7%D8%B1-%D8%AF%D9%87%DB%8C%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:53:00+00:00"/>
    <meta property="og:title" content="نوری در حضور رئیس جمهور: آیا پشیمان نیستید که به وعده‌های خود عمل نکردید؟ / برای یک بار هم که شده دانشجو و دانشگاه را مرکز ثقل تمامی تصمیمات خود قرار دهید"/>
    <meta property="og:description" content="نماینده انجمن‌های اسلامی دانشجویان گفت: ما به یک فرد رای ندادیم ما به یک تفکر رای دادیم به قول‌ها و وعده‌های بزرگی که قرار بود عملی شوند رای دادیم آیا پشیمان نیستید که به وعده‌های خود عمل نکردید؟"/>
  </head>
  <body>
    <article>
      <h1>نوری در حضور رئیس جمهور: آیا پشیمان نیستید که به وعده‌های خود عمل نکردید؟ / برای یک بار هم که شده دانشجو و دانشگاه را مرکز ثقل تمامی تصمیمات خود قرار دهید</h1>
      <h2>نماینده انجمن‌های اسلامی دانشجویان گفت: ما به یک فرد رای ندادیم ما به یک تفکر رای دادیم به قول‌ها و وعده‌های بزرگی که قرار بود عملی شوند رای دادیم آیا پشیمان نیستید که به وعده‌های خود عمل نکردید؟</h2>
      <address>
        <time datetime="2019-12-09T13:53:00+00:00">09 Dec 2019, 13:53</time>
      </address>
      <p>به گزارش خبرنگار دانشگاه خبرگزاری دانشجو، محمد نوری الموتی، نماینده انجمن‌های اسلامی دانشجویان از پردیس شهید رجایی استان قزوین در مراسم روز دانشجو، که امروز با حضور رئیس جمهور در دانشگاه نسیبه فرهنگیان برگزار شد، گفت: جناب آقای روحانی، ریاست محترم جمهوری و ریاست هیئت امنای دانشگاه فرهنگیان پس از گذشت ۶ سال از مدت ریاست جمهوری خود هر چند دیر، اما به دانشگاه فرهنگیان خوش آمدید.</p>
      <p>وی افزود: جناب آقای دکتر؛ ایران ما سوای تمامی منابع غنی و ثروت‌ها و جاذبه‌های خدادادی یک منبع بزرگتر و مهمتر دارد و آن هم نیروی انسانی جوان است. جوانی که با امید و انگیزه با شهامت و شجاعت همیشه پای کار بوده و همیشه نشدنی‌ترین کار‌ها را شدنی کرده است همان جوانی که اعتماد به آن‌ها در تاریخ تمام کشور‌ها منشا خیر‌های بزرگی بوده است.</p>
      <p>نماینده انجمن‌های اسلامی دانشجویان از پردیس شهید رجایی استان قزوین تصریح کرد: همان جوانانی که در انتخابات حامی اصلی شما بودند همان‌هایی که در سال ۹۶ با شعار با روحانی ۱۴۰۰ همه کار کردند آیا در مدت باقی مانده زمان آن نرسیده شعار و عمل تان را این قرار دهید با جوانان تا ۱۴۰۰. ما به یک فرد رای ندادیم ما به یک تفکر رای دادیم به قول‌ها و وعده‌های بزرگی که قرار بود عملی شوند رای دادیم آیا پشیمان نیستید که به وعده‌های خود عمل نکردید؟</p>
      <p>نوری الموتی ادامه داد: جناب آقای روحانی چه بخواهید و چه نخواهید راه سعادت کشور از توجه واقعی به جوانان می‌گذرد مقصود من از جوان همان جوان مومن انقلابی است که در سخن مقام معظم رهبری به کرات به آن اشاره شده است. برای همگان روشن است که یکی از مصادیق بارز جوان مومن انقلابی همین دانشجویان دانشگاه فرهنگیان هستند که فردای این کشور منوط به تربیت نسلی است که به زودی در اختیارشان قرار خواهد گرفت.</p>
      <p>وی گفت: امروز مخاطبین شما دانشجویان یک دانشگاه نیستند امروز مخاطبین شما یک مجموعه‌ای با ۹۸ واحد دانشگاهی که بیش از صد هزار دانشجو دارد هستند. امروز مخاطبین شما بیش از یک میلیون فرهنگی هستند. مخاطبان شما امروز بیش از ۱۴ میلیون خانواده‌ای هستند که به طور مستقیم با این قشر سر و کار دارند اگر به فکر فرزندانتان هستید، باید در تمامی امور از فرهنگیان استفاده بهینه بشود.</p>
      <p>این فعال دانشجویی افزود: اگر امروز در مسائل اجتماعی فرهنگی و اقتصادی مشکل داریم ناشی از همین عدم توجه به جوانان و مخصوصا فرهنگیان است.</p>
      <p>نوری الموتی گفت: ما دانشجویان به دنبال مقصر نیستیم و معتقدیم با ارائه راهکار از سوی نخبگان و صد البته توجه عملی از شما کورترین گره‌ها نیز به دست جوانان باز خواهد شد.  انتقاد کردن همیشه آسان است، ولی ما راهکار هم ارایه خواهیم داد چند مورد از این راهکار‌ها را اشاره می‌کنم و بقیه امور را به دوستان می‌سپارم.</p>
      <p>نماینده انجمن‌های اسلامی دانشجویان گفت: ما معلمان بیش از هر چیزی به دنبال حفظ جایگاه بالای خود در جامعه هستیم که با سیاست‌های موجود عملا غیرقابل دسترسی است معلمی که بعد از ۳۰ سال کار و تلاش خالصانه مجبور است برای تامین نیاز‌های ابتدایی خانواده خود مسافرکشی کند چه طور می‌تواند خوب کار کند.</p>
      <p>وی افزود: اجرای طرح رتبه بندی معلمان نیاز به توجه جدی‌تر از جنابعالی و وزیر محترم آموزش و پرورش است به راستی افزایش ۲۰۰ تا ۶۰۰ هزار تومانی ناچیز معلمان چه تاثیر بسزایی در زندگی آن‌ها خواهد داشت. ما یک پیشنهادی داریم که در مورد سازو کارهایش هم فکر کردیم باید سازمان نظام معلمی نظیر سازمان آموزشی و مهندسی تاسیس شود تا بتوانند همه جانبه از معلمان حمایت کنند.</p>
      <p>نوری الموتی ادامه داد: نظام بودجه ریزی باید تغییر کند نهاد‌ها و موسسات بسیاری با ادعای کار فرهنگی سالانه بودجه‌های هنگفتی را صرف کار‌های به اصطلاح فرهنگی می‌کنند که نتیجه آن را می‌بینیم آیا بهتر نیست این بودجه‌ها را در آموزش و پرورش که اصلی‌ترین نهاد فرهنگی کشور و سردمدار نظام تربیتی است هزینه شود. در پایان بار دیگر با صدای بلند می‌گویم ما جوان‌ها ناراحت از وضع موجود هستیم، اما ناامید نیستیم، زیرا معتقدیم امید آخرین چیزی است که می‌میرد.</p>
    </article>
  </body>
</html>