<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/skilki_zhiteliv_okupovanogo_donbasu_vzhe_otrimali_rosiyski_pasporti_dani_mvs_rf_n1245981"/>
    <meta property="og:site_name" content="24 Канал"/>
    <meta property="article:published_time" content="2019-12-09T13:42:00+00:00"/>
    <meta property="og:title" content="Скільки жителів окупованого Донбасу вже отримали російські паспорти: дані МВС РФ"/>
    <meta property="og:description" content="Паспорти країни-агресора вже начебто отримали 125 тисяч українців, що проживають на окупованих територіях Донеччини і Луганщини. Ще частина громадян очікують на свої &quot;документи&quot;."/>
  </head>
  <body>
    <article>
      <h1>Скільки жителів окупованого Донбасу вже отримали російські паспорти: дані МВС РФ</h1>
      <address><time datetime="2019-12-09T13:42:00+00:00">09 Dec 2019, 13:42</time> by <a rel="author" href="https://24tv.ua/irina_vihrushh_tag6157/" target="_blank">Ірина Вихрущ</a></address>
      <p>
        <b>Паспорти країни-агресора вже начебто отримали 125 тисяч українців, що проживають на окупованих територіях Донеччини і Луганщини. Ще частина громадян очікують на свої "документи".</b>
      </p>
      <p>Даними про отримання російського громадянства жителями окупованого Донбасу поділилися в Міністерстві внутрішніх справ Російської Федерації. Голова відомства Володимир Колокольцев розповів про ситуацію інформагентству <a href="https://tass.ru/obschestvo/7298635">ТАСС</a>.</p>
      <blockquote>Цікаво: <a href="https://24tv.ua/skilki_zhiteliv_okupovanogo_donbasu_vvazhayut_sebe_gromadyanami_ukrayini_n1231682">Скільки жителів окупованого Донбасу вважають себе громадянами України</a></blockquote>
      <aside>Всього від квітня поточного року в пункти прийому документів Ростовської області надійшло понад 160 тисяч заяв, а щодо 125 тисяч осіб вже ухвалені рішення про прийняття до громадянства,<cite>– заявив він.</cite></aside>
      <p>Щоправда, <b>цифри в окупантів чомусь значно різняться</b>. Так, у листопаді губернатор Ростовської області Росії Василій Голубєв заявляв: мовляв, на той час <a href="https://24tv.ua/skilki_zhiteliv_donbasu_otrimali_rosiyski_pasporti_versiya_kremlya_n1233822">громадянство РФ отримали 170 тисяч жителів Донбасу.</a></p>
      <blockquote><b>Увага! </b>Україна та світова спільнота<a href="https://24tv.ua/rosiyski_pasporti_dlya_zhiteliv_okupovanogo_donbasu_mayut_spetsialniy_kod_shho_tse_oznachaye_n1184443"> не визнає російських паспортів</a>, які видають жителям окупованих територій України. І їх таки можна розпізнати. Так, російські паспорти, які роздають жителям окупованих територій Донбасу, мають спеціально вигаданий для них новий код підрозділу – 610-068. Власники таких російських паспортів ризикують зіткнутися з фактом їх недійсності.</blockquote>
      <h3>Що відомо про видачу російських паспортів на Донбасі:</h3>
      <ul>
        <li>Президент Росії Володимир <a href="https://24tv.ua/putin_sprostiv_otrimannya_rosiyskogo_gromadyanstva_dlya_zhiteliv_donbasu_n1145204">Путін схвалив указ про спрощену процедуру видачі паспортів РФ</a> українцям з окупованої Донеччини та Луганщини.</li>
        <li>Ці "документи" почали видавати жителям окупованого Донбасу наприкінці квітня.</li>
        <li>Проте Путін на цьому не зупинився і 1 травня <a href="https://24tv.ua/putin_sprostiv_otrimannya_gromadyanstva_rosiyi_dlya_deyakih_ukrayintsiv_n1147802">підписав ще один указ</a>. Він стосувався вже спрощеного порядку отримання російського паспорта для українців з окупованого Криму.</li>
      </ul>
    </article>
  </body>
</html>