<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/180347/boom-cambio-moglie-torna-su-real-time"/>
    <meta property="og:site_name" content="DavideMaggio.it"/>
    <meta property="article:published_time" content="2019-12-09T13:30:00+00:00"/>
    <meta property="og:title" content="BOOM! Cambio Moglie torna e cambia rete. Andrà in onda su Real Time"/>
    <meta property="og:description" content="A volte ritornano. A quindici anni dall’esordio e a più di dieci dal suo congedo dal piccolo schermo, Cambio Moglie è pronto per tornare in tv, e mettere a confronto in ogni puntata due famiglie che più diverse non si potrebbe. E avrà anche una collocazione tutta nuova. Ad ospitare nel 2020 il reboot del programma sarà Real Time."/>
  </head>
  <body>
    <article>
      <h1>BOOM! Cambio Moglie torna e cambia rete. Andrà in onda su Real Time</h1>
      <address><time datetime="2019-12-09T13:30:00+00:00">09 Dec 2019, 13:30</time> by <a rel="author">Stefania Stefanelli</a></address>
      <figure>
        <img src="https://images.davidemaggio.it/pics3/2019/12/Cambio-Moglie.jpg"/>
        <figcaption>Cambio Moglie</figcaption>
      </figure>
      <p>A volte ritornano. A quindici anni dall’esordio e a più di dieci dal suo congedo dal piccolo schermo, <b><a href="https://www.davidemaggio.it/tag/cambio-moglie">Cambio Moglie</a></b> è pronto per tornare in tv, e mettere a confronto in ogni puntata due famiglie che più diverse non si potrebbe. E avrà anche una collocazione tutta nuova. Ad ospitare nel 2020 il reboot del programma sarà <b><a href="https://www.davidemaggio.it/tag/real_time">Real Time</a></b>.</p>
      <p>Era il <b>2004 </b>e il docureality, ispirato al format originale britannico <i>Wife Swap</i>, faceva il suo debutto su Fox Life, per poi passare successivamente su SKY Vivo e La7 ed in replica anche su Cielo. Non c’era conduttore né studio televisivo, ma il racconto di un esperimento sociale molto curioso, che vedeva<b> due donne scambiarsi casa e famiglia </b>per una settimana.</p>
      <p>Per tre giorni ciascuna doveva vivere secondo i dettami dell’altra, accettando le sue regole e subendo passivamente gli equilibri di casa; poi, dal quarto giorno, poteva imporre il proprio pensiero, e provare a migliorare ciò che a suo parere non funzionava. Aldilà delle tragicomiche avventure delle due donne, il programma ha sempre puntato sulla presentazione di realtà contrapposte, come nord vs sud, donna in carriera vs casalinga, prole numerosa vs assenza di figli, figli emancipati vs <i>bamboccioni.</i></p>
      <p>La quinta ed ultima stagione è stata trasmessa nel 2008 e a ripescare il programma, che potrebbe in effetti ancora interessare il pubblico, sarà <b>Banijay</b>. Resta da capire se la voce narrante sarà ancora quella di Giorgio Melazzi o se ne sarà individuata una nuova e di un personaggio più popolare, come ultimamente si usa fare nei programmi basati sul commento off screen. Il ritorno in terra tricolore segue quello avvenuto negli Stati Uniti dove la scorsa primavera Paramount Network ha riesumato, con buoni risultati, il programma lanciato da ABC.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/172770/primo-appuntamento-concorrenti-flavio-montrucchio"/>
        <a href="https://www.davidemaggio.it/archives/164639/cortesie-per-gli-ospiti-nuovi-giudici-csaba-roberto-valbuzzi"/>
        <a href="https://www.davidemaggio.it/archives/144750/gabriele-corsi-conduce-piccoli-giganti-su-real-time"/>
        <a href="https://www.davidemaggio.it/archives/116022/boom-junior-bake-off-in-autunno-su-real-time"/>
      </related>
    </article>
  </body>
</html>