<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/skidskyttestjarnan-konstigt-gora-skillnad-pa-varldscup-och-masterskap/"/>
    <meta property="og:site_name" content="DN.SE"/>
    <meta property="article:published_time" content="2019-12-09T13:20:18+00:00"/>
    <meta property="og:title" content="Skidskyttestjärnan: ”Konstigt göra skillnad på världscup och mästerskap”"/>
    <meta property="og:description" content="Skidskyttestjärnan kritiserar Wadas beslut att stänga av ryska idrottare från OS, VM och Paralympics, men samtidigt låta dem få tävla vidare i världscupen."/>
  </head>
  <body>
    <article>
      <h1>Skidskyttestjärnan: ”Konstigt göra skillnad på världscup och mästerskap”</h1>
      <address><time datetime="2019-12-09T13:20:18+00:00">09 Dec 2019, 13:20</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Skidskyttestjärnan Sebastian Samuelsson kritiserar Wadas beslut att stänga av ryska idrottare från mästerskap, men samtidigt låta dem få tävla vidare i andra internationella tävlingar.</b>
      </p>
      <p>– Det är konstigt att man gör skillnad på mästerskap och världscup och det blir märkligt att aktiva som man inte tycker är tillräckligt rena för att tävla i mästerskap får tävla i världscupen, säger Samuelsson.</p>
      <p>– Jag hoppas att de enskilda idrottsförbunden visar att man har styrkan att säga att de som inte är tillräckligt rena för att få tävla i mästerskap inte får vara med i världscupen heller.</p>
      <p><b>Samuelsson vill att internationella skidskytteförbundet</b> (IBU) tar ett snabbt beslut med tanke på att skidskyttarna har VM i februari.</p>
      <p>– Jag hoppas att de sätter sig ner och tar beslut om det här på en gång och att de hittar en bra lösning.</p>
      <p>I ett uttalande från IBU, som TT tagit del av, skriver de att man ska granska Wadas beslut, och att det i Wadas rekommendationer finns möjlighet att ha likadana regler för ryskt deltagande i världscupen som i OS och VM.</p>
      <p>”Wada väntas också komma med ytterligare klargörande till de internationella idrottsförbunden gällande processen för att bestämma vilka ryska idrottare som får tävla och under vilka villkor”, skriver skidskytteförbundet.</p>
      <p><b>Internationella antidopningsorganisationen</b> <a href="https://www.dn.se/sport/ryssland-stangs-av-fran-os-och-vm/">Wada stänger av Rysslands antidopningsorganisation Rusada i fyra år</a> och tillåter inte ryska idrottare att tävla i OS och VM om de inte kan bevisa att de inte varit en del av det omfattande ryska dopningsprogrammet.</p>
      <p>– Det är bra att avstängningen är fyra år, det gäller att visa att det här inte är okej. Det känns som att rysk idrott måste saneras, att man får bort de här ledarna som varit med hela tiden och varit med i det här systemet. Och att man börjar om och visar att man verkligen vill förändra sig, säger Samuelsson, som tagit tydlig ställning för att få bort dopning inom idrotten.</p>
      <p><a href="https://www.dn.se/sport/jens-littorin-det-ar-idrottarna-och-inte-manipulatorerna-som-straffas/">Jens Littorin: Det är idrottarna och inte manipulatörerna som straffas</a> </p>
      <p>
        <a href="https://www.dn.se/sport/sebastian-samuelsson-har-blivit-smartare/">Läs mer: Samuelsson står kvar på barrikaderna men har blivit smartare</a>
      </p>
    </article>
  </body>
</html>