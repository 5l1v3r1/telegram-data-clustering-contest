<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2834252-u-sumah-znizat-tarif-na-teplo-mer.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T13:48:00+00:00"/>
    <meta property="og:title" content="У Сумах знизять тариф на тепло - мер"/>
    <meta property="og:description" content="У Сумах тариф на тепло для мешканців міста, які користуються послугами ТОВ &quot;Сумитеплоенерго&quot;, буде знижено."/>
  </head>
  <body>
    <article>
      <h1>У Сумах знизять тариф на тепло - мер</h1>
      <h2>У Сумах тариф на тепло для мешканців міста, які користуються послугами ТОВ "Сумитеплоенерго", буде знижено.</h2>
      <address>
        <time datetime="2019-12-09T13:48:00+00:00">09 Dec 2019, 13:48</time>
      </address>
      <p>Про це 9 грудня під час апаратної наради в Сумській міськраді повідомив мер міста Олександр Лисенко, який спростував поширену минулого тижня в соцмережах інформацію громадських активістів про нібито заплановане в обласному центрі підвищення з Нового року вартості опалення, повідомляє кореспондент Укрінформу.</p>
      <p>«З 1 січня 2020 року тариф на тепло в Сумах підвищуватися не буде. Не треба нічого говорити ні про подорожчання транспортування тепла, ні про підвищення ціни на газ на 12-14%, ні про якусь політичну складову. Я ще раз кажу: під час <a href="https://www.ukrinform.ua/tag-opaluvalnij-sezon">опалювального сезону</a> ми не те що не будемо розглядати жодних питань щодо підвищення тарифу, ми навіть будемо карати тих, хто буде ставити якісь питання про зміну тарифу в ході опалювального сезону. Зміни будуть, але в меншу сторону. Ми просто не хотіли це анонсувати, але всі слухання вже пройшли. Так, це буде невелике зменшення, але, я думаю, що для бюджету кожної сім'ї це буде нормально», - зазначив посадовець.</p>
      <p>За його інформацією, після того, як 6 грудня на засіданні НКРЕКП для абонентів ТОВ «Сумитеплоенерго» ухвалили новий тариф на теплову енергію, підприємством за дорученням міського голови була проведена робота над його коригуванням.</p>
      <p>Відтак, якщо встановлений раніше тариф на опалення для населення становив 1275, 83 грнГкал (без ПДВ), то новий – 1249, 11 грнГкал. Вартість цього виду комунальних послуг знизилася на 26,72 грн за Гкал або на 2%.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2830314-rada-zvilnila-ukrtransgaz-vid-deakih-podatkovih-zobovazan.html">Рада звільнила Укртрансгаз від деяких податкових зобов'язань</a>
      </blockquote>
      <p>«Сподіваюсь це дозволить містянам зняти з себе хоча б частину фінансового тягаря за комунпослуги. Зниження незначне, проте ми й надалі працюватимемо над тим, аби містяни сплачували менше», – сказав Олександр Лисенко.</p>
      <p>Новий тариф застосовуватимуть з 1 листопада 2019 року. Споживачам ТОВ «Сумитеплоенерго» зайво сплачені гроші за цей період мають перерахувати.</p>
    </article>
  </body>
</html>