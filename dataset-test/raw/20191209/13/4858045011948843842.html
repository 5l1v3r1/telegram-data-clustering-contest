<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/viceprimar-biserica-unde-o-centrala-termica-a-fost-montata-peste-o-pictura-veche-nu-e-caz-izolat_1411230.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T13:41:36+00:00"/>
    <meta property="og:title" content="Viceprimar: Biserica unde o centrală termică a fost montată peste o pictură veche nu e caz izolat"/>
    <meta property="og:description" content="Viceprimarul din Târgu-Jiu Adrian Tudor spun că biserica „Sfântul Nicolae” din Târgu-Jiu, unde o centrală termică a fost montată peste o..."/>
  </head>
  <body>
    <article>
      <h1>Viceprimar: Biserica unde o centrală termică a fost montată peste o pictură veche nu e caz izolat</h1>
      <address><time datetime="2019-12-09T13:41:36+00:00">09 Dec 2019, 13:41</time> by <a rel="author">Alexandra Cruceru</a></address>
      <p>Viceprimarul din Târgu-Jiu Adrian Tudor spun că biserica „Sfântul Nicolae” din Târgu-Jiu, unde o centrală termică a fost montată peste o pictură veche de 200 de ani, nu e un caz izolat. „Este o greșeală care poate fi îndreptată”, spune viceprimarul.</p>
      <p>Viceprimarul din Târgu-Jiu, Adrian Tudor, a declarat, luni, presei, că un proiect avizat de Ministerul Culturii costă foarte mult, „pentru că lucrezi cu specialiști, și atunci cu siguranță este nevoie de un sprijin și din partea comunității, pentru că acest patrimoniu cultural este al întregii comunități. Ca să nu se mai repete astfel de lucruri trebuie să existe un dialog, înțelegerea că banii care ajung către biserică ajung, de fapt, către niște clădiri de patrimoniu care trebuie bine conservate”.</p>
      <p>„Din păcate, nu este un caz singular”, a adăugat viceprimarul, conform Mediafax.</p>
      <p>Întrebat dacă se poate repara ceea ce s-a întâmplat la biserica „Sfântul Nicolae”, Adrian Tudor a spus că da: „Din păcate, e o pictură restaurată, din fericire este o greșeală care poate fi îndreptată”.</p>
      <p>În opinia viceprimarului, Primăria are obligația să se implice pentru că „sunt atât de multe biserici în Târgu Jiu care sunt monument istoric și care au fiecare o poveste extraordinară”.</p>
      <p>Adrian Tudor a mai spus că centrala a fost pusă pentru binele enoriașilor, neținându-se cont că este afectată o clădire de patrimoniu.</p>
      <p>Un bărbat a postat imaginile cu centrala termică pe Facebook, fiind revoltat de această situație: „Biserica Sfântul Nicolae din Târgu-Jiu- Ctitorie de la 1795 a protopopului Andrei Schevofilax şi soţiei sale Maria, a pitarului Grigorie Crăsnaru şi a Stancăi slugereasa Crăsnaru, soţia slugerului Gheorghe Crăsnaru a fost terminată în anul 1813, după cum reiese din pomelnicul semnat la 1814 de Dionisie Eclesiarhul. Pictura interioară a fost făcută la 1812 de diaconul Mihai din Târgu-Jiu, Anghel vopsitorul şi de Ion. Și cică de ce sunt eu trist".</p>
      <p>Comentariile nu au întârziat să apară: „Are probleme cu rinichii? De aceea i-au pus sondă?", „Este foarte trist. Am fost de multe ori în Biserica Sfântul Nicolae. Este așezată pe axa Masa Tăcerii - Coloana infinitului. Total neinspirați popii".</p>
      <p>Luni, biserica a fost închisă, preotul Adrian Porei declarând că „toți am plecat pe teren, am fost solicitați să mergem să dăm niște declarații”.</p>
      <p>De asemenea, polițiștii și reprezentanții Direcției Județene pentru Cultură Gorj au dispus o anchetă în acest caz.</p>
    </article>
  </body>
</html>