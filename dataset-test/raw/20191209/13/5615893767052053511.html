<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/povesti-cu-profit/energie/lovitura-pentru-hidroelectrica-si-alti-mari-producatori-de-energie-taxa-pe-apa-creste-cu-23-19193599?utm_source=Rss&amp;utm_medium=Referral&amp;utm_campaign=Cross"/>
    <meta property="og:site_name" content="Profit.ro"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="Lovitură pentru Hidroelectrica și alți mari producători de energie: taxa pe apă crește cu 23%"/>
    <meta property="og:description" content="Ministerul Mediului vrea să majoreze cu 23% contribuțiile specifice de gospodărire a resurselor de apă încasate de către Administrația Națională &quot;Apele Române&quot; (ANAR), ceea ce ar constitui o lovitură puternică pentru Hidroelectrica, dar și pentru alți mari producători de energie ce consumă cantități semnificative de apă în procesele lor de producție, cum ar fi Nuclearelectrica sau Complexurile Energetice Oltenia și Hunedoara. Toți se plâng de ani buni că și actualul nivel al contribuțiilor, stabilit în 2010, este exagerat."/>
  </head>
  <body>
    <article>
      <h1>Lovitură pentru Hidroelectrica și alți mari producători de energie: taxa pe apă crește cu 23%</h1>
      <address><time datetime="2019-12-09T13:00:00+00:00">09 Dec 2019, 13:00</time> by <a rel="author">Adi Mosoianu</a></address>
      <p>
        <b>Ministerul Mediului vrea să majoreze cu 23% contribuțiile specifice de gospodărire a resurselor de apă încasate de către Administrația Națională "Apele Române" (ANAR), ceea ce ar constitui o lovitură puternică pentru Hidroelectrica, dar și pentru alți mari producători de energie ce consumă cantități semnificative de apă în procesele lor de producție, cum ar fi Nuclearelectrica sau Complexurile Energetice Oltenia și Hunedoara. Toți se plâng de ani buni că și actualul nivel al contribuțiilor, stabilit în 2010, este exagerat.</b>
      </p>
      <p>De altfel, <b><a href="https://www.energyreport.ro/index.php/2013-energie-regenerabila/2013-stiri-energie-regenerabila/2013-energie-hidro-si-geotermala/743-guvernul-reduce-taxa-de-gospodarire-a-apelor-la-hidrocentralele-mari-si-o-elimina-la-cele-mici-pentru-a-mentine-hidroelectrica-pe-profit-si-a-evita-scumpirea-electricitatii">în 2013, Guvernul de atunci, condus de Victor Ponta, a intenționat chiar să reducă semnificativ contribuțiile pentru anumite categorii de hidrocentrale și să le elimine complet pentru cele mai mici</a></b>, cu argumentul că apasă greu pe costurile și competitivitatea Hidroelectrica, cu riscul scumpirii electricității la consumatorii finali, însă intenția nu a mai fost dusă până la capăt.</p>
      <p>Astfel, în 2013, Executivul arăta că menținerea contribuțiilor la nivelul fixat în 2010 "scoate din plaja de rentabilitate un număr foarte mare de centrale hidroelectrice aflate în exploatare, respectiv centralele de mică cădere (Porțile de Fier II, centralele de pe râul Olt, Argeș aval, Bistrița aval)", unde "numai costul cu apa uzinată atinge și chiar depășește 50% din costul de producție al unui MWh".</p>
      <p>
        <b>În 2010, contribuțiile pentru hidrocentrale au crescut de peste 4 ori, de la 0,26 la 1,1 lei/mia de metri cubi de apă. Acum, Ministerul Mediului vrea să le majoreze la 1,35 lei/1.000 mc. Pentru termocentrale și pentru centrala nucleară Cernavodă, se are în vedere majorarea contribuției de la 24 la 29,52 lei/1.000 mc.</b>
      </p>
      <p>În 2017, în urma unei investigații, Consiliul Concurenței a sintetizat plângerile și solicitările producătorilor de energie față de contribuțiile specifice de gospodărire a resurselor de apă încasate de ANAR.</p>
      <p><b>"Majorarea bruscă și semnificativă a contribuțiilor pentru apa uzinată la sfârșitul anului 2010, în mijlocul unei crize economice (care ar fi necesitat adoptarea de măsuri anticiclice, de reducere a sarcinilor publice), fără luarea în considerare a situației economice reale a utilizatorilor de apă deja grevați de alte sarcini legale (cedarea unei părți importante a producției la un preț reglementat), a fost una dintre cauzele ce au pus în dificultate funcționarea producătorilor de energie electrică și implicit desfășurarea normală a vieții economice în România în perioada 2011-2016"</b>, <b><a href="http://www.consiliulconcurentei.ro/uploads/docs/items/bucket13/id13050/raport_final-13112017.pdf">a concluzionat atunci Consiliul Concurenței</a></b>.  </p>
      <p>Contribuțiile ca atare au fost impuse prin OUG nr. 107/2002, care a preluat în legislația națională Directiva europeană nr. 60/2000 de stabilire a unui cadru de politică comunitară în domeniul apei.</p>
      <p>Ministerul Mediului vrea să majoreze acum contribuțiile <b>după ce ANAR i s-a plâns că nu își mai poate recupera integral costurile cu întreținerea infrastructurii sistemului național de gospodărire a apelor, din cauza creșterii patrimoniului său de active, care implică un volum crescut de cheltuieli de exploatare și întreținere, a creșterii prețurilor la materiale și combustibil, a sporirii costurilor de respectare a legislației UE și a scăderii veniturilor sale</b>. Principiul recuperării costurilor necesare menținerii în siguranță a sistemului național de gospodărire a apelor este prevăzut și de Directiva-cadru a UE privind apele.</p>
      <p>"Prin prezentul act normativ propunem actualizarea contribuțiilor specifice pentru utilizarea resursei de apă, tarifelor și penalităților aferente mecanismului economic, <b>cu aplicarea în anul 2019 a unui indice de creștere de 23%, reprezentând recuperarea indicelui prețurilor de consum (17%) aferent perioadei corespunzătoare ultimei actualizări, comunicat de Ministerul Finanțelor Publice, cumulat cu un procent de 6% din reducerea veniturilor, raportat la extinderea administrării lucrărilor din exploatare, cifrat în sumă totală de aproximativ 30%, valoare care ar avea un impact financiar major, rezultând necesitatea recuperării integrale etapizate</b>. Astfel, recuperarea prognozată pentru următorul interval de 5 ani generează un indice de creștere anuală de circa 6%, justificându-se astfel indicele de creștere solicitat prin prezenta propunere, respectiv 23%. Se va asigura astfel, la finalul intervalului de 5 ani, o marjă de recuperare a costurilor echivalentă cu cea din anul 2010, data emiterii Hotărârii Guvernului nr. 1202/2010, respectiv aproximativ 65% din costurile necesare întreținerii infrastructurii de gospodărirea apei în condiții de siguranță. <b>Actualizarea se aplică în mod unitar tuturor utilizatorilor resurselor de apă, plătitori de contribuții specifice, tarife și penalități. Orice excepție privind actualizarea contribuțiilor ar conduce practic la acordarea unui beneficiu nejustificat și la încălcarea principiului solidarității umane și interesului comun pentru realizarea maximului de profit social</b>, așa cum prevede art. 6 alin. (2) din Legea apelor nr. 107/1996", se arată în nota de fundamentare a proiectului de HG de majorare a contribuțiilor de gospodărire a apelor.</p>
    </article>
  </body>
</html>