<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tyden.cz/rubriky/zahranici/evropa/asaduv-stryc-stoji-ve-francii-pred-soudem-za-zproneveru_536332.html"/>
    <meta property="og:site_name" content="TÝDEN.cz"/>
    <meta property="article:published_time" content="2019-12-09T13:36:00+00:00"/>
    <meta property="og:title" content="Asadův strýc stojí ve Francii před soudem za zpronevěru"/>
    <meta property="og:description" content="Ve Francii v pondělí začíná soud se strýcem syrského prezidenta Bašára Asada, který od roku 1974 žije v západoevropském exilu. Rifát Asad je obžalovaný ze..."/>
  </head>
  <body>
    <article>
      <h1>Asadův strýc stojí ve Francii před soudem za zpronevěru</h1>
      <address><time datetime="2019-12-09T13:36:00+00:00">09 Dec 2019, 13:36</time> by <a rel="author" href="https://www.tyden.cz/autori-tydne/ctk/" target="_blank">ČTK</a></address>
      <p>
        <b>Ve Francii v pondělí začíná soud se strýcem syrského prezidenta Bašára Asada, který od roku 1974 žije v západoevropském exilu. Rifát Asad je obžalovaný ze zpronevěry syrských státních fondů, za něž si podle prokuratury vybudoval ve Francii rozsáhlé impérium nemovitostí. Informuje o tom agentura AP.</b>
      </p>
      <p>V roce 2014 podaly protikorupční občanské organizace na Asadova strýce žalobu. Poukázaly v ní na hodnotu Asadova nemovitého majetku ve výši 90 milionů eur (2,3 miliardy korun), která podle nich několikanásobně přesahovala příjem obviněného. Od té doby francouzské úřady případ vyšetřují. Zmocněný soudce letos dvaaosmdesátiletého člena Asadova klanu předvolal před soud, před nímž však dotyčný ze zdravotních důvodů nestane osobně.</p>
      <p>Rifát Asad, jenž je bratrem předešlého prezidenta Háfize Asada (ve funkci 1971-2000), vznesená obviněná popírá. Vlast opustil po nezdařeném puči, vybaven penězi syrských daňových poplatníků, podle všeho po dohodě s bratrem, píše AP. Z praní špinavých peněz ho podezřívají i jiné evropské země včetně Španělska.</p>
    </article>
  </body>
</html>