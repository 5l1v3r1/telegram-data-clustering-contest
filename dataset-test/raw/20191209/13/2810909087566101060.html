<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361418"/>
    <meta property="og:site_name" content="БИХ - РТРС"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Радончић: Наредне седмице одлука о министру безбједности"/>
    <meta property="og:description" content="Предсједник Савеза за бољу будућност Фахрудин Радончић изјавио је данас да ће одлука о његовом именовању за министра безбједности у Савјету министара БиХ, вјероватно, бити донесена идуће седмице, односно у понедјељак, 16. децембра."/>
  </head>
  <body>
    <article>
      <h1>Радончић: Наредне седмице одлука о министру безбједности</h1>
      <address>
        <time datetime="2019-12-09T13:49:00+00:00">09 Dec 2019, 13:49</time>
      </address>
      <p>
        <i>Предсједник Савеза за бољу будућност Фахрудин Радончић изјавио је данас да ће одлука о његовом именовању за министра безбједности у Савјету министара БиХ, вјероватно, бити донесена идуће седмице, односно у понедјељак, 16. децембра.</i>
      </p>
      <figure>
        <img src="https://www.rtrs.tv/vijesti/../_FOTO/nwz/0986/098674.jpg"/>
        <figcaption>Фахрудин Радончић<br/>Фото: РТРС</figcaption>
      </figure>
      <p>- Делегације СДА и ХДЗ-а вјероватно ће се састати у четвртак /12. децембра/. Оно што је сигурно је да ће се СДА, СББ и ДФ у петак /13. децембра/ наћи на нивоу лидера и првих сарадника, гдје ће се разговарати озбиљније и о коалицији и о неким програмским стварима које се сада не спомињу - рекао је Радончић уочи сједнице Предсједништва СББ-а у Сарајеву.</p>
      <p>Он је изразио очекивања да ће се током ове седмице јавити и Зоран Тегелтија да би видио какав је његов план као будућег предсједавајућег Савјета министара, не само у сектору безбједности.</p>
      <p>Према његовим ријечима, након тога би у понедјељак /16. децембра/ имао све улазне информације и донио одлуку да ли СББ и он, персонално, улазе "у ту причу".</p>
      <p>Одговарајући на питање због чега се чека наредна седмица за одлуке с обзиром на то да је најављивано да би имена министара у будућем сазиву Савјета министара БиХ могла бити послана на провјере већ ове седмице, Радончић је рекао да то није само до СББ-а, него и до других учесника.</p>
      <p>- /Жељко/ Комшић је, мислим, у Авганистану, тако да је то објективни разлог да тек у петак можемо да сједнемо и да разговарамо - појаснио је Радончић.</p>
    </article>
  </body>
</html>