<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811062/%D8%A2%D9%82%D8%A7%DB%8C-%D8%B1%D8%A6%DB%8C%D8%B3%DB%8C-%D8%B3%D8%A7%D8%B2%D9%85%D8%A7%D9%86-%D8%A8%D8%A7%D8%B2%D8%B1%D8%B3%DB%8C-%DA%A9%D9%84-%DA%A9%D8%B4%D9%88%D8%B1-%D8%A8%D8%B1-%D9%87%D8%B2%DB%8C%D9%86%D9%87-%DA%A9%D8%B1%D8%AF-%D8%AF%D8%B1%D8%A2%D9%85%D8%AF%E2%80%8C%D9%87%D8%A7%DB%8C-%D8%A8%D9%86%D8%B2%DB%8C%D9%86-%D9%86%D8%B8%D8%A7%D8%B1%D8%AA-%DA%A9%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:01:00+00:00"/>
    <meta property="og:title" content="۱۲ تشکل دانشجویی اصفهان: آقای رئیسی؛ سازمان بازرسی کل کشور بر هزینه کرد درآمد‌های بنزین نظارت کند"/>
    <meta property="og:description" content="۱۲ تشکل دانشجویی اصفهان خطاب به رئیس قوه قضاییه از وی خواستند تا بر موضوع هزینه کرد درآمد‌های ناشی از افزایش قیمت بنزین و طرح کارت سوخت، نقش خود را به خوبی ایفا کند."/>
  </head>
  <body>
    <article>
      <h1>۱۲ تشکل دانشجویی اصفهان: آقای رئیسی؛ سازمان بازرسی کل کشور بر هزینه کرد درآمد‌های بنزین نظارت کند</h1>
      <h2>۱۲ تشکل دانشجویی اصفهان خطاب به رئیس قوه قضاییه از وی خواستند تا بر موضوع هزینه کرد درآمد‌های ناشی از افزایش قیمت بنزین و طرح کارت سوخت، نقش خود را به خوبی ایفا کند.</h2>
      <address>
        <time datetime="2019-12-09T13:01:00+00:00">09 Dec 2019, 13:01</time>
      </address>
      <p>به گزارش خبرنگار دانشگاه خبرگزاری دانشجو، ۱۲ تشکل دانشجویی اصفهان طی نامه‌ای به حجت الاسلام رئیسی، رئیس قوه قضاییه، ضمن بیان نکاتی درباره حاشیه‌های طرح سهمیه بندی بنزین، از وی خواستند در خصوص نظارت بر بازار و همچنین معرفی دست‌های پشت پرده آشوب‌ها و اغتشاشات اخیر اهتمام جدی داشته باشد.</p>
      <p>متن نامه به شرح زیر است:</p>
      <p>پس از حمد و ثنای خداوند و درود بر پیامبر عظیم الشان اسلام حضرت محمد (ص) و درود بر ارواح مطهر شهیدان و امام شهدا، خمینی کبیر (ره)، جریان دانشجویی برخود لازم دانست تا پیرامون موضوع سهمیه بندی بنزین و حواشی آن، نکاتی را با حضرتعالی در جریان مطرح نموده و آن را به سمع مردم شریف ایران اسلامی برساند؛</p>
      <p>۱- در روز‌های اخیر افرادی شرور و وابسته به معاندین داخلی و خارجی با سوار شدن بر موج اعتراضات به حق و مسالمت آمیز مردم شریف ایران اسلامی، دست به اقدامات خشونت طلبانه و کم سابقه‌ای زده اند که علاوه بر به بار آوردن هزاران میلیارد تومان خسارت به اموال عمومی و خصوصی مردم، باعث جریحه دار شدن عواطف مردم شریف ایران شد و آن‌ها را یا در اضطرابِ به سلامت برگشتن فرزندانشان از مدرسه و دانشگاه و یا در رنجِ آسیب دیدنِ فرزندانِ غیورشان در مبارزه با این اشرار و یا در شوکِ از دست دادنِ غیورمردان و جوانمردان میهن اسلامی در مبارزه با این داعشی مسلکان قرار داد. مطالبه صریح مردم ایران عدم مماشات باآن‌ها و برخورد سخت وبه دور ازملاحظات مختلف بوده تااینچنین هنجارشکنی‌ها دیگر نه گسترش یابد ونه تکرار شود.</p>
      <p>۲- مردم عزیز ایران به حق نگرانند که این افزایش قیمت بنزین –برخلاف قول قوای مختلف- موجب گرانی دیگر اجناس شود، و تورم دوباره‌ای را بر مردم تحمیل نماید. البته شما نیز نامه و بیانیه صادر نموده اید که امیدوار کننده و نه اطمینان بخش است؛ لذا لازم است قوه محترم قضائیه، برنامه اجرایی و کف میدانی خود را برای تشدید نظارت‌ها و جلوگیری از افزایش قیمت ها، توسط بازو‌های اجرایی خود ارائه نموده تا علاوه بر آرامش اذهان مردم، زمینه گران فروشی و ظلم به مردم از این طریق را برای سود جویان به وجود نیاورد.</p>
      <p>۳- لازم است سازمان بازرسی کل کشور با نظارت بر محل هزینه کردِ درآمد های ناشی از افزایش قیمت بنزین و طرح کارت سوخت و گزارش تخلف دستگاه‌های زیربط در این باره، نقش خود را به طور کامل و به درستی ایفا نموده و امانت دار اعتماد مردم باشد.</p>
      <p>۴- لازم است مردم در جریان پشت پرده آشوب‌ها و اغتشاشات اخیر که به بهانه افزایش قیمت بنزین صورت گرفت، قرار گرفته و عاملان و سرشبکه‌های آنان و نیات پلیدشان برای مردم روشن شود.</p>
      <p>در پایان از اقدامات جنابتان که موجبات امیدواری مردم گردیده است، تشکر به عمل آمده و انتظار می‌رود این روند همچنان و با سرعت بیشتر ادامه یابد.</p>
      <p>جریان دانشجویی وظیفه خود می‌داند تا دریافت پاسخ مطالبات مطرح شده از جانب جنابتان، موضوع را پیگیری نموده و هرزمان جوابی دریافت نمود، آن را به اطلاع مردم ایران رسانده و با مردم در میان گذارد. انشالله</p>
      <p>- شورای تبیین مواضع بسیج دانشجویی استان اصفهان<br/>- انجمن اسلامی دانشگاه پیام نور اصفهان<br/>- بسیج دانشجویی دانشگاه اصفهان<br/>- جامعه اسلامی دانشگاه اصفهان<br/>- بسیج دانشجویی دانشگاه پیام نور اصفهان<br/>- جامعه اسلامی دانشگاه آزاد اسلامی واحد نجف آباد<br/>- انجمن اسلامی دانشگاه کاشان<br/>- جامعه اسلامی دانشگاه صنعتی اصفهان<br/>- بسیج دانشجویی دانشگاه آزاد واحد اصفهان<br/>- جامعه اسلامی دانشگاه آزاد واحد اصفهان<br/>- بسیج دانشجویی دانشگاه آزاد واحد نجف آباد<br/>- انجمن یوسف زهرا دانشگاه آزاد واحد فلاورجان</p>
    </article>
  </body>
</html>