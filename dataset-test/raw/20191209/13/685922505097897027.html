<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483436"/>
    <meta property="og:site_name" content="طرفداری"/>
    <meta property="article:published_time" content="2019-12-09T13:18:47+00:00"/>
    <meta property="og:title" content="موراتی: بازی اینتر-بارسلونا همیشه مثل یک فینال است؛ برای پیروزی کاملا به کونته اعتماد دارم"/>
    <meta property="og:description" content="طرفداری - دو تیم اینتر و بارسلونا سه شنبه شب از چارچوب رقابت های لیگ قهرمانان اروپا به مصاف هم می روند و شرایط طوری است که صعود کاتالان ها قطعی شده اما نراتزوری به پیروزی نیاز دارد. ماسیمو موراتی، رئیس و مالک سابق اینتر در گفتگو با روزنامه کاتالانی اسپورت گفت:"/>
  </head>
  <body>
    <article>
      <h1>موراتی: بازی اینتر-بارسلونا همیشه مثل یک فینال است؛ برای پیروزی کاملا به کونته اعتماد دارم</h1>
      <address><time datetime="2019-12-09T13:18:47+00:00">09 Dec 2019, 13:18</time> by <a rel="author" href="https://www.tarafdari.com/%D9%86%D9%88%DB%8C%D8%AF-%D9%85%D8%B9%D8%B5%D9%88%D9%85%DB%8C/264613" target="_blank">نوید معصومی</a></address>
      <pre>رئیس سابق اینتر از کونته به شدت تمجید کرد که با فرهنگ خود، همه بازیکنان را آماده فداکاری برای تیم کرده است.</pre>
      <p><a href="https://www.tarafdari.com/"><b>طرفداری </b></a>- دو تیم اینتر و بارسلونا سه شنبه شب از چارچوب رقابت های لیگ قهرمانان اروپا به مصاف هم می روند و شرایط طوری است که صعود کاتالان ها قطعی شده اما نراتزوری به پیروزی نیاز دارد. ماسیمو موراتی، رئیس و مالک سابق اینتر در گفتگو با روزنامه کاتالانی<b>اسپورت</b>گفت:</p>
      <blockquote>اینتر-بارسلونا همیشه خاص است. این دیدار از بابت تاریخ، پرستیژ و کیفیت بالای دو تیم خاص است. همیشه احساس می کنم مصاف این دو تیم یک فینال است. هیچکس نمی خواهد شکست بخورد. انتظارات از هر دو تیم بالاست و مطمئنم یک نمایش بزرگ را در سن سیرو خواهیم دید. اینتر باید با یک گل وارد زمین شود. باید پیروز شود و توجهی به نتیجه بازی دورتموند نداشته باشد. آنها باید ببرند؛ نه اینکه وقت خود را با حساب کردن در مورد گزینه های دیگر تلف کنند.نراتزوری باید نمایش فوق العاده خود در بارسلونا را تکرار کند.</blockquote>
      <p>با توجه به صعود قطعی بارسلونا، انتظار می رود چند بازیکن اصلی این تیم مقابل اینتر استراحت کنند اما دورتموند برای صعود به کمک بارسلونا نیاز دارد:</p>
      <blockquote>بارسلونا برای پیروزی بازی می کند اما من کاملا به کونته اعتماد دارم. واقعا این اینتر را دوست دارم. آنها یک مربی بزرگ دارند و یک تیم فوق العاده هستند اما ذهنیت است که در واقع تفاوت را رقم می زند. امروز، به لطف فرهنگی که کونته با خود آورد (کار سخت و فداکاری زیاد)، تمام بازیکنان نراتزوری مشتاق فداکاری برای تیم هستند. لائوتارو و لوکاکو خیلی خوب کار می کنند. آنها دو مهاجم بزرگ هستند: آنها گل می زنند و در زمین خیلی خوب یکدیگر را پیدا می کنند.</blockquote>
    </article>
  </body>
</html>