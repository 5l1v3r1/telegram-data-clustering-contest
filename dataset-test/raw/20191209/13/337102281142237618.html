<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B1%D9%88%D9%BE%D8%A7-%D8%AE%D9%88%D8%A7%D8%B3%D8%AA%D8%A7%D8%B1-%D8%A2%D9%85%D8%A7%D8%B1-%D8%B4%D9%81%D8%A7%D9%81-%DA%A9%D8%B4%D8%AA%D9%87-%D8%B4%D8%AF%DA%AF%D8%A7%D9%86-%D8%A2%D8%A8%D8%A7%D9%86-%D9%85%D8%A7%D9%87-%D8%AF%D8%B1-%D8%A7%DB%8C%D8%B1%D8%A7%D9%86-%D8%B4%D8%AF-20191209/%D8%A7%D8%B1%D9%88%D9%BE%D8%A7"/>
    <meta property="og:site_name" content="RFI"/>
    <meta property="article:published_time" content="2019-12-09T13:14:38+00:00"/>
    <meta property="og:title" content="اروپا خواستار آمار شفاف کشته شدگان آبان ماه در ایران شد"/>
    <meta property="og:description" content="جوزپ بورل، نمایندۀ سیاست خارجی اتحادیۀ اروپا، در یکی از نخستین اظهارات خود خشونت های به کار گرفته شده توسط رژیم اسلامی ایران را علیه تظاهرکنندگان و معترضان این کشور در آبان ماه گذشته &quot;غیرقابل قبول خوانده&quot; و از &quot;حقوق اساسی&quot; مردم ایران برای &quot;برپایی تظاهرات..."/>
  </head>
  <body>
    <article>
      <h1>اروپا خواستار آمار شفاف کشته شدگان آبان ماه در ایران شد</h1>
      <address><time datetime="2019-12-09T13:14:38+00:00">09 Dec 2019, 13:14</time> by <a rel="author">ناصر اعتمادی</a></address>
      <p>
        <b>جوزپ بورل، نمایندۀ سیاست خارجی اتحادیۀ اروپا، در یکی از نخستین اظهارات خود خشونت های به کار گرفته شده توسط رژیم اسلامی ایران را علیه تظاهرکنندگان و معترضان این کشور در آبان ماه گذشته "غیرقابل قبول خوانده" و از "حقوق اساسی" مردم ایران برای "برپایی تظاهرات و بیان سرخوردگی هایشان در قبال وضعیت اقتصادی کشور" خود پشتیبانی کرده است.</b>
      </p>
      <p>مسئول سیاست خارجی اتحادیۀ اروپا قطع اینترنت توسط مقامات ایران را محکوم کرده و خواستار آزادی همۀ کسانی شده که به طور مسالمت آمیز برای بیان نارضایتی خود دست به اعتراض زدند.</p>
      <p>نمایندۀ سیاست خارجی اتحادیۀ اروپا همچنین از مقامات جمهوری اسلامی ایران خواسته است که شرایط انجام "تحقیقات شفاف و معتبر را برای روشن شدن شمار کشته شدگان و دستگیرشدگان اخیر در ایران" فراهم ساخته و برخورداری دستگیرشدگان از محاکمات قانونی و عادلانه را ضمانت کند.</p>
      <p>جوزپ بورل، تصمیم دولت ایران مبنی بر قطع یک هفته ای اینترنت در این کشور را جلوگیری از تبادل اخبار و محروم کردن شهروندان ایرانی از گردش آزادانۀ اطلاعات خوانده و افزوده است که این تصمیم "مصداق بارز نقض آزادی بیان است."</p>
      <p>نمایندۀ سیاست خارجی اتحادیۀ اروپا رژیم ایران را به رعایت حقوق بشر و حقوق بنیادین مردم ایران از جمله آزادی بیان و برگزاری تجمعات فراخوانده است.</p>
      <p>مسئول سیاست خارجی اتحادیۀ اروپا سپس تصریح کرده است که برغم همۀ هشدارها که رژیم اسلامی ایران را به خویشتنداری در به‌کارگیری خشونت علیه مردم فراخواندند، هم شواهد نشان می دهند که نیروهای امنیتی و نظامی جمهوری اسلامی ایران خشونتی گسترده علیه تظاهرکنندگان این کشور به کار گرفتند که در نتیجۀ آن "شمار بالایی از شهروندان کشته و زخمی یا دستگیر شدند." مسئول سیاست خارجی اتحادیۀ اروپا در پایان گفته است که از نظر این اتحادیه و دولت های عضو آن به کارگیری گستردۀ خشونت و زور علیه تظاهرکنندگان غیرقابل قبول است.</p>
      <p>سازمان عفو بین الملل در آخرین گزارش خود شمار کشته شدگان اعتراض های آبان‌ماه در ایران را دست کم ۲٠٨ نفر اعلام کرد و در عین حال شمار واقعی قربانیان سرکوب اعتراض های اخیر در ایران را به مراتب بیشتر از این برآورد خواند و افزود که رفتار جمهوری اسلامی ایران در قبال معترضان و به کارگیری خشونت علیه آنان مصداق "توهینی شرم آور به زندگی انسان ها" بوده است.</p>
      <p>بریان هوک نمایندۀ ویژه آمریکا در امور ایران گفته است که دست کم هزار نفر در اعتراض های آبان ماه در ایران توسط حکومت اسلامی ایران کشته شدند. علی ربیعی، سخنگوی دولت حسن روحانی، گفته است که آمار کشته شدگان بعد از "تفکیک" اعلام خواهد شد بی آنکه توضیحی در اینباره بدهد.</p>
    </article>
  </body>
</html>