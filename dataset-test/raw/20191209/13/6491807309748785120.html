<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/komentari/brekzit-ili-nov-referendum-otgovort-v-chetvrtk"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T13:46:02+00:00"/>
    <meta property="og:title" content="Брекзит или нов референдум? Отговорът - в четвъртък"/>
    <meta property="og:description" content="Брекзит или нов референдум? С вота си на предсрочните парламентарни избори на 12 декември британците ще решат отново бъдещето на своите отношения с ЕС. Ето различните сценарии:"/>
  </head>
  <body>
    <article>
      <h1>Брекзит или нов референдум? Отговорът - в четвъртък</h1>
      <address>
        <time datetime="2019-12-09T13:46:02+00:00">09 Dec 2019, 13:46</time>
      </address>
      <p>Брекзит или нов референдум? С вота си на предсрочните парламентарни избори на 12 декември британците ще решат отново бъдещето на своите отношения с ЕС. Ето различните сценарии:</p>
      <p>
        <b>Борис Джонсън печели</b>
      </p>
      <p>Премиерът еврофоб Борис Джонсън свика тези избори, след като загуби мнозинството си в парламента след разногласия с малкия си - северноирландски съюзник - Демократичната юнионистка партия (ДЮП) и вътре в самата Консервативна партия, под каква форма да се състои Брекзит, одобрен през юни 2016 г. от 52 на сто от британците.</p>
      <p>Проучванията на общественото мнение му отреждат достатъчен брой депутати, за да прокара през парламента споразумението за развода, което е договорил с Брюксел и да осъществи Брекзит на предвидената дата - 31 януари.</p>
      <p>Но сагата няма да свърши дотам: нищо няма да се промени в краткосрочен план поради преходния период, предвиден в споразумението за развода, за да смекчи шока от излизането от ЕС. Освен това Лондон ще има срок до 31 декември 2020 г., за да договори бъдещите си отношения с европейския клуб.</p>
      <p>Този срок обаче изглежда вече почти невъзможно да бъде спазен, тъй като подобни преговори обикновено отнемат години. Експертите вече залагат за удължаване на преходния период.</p>
      <p>
        <b>Правителство на малцинството</b>
      </p>
      <p>Водещата опозиционна партия - лейбъристката, изостава в социологическите изследвания и нито едно не предвижда убедителна победа за нея. Тя обаче би могла за сметка на това да събере достатъчно гласове, за да осуети консервативно мнозинство.</p>
      <p>Тогава лидерът на партията Джереми Корбин, видимо клонящ наляво, би влязъл в конкуренция с Борис Джонсън за сформирането на ново правителство, което по принуда ще има нужда от подкрепата на една от по-малките партии.</p>
      <p>През 2017 г. предшественичката на Джонсън - Тереза Мей, беше принудена да се съюзи със северноирландските юнионисти, за да си осигури мнозинство. Този път обаче ДЮП е твърдо против сключеното от Джонсън споразумение за Брекзит, което дава на Северна Ирландия различен статут от този на останалата част на страната.</p>
      <p>Лейбъристите дадоха да се разбере, че ще се опитат да управляват сами, но застъппниците на идеята за независимост от Шотландската национална партия заявиха, че са готови да подкрепят евентуално правителство на Корбин, при условие, че той разреши нов референдум за независимост на Шотландия, след неуспешния вот през 2014 г.</p>
      <p>
        <b>Втори референдум</b>
      </p>
      <p>Лейбъристите обещаха да предоговорят споразумението с ЕС, ключено от Борис Джонсън, и да подложи резултата на референдум в срок от шест месеца след идването им на власт.</p>
      <p>Джереми Корбин уверява, че ще остане неутрален, но други членове на лейбъристкото ръководство казват, че ще водят кампания за оставане в ЕС.</p>
      <p>Шотландската национална партия, малката партия на либералдемократите и уелските националисти от Партията на Уелс ("Плайд Къмри") са анти-Брекзит.</p>
      <p>Сондажите показват, че британците също остават разделени по въпроса, макар и с известен уклон в полза на "Оставане" (Remain).</p>
      <p>
        <b>Франс прес / БТА</b>
      </p>
      <related>
        <h4>още по темата</h4>
        <a href="https://www.manager.bg/politika/dzhonsn-i-korbin-krstosaha-shpagi-za-brekzit-v-posledniya-predizboren-debat"/>
        <a href="https://www.manager.bg/politika/britanski-miliarder-podkrepyashch-brekzita-dari-1-mln-paunda-na-premiera-boris-dzhonsn"/>
        <a href="https://www.manager.bg/svyat/dzhonsn-i-farazh-byaha-zameneni-s-ledeni-skulpturi-po-vreme-na-tv-debat-za-klimata"/>
      </related>
    </article>
  </body>
</html>