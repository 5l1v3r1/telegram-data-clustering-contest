<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportacentrs.com/hokejs/latvijas_izlases/09122019-pirmas_biletes_uz_2021_gada_pc_hokeja_bus"/>
    <meta property="og:site_name" content="Sportacentrs.com"/>
    <meta property="article:published_time" content="2019-12-09T13:15:00+00:00"/>
    <meta property="og:title" content="Karsums: &quot;Znaroks mani sauca arī uz Sanktpēterburgas SKA&quot;"/>
    <meta property="og:description" content="Tirdzniecības centru vada pasaules čempionātu rīkojošās organizācijas valdes locekļa sieva"/>
  </head>
  <body>
    <article>
      <h1>Karsums: "Znaroks mani sauca arī uz Sanktpēterburgas SKA"</h1>
      <address>
        <time datetime="2019-12-09T13:15:00+00:00">09 Dec 2019, 13:15</time>
      </address>
      <p>2021. gada pasaules čempionāta hokejā Rīgas spēles rīkojošā organizācija “Hokeja akadēmija” un tirdzniecības centrs “Domina Shopping” pirmdien parakstījuši sadarbības līgumu, kura ietvaros nākamo divu gadu laikā rīkos dažādas kopīgas aktivitātes, popularizējot šo prestižo sporta pasākumu. Kad sāksies biļešu tirdzniecība, pirmās divas dienas tās būs iespējams iegādāties vienīgi šajā lielveikalā.</p>
      <p>Plānots, ka biļešu tirdzniecība sāksies 2020. gada oktobrī un pirmās divas dienas pēc biļešu tirdzniecības uzsākšanas tās uz Rīgas spēlēm būs nopērkamas tikai tirdzniecības centrā "Domina Shopping" (Rīgā, Ieriķu ielā 3).</p>
      <p>"Hokejs latviešiem ir sirdī – to zina visa pasaule, jo tieši fani no Latvijas vienmēr izceļas ar savu patriotisko un izkopto jušanu līdzi. Tāpēc mums ir liels pagodinājums kļūt par mūsu cilvēkiem, pilsētai un valstij tik nozīmīga notikuma atbalstītāju un 2021. gada pasaules hokeja čempionāta oficiālo tirdzniecības centru. Vienlaikus partnerība ar pasaules čempionātu hokejā ir arī drošs pieteikums tam, ka "Domina" arvien vairāk fokusēsies uz sporta tematikai veltītiem pasākumiem," saka tirdzniecības centra direktore Dina Bunce. "Noslēdzot šo nozīmīgo sadarbības līgumu, varam droši teikt, ka "Dominas" tēma ir sports. Atbalstām un atbalstīsim sporta norises - arvien biežāk mūsu tirdzniecības centrā notiks dažādi informatīvi, iesaistoši un izklaidējoši sporta pasākumi.”</p>
      <p>"Pēc nepilniem diviem gadiem Rīgā notiks grandiozi hokeja svētki – pilsēta uzņems pasaules labākos spēlētājus, trenerus, hokeja profesionāļus, simtus tūkstošus līdzjutēju no Latvijas un pasaules. Esmu pārliecināts, ka hokeja čempionāts tiks noorganizēts augstā līmenī, jau šobrīd norit aktīva darbu plānošana un ieceru realizācija. Tieši tādēļ mums ir nepieciešami labākie sadarbības partneri, lai kopā sasniegtu izvirzītos mērķus,” stāsta Latvijas Hokeja federācijas prezidents Aigars Kalvītis.</p>
      <p>85. pasaules čempionāts hokejā notiks 2021.gadā no 7. līdz 23.maijam un tas tiks aizvadīts divās valstīs – Latvijas galvaspilsētā Rīgā (Arēnā Rīgā) un Baltkrievijas galvaspilsētā Minskā (Minsk-Arena). Rīgā notiks apakšgrupu spēles un ceturtdaļfināli, bet Minskā apakšgrupu mači, ceturtdaļfināli, pusfināli un fināls. Rīga jau vienu reizi ir bijusi par mājvietu pasaules čempionātam hokeja A divīzijā - 2006.gadā no 5. līdz 21. maijam turnīrs notika "Arēnā Rīga" un "Skonto" hallē. Toreiz Latvijas izlase ieguva 10. vietu.</p>
    </article>
  </body>
</html>