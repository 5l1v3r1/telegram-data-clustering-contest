<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bonaire.nu/2019/12/09/ez-air-start-commerciele-vluchten-naar-colombia/"/>
    <meta property="og:site_name" content="Bonaire.Nu"/>
    <meta property="article:published_time" content="2019-12-09T13:35:28+00:00"/>
    <meta property="og:title" content="EZ Air start commerciële vluchten naar Colombia"/>
    <meta property="og:description" content="EZ Air start commerciële vluchten naar Colombia"/>
  </head>
  <body>
    <article>
      <h1>EZ Air start commerciële vluchten naar Colombia</h1>
      <address>
        <time datetime="2019-12-09T13:35:28+00:00">09 Dec 2019, 13:35</time>
      </address>
      <figure>
        <img src="https://bonaire.nu/wp-content/uploads/2019/12/2019-11-19-08.30.23-1024x768.jpg"/>
      </figure>
      <p>Kralendijk- Lokale luchtvaartmaatschappij EZ Air start, na een periode van bijna een jaar aan voorbereidingen, de commerciële vluchten naar Colombia. Het gaat daarbij in eerste instantie om twee wekelijkse verbindingen tussen Curaçao en Barranquilla met ingang van 14 januari 2020, waarbij volgens EZ Air directeur René Winkel sprake is van een welhaast naadloze aansluiting op vluchten vanuit en naar Bonaire.</p>
      <p>Aan de vluchten ging een lange periode van voorbereidingen vooraf. EZ Air moest enkele maanden terug al een presentatie houden bij de luchtvaartautoriteit om toestemming te krijgen voor het uitvoeren van de vluchten. Daarnaast voert Aeronáutica Civil ook een assessment uit om te kijken of aan alle voorwaarden is voldaan; niet alleen daar waar het gaat om documentatie, maar ook als het gaat om luchtwaardigheid en onderhoud van de toestellen.</p>
      <p>Volgens Sueyenne Dammerman, binnen EZ Air verantwoordelijk voor het commerciële gedeelte van de operatie moest de maatschappij intern ook het nodige huiswerk doen. “Vóór de start van onze operatie op 23 december van dit jaar hebben we een reserveringssysteem aangeschaft, dat bij nader inzien niet leverde wat wij wilden. Ook de ervaringen van onze passagiers bij het online boeken, waren niet onverdeeld positief”. Sinds de overschakeling naar een nieuw systeem per 1 november jongsleden werkt het boekingssysteem vele malen effectiever en krijgt de luchtvaarmaatschappij nu juist complimenten van passagiers die van achter hun eigen computer boeken.</p>
      <p>
        <b>Kosten</b>
      </p>
      <p>Volgens Winkel zullen tickets vanuit Bonaire naar Barranquilla vanaf rond de 500 dollar kosten en daarmee dus niet direct goedkoop zijn. “Wij krijgen nog wel eens kritiek op de prijzen. Passagiers wijzen op het feit dat zij voor 700 of 800 dollar ook naar Nederland kunnen vliegen”. Volgens Winkel gaat die vergelijking echter niet op. “Het onderhouden van vluchten tussen deze eilanden is een enorm kostbare <i>business. </i>Wij hebben enorme uitgaven moeten doen aan de aanschaf en het onderhoud van de vliegtuigen. Daarnaast hebben de relatief hoge luchthavenbelastingen en die diensten van de luchtverkeersleiding een enorme impact op de prijs van een ticket”. Winkel wijst erop dat de die bij maatschappijen zoals EZ Air moeten worden uitgesmeerd over een kleine groep van maximaal 18 passagiers.</p>
      <p>“Wat wij onze passagiers wel bieden is een snelle, directere verbinding en een persoonlijke service. Wij vliegen, de tussenlanding op Curacao meegerekend, in amper 2 uur en 15 minuten van Bonaire naar Barranquilla en de vluchten vertrekken in de ochtenduren. Dit betekent in de praktijk dat passagiers vóór het middaguur in Barranquilla staan en omgekeerd in de middag weer terug zijn op Bonaire. Daarin zit hem de tijdswinst en dat maakt het vliegen met ons aantrekkelijk, in vergelijking met het vliegen met de grotere maatschappijen via Curaçao”, zegt Winkel tot slot.</p>
      <p>Voor de nieuwe vluchten kan worden geboekt op de kantoren van EZ Air en online via www.flyezair.com</p>
      <p>Aantal keer gelezen 94</p>
    </article>
  </body>
</html>