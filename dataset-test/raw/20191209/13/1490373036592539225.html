<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/ceska-fotbalova-reprezentace-zapasy-jaroslav-silhavy-souperi-priprava_1912091309_mim"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T13:09:00+00:00"/>
    <meta property="og:title" content="Fotbalová reprezentace vyzve před Eurem Itálii a Rakousko. ‚Věřím, že nás prověří,‘ říká Šilhavý"/>
    <meta property="og:description" content="Češi vstoupí do ME 15. června v Glasgow soubojem s vítězem play-off Ligy národů C, jímž bude Skotsko, Norsko, Srbsko nebo Izrael."/>
  </head>
  <body>
    <article>
      <h1>Fotbalová reprezentace vyzve před Eurem Itálii a Rakousko. ‚Věřím, že nás prověří,‘ říká Šilhavý</h1>
      <address><time datetime="2019-12-09T13:09:00+00:00">09 Dec 2019, 13:09</time> by <a rel="author">ČTK</a></address>
      <p>
        <b>Čeští fotbaloví reprezentanti nastoupí před mistrovstvím Evropy v přípravném zápasu v Itálii (4. června) a v generálce se doma utkají s dalším účastníkem Eura 2020 Rakouskem (7. června). Svěřenci trenéra Jaroslava Šilhavého budou během šampionátu bydlet v Edinburghu.</b>
      </p>
      <p>Češi vstoupí do ME 15. června v Glasgow soubojem s vítězem play-off Ligy národů C, jímž bude Skotsko, Norsko, Srbsko nebo Izrael. Na stejném místě se 19. června střetnou s Chorvatskem a základní skupinu D uzavřou na londýnském stadionu Wembley 23. června proti domácí Anglii.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-reprezentace-euro-2020-vstupenky-prodej-ceny_1912041321_tat"/>
      </related>
      <p>Národní tým se sejde 30. května v Praze a o den později odletí na tréninkový kemp do Itálie. Tam vyzve domácí čtyřnásobné světové šampiony, kteří v kvalifikační skupině vyhráli všech deset zápasů. Do Česka se reprezentace vrátí 6. června a den nato nastoupí proti Rakousku pravděpodobně v Praze.</p>
      <p>„Oba jsou to výborní soupeři. Přesně takoví, kteří nás čekají na Euru. Jsem spokojený a věřím, že nás tyto týmy prověří,“ řekl kouč Šilhavý na tiskové konferenci.</p>
      <h3>Termín známý, lokalita ne</h3>
      <p>Zatím není jisté, kde se zápas s Itálií uskuteční. „Sami to nevíme. Intenzivně spolupracujeme s italskou stranou a hledáme vhodné místo pro přípravný kemp z pohledu našeho národního týmu a hledáme i variantu stadionu, na kterém s nimi utkání odehrajeme. Budeme se to snažit zprostředkovat co nejrychleji,“ uvedl předseda Fotbalové asociace ČR Martin Malík.</p>
      <p>Češi nebudou během šampionátu ubytovaní v Glasgow, protože si ho zarezervovalo skotské národní mužstvo jako případný pořadatel Eura. Ve hře bylo i další skotské město Sterling, ale přednost dostal Edinburgh.</p>
      <p>„Já tím, že jsem ve Skotsku nějakou dobu působil, tak to tam dobře znám. Edinburgh je necelou hodinu cesty po dálnici do Glasgow. Využijeme hotel Courtyard Edinburgh West přímo vedle tréninkového centra. Nemusíme tam jezdit autobusem, hráči si vezmou věci do ruky a za dvě minuty jsme na hřišti,“ řekl manažer reprezentace Libor Sionko.</p>
      <p>„Ve sportovním středisku Oriam jsou veškeré vymoženosti přes umělou trávu pod zastřešením, po fitness a regenerační věci. Za nás ideální varianta,“ dodal bývalý hráč Glasgow Rangers.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-reprezentace-euro-2020-los-skupina-d-cesko-anglie-chorvatsko-karel_1912010914_tat"/>
        <a href="https://www.irozhlas.cz/sport/fotbal/euro-2020-los-ceska-fotbalova-reprezentace-anglie-chorvatsko_1911301853_kro"/>
        <a href="https://www.irozhlas.cz/sport/fotbal/fotbal-euro-2020-kvalifikace-ceska-reprezentace-statistika-historie_1911181751_tat"/>
      </related>
    </article>
  </body>
</html>