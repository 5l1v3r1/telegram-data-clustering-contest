<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793358/%D8%AC%D9%88%D9%87%D8%B1-%D8%B2%DB%8C%D8%B3%D8%AA%DB%8C-%D8%AA%D9%88%D8%B3%D8%B7-%D9%85%D8%AD%D9%82%D9%82%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D8%B7%D8%B1%D8%A7%D8%AD%DB%8C-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:08:01+00:00"/>
    <meta property="og:title" content="جوهر زیستی توسط محققان ایرانی طراحی شد"/>
    <meta property="og:description" content="«چالش فناوری جوهرهای زیستی برای چاپ زیستی» به مراحل پایانی خود نزدیک شد تا پس از آن پرینترهای زیستی با جوهرهای طراحی شده توسط محققان ایرانی کار چاپ را انجام دهند."/>
  </head>
  <body>
    <article>
      <h1>جوهر زیستی توسط محققان ایرانی طراحی شد</h1>
      <address><time datetime="2019-12-09T13:08:01+00:00">09 Dec 2019, 13:08</time> by <a rel="author" href="https://www.mehrnews.com/archive?jr=184" target="_blank">معصومه بخشی پور</a></address>
      <p>به گزارش <a href="https://www.mehrnews.com/">خبرگزاری مهر</a> به نقل از معاونت علمی و فناوری ریاست جمهوری، شهریور ماه سال جاری فراخوان دریافت طرح برای این چالش توسط مرکز راهبردی فناوری‌های همگرا معاونت علمی و فناوری ریاست جمهوری منتشر شد. پس از پایان مهلت ارسال ارزیابی تیم‌های شرکت‌کننده آغاز شد. بیش از ۱۰ تیم برای شرکت در چالش انتخاب شدند و در مجموع ۱۷ جوهر توسط این تیم‌ها پیشنهاد شده است.</p>
      <p>در حال حاضر این تیم‌ها در حال انجام تست‌های قابلیت چاپ، زنده مانی سلول و تخریب پذیری جوهرهای خود هستند تا به زودی با پایان این چالش جوهرهای طراحی شده ایرانی برای تجاری‌سازی معرفی شوند.</p>
      <p>برای توسعه بافت‌ها بهره‌مندی از جوهر مناسب گلوگاه محسوب می‌شود. گلوگاهی که دسترسی به آن محدود است و علاوه بر این در دنیا نیز جوهرها زیستی تنوع کمی دارند. پس این حرکت گامی برای رهایی از این محدودیت‌ها است.</p>
      <p>در حال حاضر محققان از جوهرهای زیستی وارداتی استفاده می‌کنند. این رویداد سعی بر همگرا کردن تحقیقات دانشگاهی به توسعه جوهرهای زیستی تجاری دارد که علاوه بر رفع نیاز داخل، ظرفیتی برای تولید و فروش یافته‌های پژوهشگران در بازارهای بین‌المللی ایجاد کند.</p>
      <p>بر اساس این گزارش، در مهندسی بافت به عنوان روشی نسبتا جدید، تلاش می‌شود تا بافت‌­های زنده از سلول­‌های خود بیمار، در محیط آزمایشگاهی ایجاد شوند و سپس به بدن فرد مورد نظر انتقال داده شوند.</p>
      <p>یکی از جدیدترین روش‌ها در این حوزه تحقیقاتی، استفاده از چاپگرهای زیستی به منظور چاپ بافت زنده است.</p>
      <p>در این روش، قابلیت طراحی داربست‌های مهندسی شده با استفاده از ابزارهای پیشرفته با قابلیت ایجاد هندسه‌های پیچیده متناسب با بافت مورد نظر، وجود دارد. برای رسیدن به یک چاپ مناسب در این روش، اجزای مختلفی باید در هماهنگی با یگدیگر فراهم شوند.</p>
      <p>یکی از مهمترین و حیاتی‌­ترین اجزا در چاپ زیستی، جوهر زیستی است. جوهرهای زیستی عبارتند از موادی با قابلیت چاپ شدن توسط چاپگرهای زیستی و همچنین تقلید ساختار ماتریس خارج سلولی در جهت افزایش اتصال، رشد و تمایز سلول­‌های زنده. به همین دلیل، توسعه‌ جوهرهای زیستی متفاوت با قابلیت­‌های اختصاصی از اهمیت بالایی برخوردار است.</p>
    </article>
  </body>
</html>