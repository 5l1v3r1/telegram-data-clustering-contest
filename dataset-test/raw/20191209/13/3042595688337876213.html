<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/den-yngste-jenta-er-utenfor-livsfare/71911359"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T13:54:56+00:00"/>
    <meta property="og:title" content="Den yngste jenta er utenfor livsfare"/>
    <meta property="og:description" content="Den yngste jenta som ble hentet opp av vannet i Tromsø, er utenfor umiddelbar livsfare."/>
  </head>
  <body>
    <article>
      <h1>Den yngste jenta er utenfor livsfare</h1>
      <h2>Den yngste jenta som ble hentet opp av vannet i Tromsø, er utenfor umiddelbar livsfare.</h2>
      <address><time datetime="2019-12-09T13:54:56+00:00">09 Dec 2019, 13:54</time> by <a rel="author">Jesper Nordahl Finsveen</a></address>
      <p>Politiet opplyser at den yngste jenta, født i 2018, som ble hentet opp av vannet i Tromsø, fortsatt får behandling på Rikshospitalet.</p>
      <p>
        <b>- Status mandag ettermiddag er at tilstanden til jenta er uavklart, men stabil. Hun er utenfor umiddelbar livsfare, skriver politiet i en pressemelding.</b>
      </p>
      <p>Kvinnen som ble hentet opp av sjøen i Tromsø med sine tre døtre i forrige uke, døde av drukning og nedkjøling, viser den foreløpige obduksjonsrapporten.</p>
      <p>Det opplyser politiet i en pressemelding.</p>
      <p>Den nå avdøde mora i 20-åra er siktet for drap på sine to eldste døtre, og drapsforsøk på den minste, etter at hun og de tre barna hennes ble funnet livløse i vannet ved Fagerenga i Tromsø.</p>
      <h3>Begravelse tirsdag</h3>
      <p>Kvinnen og de to avdøde døtrene skal etter planen begraves i Tromsø tirsdag.</p>
      <p>Ifølge bistandsadvokat Erik Ringberg <a href="https://www.dagbladet.no/nyheter/800-har-besokt-tromso-faren/71907692">planlegger barnas far å reise til Tromsø tirsdag for begravelsen</a>. Så reiser han tilbake til Oslo for å våke over sin yngste datter samme kveld.</p>
      <p>
        <b>- Planen er at alle tre skal begraves på tirsdag. Det er hans høyeste ønske, sa Ringberg til Dagbladet søndag.</b>
      </p>
      <p>Mannen har status som vitne i saken. Han ble avhørt mandag kveld, og etter det har han hatt samtaler med politiet på telefon.</p>
      <p>Dette er en situasjon hvor man tar en dag av gangen, sier advokaten.</p>
      <p>- Det er selvfølgelig en svært krevende situasjon å være i, men han prøver ut fra forholdene og med all støtten han får, å gjøre det beste han kan, sier Ringberg.</p>
      <h3>Observerte barnevogn</h3>
      <p>Kvinnen og de tre barna dro fra hjemmet sitt rundt klokka 16.00 mandag i forrige uke.</p>
      <p>Politiet har opplysninger om at barnevogna ble observert på en gangvei ved åstedet på Fagereng klokka 16.30 samme ettermiddag.</p>
      <p>Klokka 17.28 fikk politiet inn den sikre observasjonen om fire livløse personer i sjøen omkring åtte kilometer unna familiens hjem.</p>
    </article>
  </body>
</html>