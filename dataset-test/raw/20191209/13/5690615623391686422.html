<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840280-nimechchina-zaklikaye-rosiyu-do-kompromisu-po-donbasu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T13:15:00+00:00"/>
    <meta property="og:title" content="Німеччина закликає Росію до компромісу по Донбасу"/>
    <meta property="og:description" content="КИЇВ. 9 грудня. УНН. У питанні демілітаризації Україна пішла назустріч, тепер черга за Москвою, вважає глава МЗС ФРН Хайко Маас. Він нагадав, що поліпшення …"/>
  </head>
  <body>
    <article>
      <h1>Німеччина закликає Росію до компромісу по Донбасу</h1>
      <address><time datetime="2019-12-09T13:15:00+00:00">09 Dec 2019, 13:15</time> by <a rel="author">Марк Омелянюк</a></address>
      <p><b>КИЇВ. 9 грудня. УНН.</b> У питанні демілітаризації Україна пішла назустріч, тепер черга за Москвою, вважає глава МЗС ФРН Хайко Маас. Він нагадав, що поліпшення відносин РФ з Європою багато в чому залежить від ситуації навколо України. Про це він заявив у інтерв'ю німецькому виданню <a href="https://www.deutschlandfunk.de/aussenminister-maas-zur-ukraine-mit-selenskyj-ist-neue.694.de.html?dram:article_id=465349">Deutschlandfunk</a>, інформує <b>УНН</b>.</p>
      <p>Перед відкриттям саміту в "нормандському форматі" міністр закордонних справ ФРН Хайко Мас закликав Росію піти назустріч Україні в пошуках політичного рішення по Донбасу.</p>
      <p>"Президент України Володимир Зеленський зробив явний крок вперед в питанні демілітаризації, тепер ми, очевидно, очікуємо того ж від Росії", - сказав Маас.</p>
      <p>Німецький міністр висловив надію на те, що обидві сторони продемонструють готовність зробити рішучі кроки для досягнення міцного миру на Сході України. Маас зазначив, що Росія повинна бути зацікавленою ​​проявити готовність до миру і в міжнародному плані, оскільки, як пояснив глава МЗС ФРН, відносини між Європою та Росією в значній мірі залежать від того, як буде розвиватися ситуація з врегулюванням конфлікту навколо України.</p>
      <p>Нагадаємо, 9 грудня відбудеться зустріч Президента України Володимира Зеленського із своїми колегами з Франції, Німеччини та Росії - у <a href="https://www.unn.com.ua/uk/news/1840208-samit-normandskoyi-chetvirki-proyde-sogodni-u-parizhi">"нормандському форматі" - у Парижі.</a></p>
      <p>Згідно з графіком очікується, що о 14:55 <a href="https://www.unn.com.ua/uk/news/1840160-bez-putina-zyavivsya-utochneniy-grafik-zustrichey-zelenskogo-u-parizhi">Зеленський прибуде до Єлисейського палацу</a>. Перед безпосереднім початком зустрічі лідерів у "нормандському форматі" Президент України зустрінеться зі своїм колегою з Франції Еммануелем Макроном о 15:05.</p>
      <p>Очікується, що пізніше Зеленський проведе аналогічну зустріч з канцлером Німеччини Ангелою Меркель о 15:30.</p>
      <p>Вже безпосередньо о 16:00 має початися зустріч лідерів країн-учасниць "нормандського формату". Після цього, о 18:45 відбудеться зустріч лідерів країн-учасниць "нормандського формату" з представниками ЗМІ. </p>
    </article>
  </body>
</html>