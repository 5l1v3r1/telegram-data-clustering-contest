<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/kerkira/laiki-syspeirosi-sta-anaptyxiaka-salonia-i-pin-alla/"/>
    <meta property="og:site_name" content="ert.gr"/>
    <meta property="article:published_time" content="2019-12-09T13:01:15+00:00"/>
    <meta property="og:title" content="Λαική Συσπείρωση: Στα «αναπτυξιακά σαλόνια» η ΠΙΝ αλλά …"/>
    <meta property="og:description" content="Ακόμη μια εκπροσώπηση της περιφερειακής αρχής στα διεθνή “αναπτυξιακά σαλόνια”. Μετά την παρουσία στην WTM του Λονδίνου, τη Μασσαλία, μετά το Save Corfu η Περιφέρεια Ιονίων Νήσων φωτογραφήθηκε στη διεθνή έκθεση οπτικοακουστικών παραγωγών FOCUS στο Λονδίνο. Ανακοινώθηκε μάλιστα και η ίδρυση film office στην Κέρκυρα!!! Όπως είχε δεσμευτεί προεκλογικά η κ. Κράτσα, πρόθεσή της είναι η προβολή των νησιών μας για προσέλκυση επενδυτών και η αύξηση της επιχειρηματικότητας. Από την άλλη το Περιφερειακό Συμβούλιο συνεδριάζει συνεχώς είτε ως έκτακτο είτε ως τακτικό. Με προχειρότητα, κυρίως με διαχειριστικά θέματα και με παρεμβάσεις αναγκαίες μετά από τις φυσικές καταστροφές. Ποτέ με ένα ολοκληρωμένο σχεδιασμό, στόχους και εξασφάλιση χρηματοδότησης. Αντίθετα με έναν προϋπολογισμό χωρίς κανένα νέο έργο, κουτσουρεμένο και προσαρμοσμένο στην πολιτική των περικοπών. Σε υποδεέστερη πάντα θέση τα χρόνια ζητήματα που αναδεικνύει συνεχώς η Λαϊκή Συσπείρωση και επιζητεί επιμόνως από την τοπική και κεντρική διοίκηση να κάνουν το δικό…"/>
  </head>
  <body>
    <article>
      <h1>Λαική Συσπείρωση: Στα «αναπτυξιακά σαλόνια» η ΠΙΝ αλλά …</h1>
      <address><time datetime="2019-12-09T13:01:15+00:00">09 Dec 2019, 13:01</time> by <a rel="author">Μαρία Παγκράτη</a></address>
      <p>Ακόμη μια εκπροσώπηση της περιφερειακής αρχής στα διεθνή “αναπτυξιακά σαλόνια”. Μετά την παρουσία στην WTM του Λονδίνου, τη Μασσαλία, μετά το Save Corfu η Περιφέρεια Ιονίων Νήσων φωτογραφήθηκε στη διεθνή έκθεση οπτικοακουστικών παραγωγών FOCUS στο Λονδίνο. Ανακοινώθηκε μάλιστα και η ίδρυση film office στην Κέρκυρα!!!<br/>Όπως είχε δεσμευτεί προεκλογικά η κ. Κράτσα, πρόθεσή της είναι η προβολή των νησιών μας για προσέλκυση επενδυτών και η αύξηση της επιχειρηματικότητας.<br/>Από την άλλη το Περιφερειακό Συμβούλιο συνεδριάζει συνεχώς είτε ως έκτακτο είτε ως τακτικό. Με προχειρότητα, κυρίως με διαχειριστικά θέματα και με παρεμβάσεις αναγκαίες μετά από τις φυσικές καταστροφές.<br/>Ποτέ με ένα ολοκληρωμένο σχεδιασμό, στόχους και εξασφάλιση χρηματοδότησης. Αντίθετα με έναν προϋπολογισμό χωρίς κανένα νέο έργο, κουτσουρεμένο και προσαρμοσμένο στην πολιτική των περικοπών.<br/>Σε υποδεέστερη πάντα θέση τα χρόνια ζητήματα που αναδεικνύει συνεχώς η Λαϊκή Συσπείρωση και επιζητεί επιμόνως από την τοπική και κεντρική διοίκηση να κάνουν το δικό τους “focus” προς επίλυσή τους.<br/>Τα αντιπλημμυρικά έργα, η αντιπυρική προστασία, η αντισεισμική θωράκιση, η οδοποιία, τα λιμάνια, τα σχολικά κτίρια, αθλητικά και πολιτιστικά κέντρα, η Υγεία των κατοίκων, φαίνεται, για μια ακόμη φορά, δεν αξίζουν την προβολή και την ανάδειξη ως κύρια προβλήματα που μαστίζουν την περιφέρειά μας.<br/>Πιθανόν η νέα Περιφερειακή αρχή να φαντασιώνεται, ότι κρύβοντας τα κάτω από το χαλί και επιδιώκοντας την προβολή των νησιών μας μέσω κινηματογραφικών τηλεοπτικών και οπτικοακουστικών παραγωγών θα επιλυθούν από μόνα τους. Δεν μας διαφεύγει δε, ότι η Περιφερειακή αρχή, που υποκλίνεται στους αγοραίους όρους της ελεύθερης οικονομίας, μπορεί να προσφέρει τον πολιτισμό του τόπου μας ως προϊόν ίσης αξίας με τα καταναλωτικά αγαθά, προκειμένου να ικανοποιήσει τις ορέξεις των επενδυτών και προς χάρη της «ανάπτυξης».<br/>Ελπίζουμε μόνον να μην υπάρξει πρόθεση να αξιοποιηθούν ιστορικοί χώροι για τη δημιουργία ταινιών που θα υποβιβάζουν την πολιτισμική και ιστορική μας κληρονομιά. Ελπίζουμε να μη δούμε το φρούριο και το Λαζαρέτο να γίνουν η έδρα κάποιου Εμίρη….<br/>Εμείς, ως Λαϊκή Συσπείρωση, προς πείσμα της “βιώσιμης ή δίκαιης ανάπτυξής” τους, θα είμαστε εδώ, να κάνουμε το δικό μας focus προς χάρη των πολιτών των νησιών μας των αναγκών και των δικαιωμάτων τους αλλά και της αξιοπρεπούς υποδοχής των επισκεπτών μας.</p>
      <p>ΥΓ. Ίδρυση film office είχε ανακοινώσει ο κ. Παππάς ( υπουργός ΣΥΡΙΖΑ) με την κ Δούρου στην Περιφέρεια Αττικής! Ίδρυση film office έχει εξαγγείλει στις 30/10/19 και ο δήμος Κεντρικής Κέρκυρας &amp; Διαποντίων νήσων! (ίσως κάνουμε δύο).</p>
      <p>Αυτές είναι οι προτεραιότητες του ΕΣΠΑ, της ΕΕ, των κυβερνήσεων και της περιφερειακής Αρχής. Είναι όμως οι δικές μας!!!</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/kerkira/kerkyra-dyo-syllipseis-nearon-gia-klopes/"/>
        <a href="https://www.ert.gr/perifereiakoi-stathmoi/kerkira/kerkyra-synantisi-p-varoycha-me-to-s-zervopoylo/"/>
        <a href="https://www.ert.gr/perifereiakoi-stathmoi/kerkira/kerkyra-16-tonoi-roycha-kai-papoytsia-ston-kokkino-kado/"/>
        <a href="https://www.ert.gr/perifereiakoi-stathmoi/kerkira/kerkyra-anisychia-gia-tin-exoryxi-ydrogonanthrakon-apo-to-anypotakto-ionio/"/>
        <a href="https://www.ert.gr/perifereiakoi-stathmoi/kerkira/kerkyra-aitima-stirixis-ton-anapliroton-ypovallei-i-laiki-syspeirosi/"/>
        <a href="https://www.ert.gr/perifereiakoi-stathmoi/kerkira/kerkyra-poreia-foititon/"/>
      </related>
    </article>
  </body>
</html>