<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234297/"/>
    <meta property="og:site_name" content="Українська правда"/>
    <meta property="article:published_time" content="2019-12-09T13:33:39+00:00"/>
    <meta property="og:title" content="Соратник Труби та його пособник вийшли під заставу"/>
    <meta property="og:description" content="Фігуранти справи про шахрайство та пособництво у наданні неправомірної вигоди за закриття кримінального провадження колишній начальник Головного слідчого управління ГПУ Ігор Щербина та його пособник вийшли під заставу."/>
  </head>
  <body>
    <article>
      <h1>Соратник Труби та його пособник вийшли під заставу</h1>
      <address>
        <time datetime="2019-12-09T13:33:39+00:00">09 Dec 2019, 13:33</time>
      </address>
      <p>Фігуранти справи про шахрайство та пособництво у наданні неправомірної вигоди за закриття кримінального провадження колишній начальник Головного слідчого управління ГПУ Ігор Щербина та його пособник вийшли під заставу.</p>
      <p><b>Джерело:</b> прессекретар ВАКС Олеся Чемерис, "Українська правда"</p>
      <p><b>Пряма мова Чемерис</b>: "Ексспівробітник ГПУ вніс заставу ще у п’ятницю, а підприємець – нині у понеділок".</p>
      <p><b>Деталі:</b> Таким чином за Щербину внесли заставу трошки більше 2 мільйони гривень, а за підприємця (за даними ЗМІ – Валентин Шеченко) – 576 тисяч гривень, які перед тим присудив Вищий антикорупційний суд.</p>
      <p><b>Що передувало:</b> Слідчий суддя Вищого антикорупційного суду <a href="https://www.pravda.com.ua/news/2019/12/5/7233998/">частково задовольнив клопотання детектива </a>Національного антикорупційного бюро та обрав запобіжний захід ексначальнику Головного слідчого управління ГПУ Ігорю Щербині у вигляді тримання під вартою з альтернативою внесення застави у розмірі 2 130 100 грн. Пособнику суд обрав запобіжний захід у вигляді тримання під вартою з можливістю внесення 576 тисяч гривень. </p>
      <p>
        <b>Предісторія:</b>
      </p>
      <ul>
        <li>САП повідомила, що у Києві викрили ексслужбовця ГПУ, який за 150 тисяч доларів "обіцяв" закрити справу проти столичного забудовника. Пізніше стало відомо, що мова йде про Ігоря Щербину, який за даними експерта Реанімаційного пакету реформ Олександра Лємєнова, є кумом директора ДБР Романа Труби (сам Труба це заперечує).</li>
        <li>Слідством встановлено, що Щербина за посередництва підприємця вимагав зі столичного забудовника 150 тисяч доларів США неправомірної вигоди начебто для одного з керівників правоохоронних органів за закриття кримінального провадження, що розслідується територіальним управлінням ДБР стосовно цієї компанії.</li>
        <li><a href="https://www.pravda.com.ua/news/2019/12/3/7233697/">Труба заявив</a>, що про затримання свого "колишнього колеги з ГПУ" дізнався з новин, і запевнив, що до жодного криміналу не причетний.</li>
        <li>3 грудня президент Володимир<a href="https://www.facebook.com/zelenskiy95/posts/2397414013842294"> Зеленський  у своєму пості в Facebook </a>використав підозру Щербині (щодо нього вжив термін "права рука" Труби) як ще один аргумент на користь необхідності перезавантажити керівництво ДБР.  </li>
        <li>Того ж дня <a href="https://www.pravda.com.ua/news/2019/12/3/7233708/">Верховна Рада проголосувала </a>у другому читанні за президентський законопроєкт, що передбачає дочасне припинення повноважень голови Державного бюро розслідувань Романа Труби та його заступників.</li>
      </ul>
      <p>
        <b>Знати більше:<i> "<a href="https://www.pravda.com.ua/articles/2019/12/3/7233744/">Трубу зірвало. Як і за що Зеленський і Рада розігнали керівництво ДБР</a>"</i></b>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/12/9/7234251/"/>
        <a href="https://www.pravda.com.ua/news/2019/12/5/7233998/"/>
        <a href="https://www.pravda.com.ua/news/2019/12/3/7233690/"/>
      </related>
    </article>
  </body>
</html>