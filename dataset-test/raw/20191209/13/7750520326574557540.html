<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/molod-do-27-rokiv-zbyrayutsya-zvilnyty-vid-podatkiv.html"/>
    <meta property="og:site_name" content="1NEWS"/>
    <meta property="article:published_time" content="2019-12-09T13:07:54+00:00"/>
    <meta property="og:title" content="Молодь до 27 років збираються звільнити від податків"/>
    <meta property="og:description" content="Молодь до 27 років збираються звільнити від податків"/>
  </head>
  <body>
    <article>
      <h1>Молодь до 27 років збираються звільнити від податків</h1>
      <address>
        <time datetime="2019-12-09T13:07:54+00:00">09 Dec 2019, 13:07</time>
      </address>
      <p>
        <b>Комітет з питань молоді і спорту підтримує законопроєкт №2250-1 “Про внесення змін до Податкового кодексу України щодо сприяння працевлаштуванню молодих спеціалістів та внутрішньо переміщених осіб, зупиненню відтоку українських спеціалістів за кордон”, передає <a href="https://1news.com.ua/">1NEWS</a> з посиланням на <a href="https://rada.gov.ua/news/Novyny/185701.html">Інформаційне управління Апарату Верховної Ради</a>.</b>
      </p>
      <figure>
        <img src="https://1news.com.ua/wp-content/uploads/2019/12/molod.jpg"/>
      </figure>
      <p>“Комітет з питань молоді і спорту підтримує законопроєкт щодо сприяння працевлаштуванню молодих спеціалістів та внутрішньо переміщених осіб, зупиненню відтоку українських спеціалістів за кордон”, – ідеться в повідомленні.</p>
      <p>Зазначається, що законопроєкт №2250-1 передбачає внесення змін до Податкового кодексу, якими пропонується встановити нульову ставку податку на доходи фізичних осіб платників податків, які не досягли 27-річного віку. Проєкт також пропонує звільняти від оподаткування прибуток підприємств та організацій, у яких упродовж звітного періоду кількість внутрішньо переміщених осіб та/або осіб, які не досягли 27-річного віку, які мають там основне місце роботи, становить не менш як 50% працівників за умови, що фонд оплати праці таких осіб становить упродовж звітного періоду не менш як 25% суми загальних витрат на оплату праці, а також звільняти від сплати єдиного податку платників другої – четвертої груп, які відповідають зазначеним критеріям.</p>
      <p>“Під час обговорення члени Комітету зазначили, що ухвалення законопроєкту буде стимулювати роботодавців приймати на роботу молодь та сприятиме збільшенню зайнятості молоді. Крім того, молодь буде зацікавлена працювати в Україні, а не виїжджати на заробітки”, – зазначили в Інформуправлінні Апарату ВР.</p>
      <p>Водночас, на думку членів Комітету, при встановленні пільг мають бути визначені певні обмеження, а саме максимальна сума доходу платників податків віком до 27 років, що звільняються від сплати податку на доходи фізичних осіб.</p>
    </article>
  </body>
</html>