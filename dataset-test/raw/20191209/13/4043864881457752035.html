<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/12/9/7234294/"/>
    <meta property="og:site_name" content="Українська правда"/>
    <meta property="article:published_time" content="2019-12-09T13:30:00+00:00"/>
    <meta property="og:title" content="Пам'ятка президенту Зеленському: що важливо для України і які можуть бути наслідки нормандської зустрічі"/>
    <meta property="og:description" content="Будь-який сценарій нормандської зустрічі може бути обтяжений “джокером”, який дбайливо заготував Путін на індивідуальну зустріч із Зеленським. І незалежно від того, що привезе Зеленський з Парижу, нам всім потрібно бути готовими і далі відстоювати себе і свою країну. "/>
  </head>
  <body>
    <article>
      <h1>Пам'ятка президенту Зеленському: що важливо для України і які можуть бути наслідки нормандської зустрічі</h1>
      <address><time datetime="2019-12-09T13:30:00+00:00">09 Dec 2019, 13:30</time> by <a rel="author" href="https://www.pravda.com.ua/authors/575aa8a734022/" target="_blank">Леся Василенко</a></address>
      <p>
        <i>Напередодні зустрічі у Нормандському форматі<a href="https://www.pravda.com.ua/news/2019/12/9/7234248/"> 9 грудня у Парижі</a> у мене, як і у більшості українців, виникають два запитання:</i>
      </p>
      <ol>
        <li>
          <i>З яким порядком денним та вимогами <a href="https://www.pravda.com.ua/news/2019/12/9/7234285/">їде на цю зустріч</a> президент України Володимир Зеленський?</i>
        </li>
      </ol>
      <p>
        <i>та</i>
      </p>
      <ol>
        <li data-num="2">
          <i>Що буде після?</i>
        </li>
      </ol>
      <p>Виходячи виключно з інформації у відкритому доступі, можу сказати, що основний мінус <a href="https://www.pravda.com.ua/news/2019/12/7/7234144/">плану Зеленського</a> в тому, що він ґрунтується на обговоренні Мінських домовленостей. Себто це єдине, що зараз є.</p>
      <p>За півроку свого президентства Зеленський так і не наважився відійти від помилок Порошенка та не організував команду, яка б виробила план України. На жаль. </p>
      <p>Адже <a href="https://uk.wikipedia.org/wiki/%D0%9C%D1%96%D0%BD%D1%81%D1%8C%D0%BA%D1%96_%D1%83%D0%B3%D0%BE%D0%B4%D0%B8">Мінські домовленості</a> не мають нічого спільного з відновленням територіальної цілісності й суверенітету України. Мінські домовленості – це і є та одна суцільна "червона лінія" для України.</p>
      <p><b>Найнебезпечніший в цих "документах – пункт про </b><a href="https://www.pravda.com.ua/news/2019/12/7/7234146/"><b>особливий статус Донбасу</b></a><b>.</b> </p>
      <p>Жодних обговорень щодо особливого статусу окремих територій України не може бути. Це прямо суперечить Конституції України. </p>
      <p>Президент Зеленський має пам'ятати, що це закладання бомби уповільненої дії, яка врешті призведе до розвалу країни зсередини.</p>
      <p>Про це та багато іншого фракція "Голос" неодноразово нагадувала з перших днів у парламенті. Сподіваюсь, що президент нас почув і не має ілюзій, що спонукання до виконання "Мінську" це <b>одна з чисельних пасток, які Путін розставив для України в Парижі</b>.</p>
      <blockquote>Читайте також:<br/><br/><a href="https://www.pravda.com.ua/articles/2019/12/9/7234195/">5 нормандських зустрічей до Зеленського. Як кожна з них змінила хід війни на Донбасі<br/></a><br/><a href="https://www.pravda.com.ua/news/2019/12/7/7234172/">У Зеленського кажуть, що Мінські угоди потребують уточнення<br/></a><br/><a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a></blockquote>
      <p>Пам'ятаючи про "<a href="https://www.pravda.com.ua/news/2019/12/8/7234206/">червоні лінії</a>", варто нагадати і про <b>вимоги України. Це вимоги справедливого миру</b>:</p>
      <ol>
        <li><b>Росія – країна-агресор</b>. Це мають визнати абсолютно усі наші партнери та міжнародна спільнота.</li>
        <li><b>Має бути відновлений міжнародний правопорядок</b>: <b>територіальна цілісність і державний суверенітет України</b>.</li>
        <li><b>Санкції мають посилюватися</b> і мають бути прив'язані до повного звільнення ВСІХ українських територій, а це значить <b>повернення і Криму і Донбасу</b> разом!</li>
        <li>Повинна бути підготовлена <b>консолідована претензія до Російської Федерації за всі збитки</b>, які вона завдала українській державі, українському суспільству, українським громадянам.</li>
        <li><b>Усі винні обов'язково мають бути покарані</b> – за воєнні злочини, злочини проти людяності, злочин агресії, зрештою.</li>
      </ol>
      <p>І план дій, і "червоні лінії" президенту Зеленському постійно передаються і повторюються через різні канали. До цієї комунікації залучені всі: і українське суспільство, і громадськість, і різні політичні сили, і ЗМІ. </p>
      <blockquote>Читайте також:<br/><br/><a href="https://www.eurointegration.com.ua/news/2019/12/3/7103797/">Пристайко назвав червоні лінії України на "Нормандському саміті" в Парижі<br/></a><br/><a href="https://www.pravda.com.ua/news/2019/12/8/7234206/">Зеленському на Майдані нагадали про "червоні лінії" у Нормандії</a></blockquote>
      <p>Ми всі регулярно озвучували свої реальні очікування. Ми всі говорили про готовність прийняти варіант недосягнення домовленостей на зустрічі Нормандської четвірки і навіть про доцільність замороження рішення доти, поки не буде пропрацьоване бачення України щодо деокупації та реінтеграції Криму та Донбасу.</p>
      <p>Зараз нас всім лишається тільки чекати і стежити за подією. </p>
      <p>
        <b>В цьому очікуванні українці мають бути готові до будь-якого з таких сценаріїв:</b>
      </p>
      <p>
        <b>1. Несподівано утопічний. </b>
      </p>
      <p>Перемовини завершуються посиленням санкцій проти Росії, з чіткою прив'язкою санкцій до повного відновлення територіальної цілісності України. З цією метою <a href="https://www.pravda.com.ua/news/2019/10/15/7229131/">тристороння контактна група</a> уповноважується розробити новий документ.</p>
      <p>
        <b>2. Реалістичний. </b>
      </p>
      <p>Сторони зустрінуться вкотре обговорити мертві домовленості, які не виконуються, бо є невиконуваними. Президент Зеленський повернеться в Україну із зафіксованим статусом кво і озвучить народу славнозвісний <a href="https://www.pravda.com.ua/news/2019/10/14/7229040/">план Б</a>. </p>
      <p>Подальша оцінка цього варіанту залежатиме вже від сприйняття суспільством того самого альтернативного плану.</p>
      <p>
        <b>3. Негативний і неприпустимий. </b>
      </p>
      <p>Підписання в Парижі будь-яких зобов'язань, які містять бодай натяк на особливий статус для будь-яких українських територій, зміни до Конституції та вибори без деокупації. </p>
      <p>Фактично порушення "червоних ліній", про які так часто говорили, лежить в основі цього сценарію. А ймовірність його розвитку залежить від здатності президента України протистояти Путіну і від підтримки, яку команда Зеленського змогла напрацювати в період підготовки до переговорів. </p>
      <blockquote>Читайте також:<br/><br/><a href="https://www.pravda.com.ua/news/2019/12/3/7233779/">В Офісі Зеленського готувалися до "Нормандії", затвердили 5 сценаріїв<br/></a><br/><a href="https://www.pravda.com.ua/news/2019/12/5/7233919/">Секретар РНБО про 5 сценаріїв Зеленського до "Нормандії": капітуляції немає</a></blockquote>
      <p>Не варто забувати, що кожен з цих сценаріїв може бути обтяжений "джокером". Не тим, що <a href="https://www.pravda.com.ua/articles/2019/11/28/7233231/">в Телеграмі пише депутатам</a>. А тим, який дбайливо заготував Путін на <a href="https://www.pravda.com.ua/news/2019/12/9/7234244/">індивідуальну зустріч із Зеленським</a>. Назва цього джокера – "газ".</p>
      <p>Щодо газових знижок чи інших обіцянок народ, як і Верховна Рада, також дав зрозуміти свою одностайну позицію. </p>
      <p><b>Газ для Путіна – це інструмент підкорення України</b>, а ніякий не природний ресурс. </p>
      <p>Сподіваюсь, що і в цьому питанні президент почув український народ і прийме нашу підтримку. </p>
      <blockquote>Читайте також:<br/><br/><a href="https://www.pravda.com.ua/news/2019/12/9/7234248/">Зеленський і Путін таки зустрінуться після публічної частини Нормандії<br/></a><br/><a href="https://www.pravda.com.ua/articles/2019/12/6/7233993/">Не довіряти Путіну і не лишатись віч-на-віч. Поради Порошенка Зеленському на саміт у Парижі<br/></a><br/><a href="https://www.pravda.com.ua/news/2019/12/8/7234204/">Разумков: Від успіху "Норманді" залежить майбутнє країни</a></blockquote>
      <p>Зараз час для порад закінчився. Ми маємо розуміти, що незалежно від того, що привезе Зеленський з Парижу, нам всім потрібно бути готовими і далі разом й у єдності відстоювати себе і свою країну. </p>
      <p>
        <i>Леся Василенко, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/news/2019/12/9/7234327/"/>
        <a href="https://www.pravda.com.ua/news/2019/12/9/7234324/"/>
        <a href="https://www.pravda.com.ua/news/2019/12/9/7234316/"/>
      </related>
    </article>
  </body>
</html>