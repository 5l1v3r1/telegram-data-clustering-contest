<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/kungen-borde-inte-dela-ut-priset-till-handke/"/>
    <meta property="og:site_name" content="DN.SE"/>
    <meta property="article:published_time" content="2019-12-09T13:22:27+00:00"/>
    <meta property="og:title" content="DN Åsikt. ”Kungen borde inte dela ut priset till Handke”"/>
    <meta property="og:description" content="Insändare på DN Åsikt, 9 december 2019: ”I denna tid präglad av falska nyheter och alternativa fakta är det viktigare än någonsin att bekämpa osanning.”"/>
  </head>
  <body>
    <article>
      <h1>DN Åsikt. ”Kungen borde inte dela ut priset till Handke”</h1>
      <address><time datetime="2019-12-09T13:22:27+00:00">09 Dec 2019, 13:22</time> by <a rel="author">Armin Musaefendic, Norrköping</a></address>
      <p>
        <b>INSÄNDARE. Kung Carl XVI Gustaf borde inte dela ut årets Nobelpris i litteratur till Peter Handke. I denna tid präglad av falska nyheter och alternativa fakta är det viktigare än någonsin att bekämpa osanning och falsarier – eller åtminstone låta bli att belöna dem, skriver Armin Musaefendic.</b>
      </p>
      <p>Kritikstormen mot Svenska Akademiens utnämning av <a href="https://www.dn.se/om/peter-handke/">Peter Handke</a> till 2019 års mottagare av Nobelpriset i litteratur har inte bedarrat. Demonstrationer planeras i Stockholm på tisdagen när kungen förhoppningsvis avstår från att överlämna priset till en notorisk historieförfalskare.</p>
      <p>Nya avslöjanden om författarens engagemang för den storserbiska extremismens sak har sedan priset meddelades den 10 oktober avlöst varandra. Här är ett axplock av händelser från Serbien och Bosnien som visar vilka krafter Svenska Akademiens beslut göder.</p>
      <p>Den 5 november organiserade Serbiens försvarsdepartement lanseringen av boken ”Tuzlanska kapija – en iscensatt tragedi” skriven av den dömde serbiske krigsförbrytaren Ilija Brankovic. Tilltaget väckte indignation i Bosnien och Europarådets kommissionär för mänskliga rättigheter Dunja Mijatovic <a href="https://apnews.com/2fb937cafa46404ab6f95d643b85be7f">anklagade Serbiens försvarsdepartement för att sprida lögner</a> och desinformation.</p>
      <p><b>Boken beskriver</b> massakern i Tuzla, den 25 maj 1995, som berövade 71 civila livet, som ett dåd utfört av Bosnien-Hercegovinas armé mot sin egen befolkning. Sanningen är en annan. Bosniens domstol fastställde efter genomförd rättegång att den dödsbringande missilen hade avfyrats från de serbiska ställningarna på berget Ozren på befallning av den bosnienserbiske generalen Novak Djukic som dömdes till 20 års fängelse.</p>
      <p>Den 18 oktober ålades en bosnienserbisk tv-kanal av landets myndigheter att betala en straffavgift för falsk rapportering om Tuzlamassakern. Peter Handke har helt enligt denna extrem­serbiska propagandamanual beskyllt Bosnien-Hercegovinas armé för massakern på civila Sarajevobor på marknadsplatsen Markale.</p>
      <p>Det gjorde han 1995 i en essä för den serbiska tidningen Intervju. I domarna mot bland andra Stanislav Galic och Radovan Karadzic fastställde den internationella krigsförbrytartribunalen för forna Jugoslavien att bosnienserbiska trupper låg bakom.</p>
      <p><b>Tio dagar</b> före lanseringen av Brankovics skrift lanserade Serbiens försvarsdepartement en bok om Kosovokriget skriven av en annan dömd serbisk krigsförbrytare, Nebojsa Pavkovic. Pavkovic avtjänar ett 22-årigt fängelsestraff i Finland för brott begångna i Kosovo 1999.</p>
      <p>Boklanseringen efterföljdes av ett evenemang på bokmässan samma dag, också det anordnat av Serbiens försvarsdepartement, där två andra dömda serbiska krigsförbrytare, Vladimir Lazarevic och Vinko Pandurevic, bjöds in för att diskutera bokens bidrag till den ”riktiga sanningen” om kriget i Kosovo.</p>
      <p>Peter Handke var en av de få namnkunniga internationella celebriteterna som passionerat ursäktade Milosevics kampanj av etnisk rensning av albaner från Kosovo. Handke fördömde då ”de Natokriminellas” insatser mot Serbien, vars syfte var att stoppa fördrivningen av en hel folkgrupp från deras hem.</p>
      <p><b>Serbien och</b> bosnienserber satsar stora resurser på att förneka historiska och juridiska fakta, inte bara i syfte att ändra bilden av det förflutna, utan också för att bereda mark för fortsatta aggressiva anspråk på Bosnien-Hercegovinas territorium. Därför firar de Peter Handkes Nobelpris i litteratur som en seger för deras sak.</p>
      <p>I denna tid präglad av falska nyheter och alternativa fakta är det viktigare än någonsin att bekämpa osanning och falsarier – eller åtminstone låta bli att belöna dem.</p>
      <details>
        <summary>DN Åsikt. 9 december 2019 kl 15</summary>
        <p>
          <b>Insändare</b>
        </p>
        <p>Armin Musaefendic:<br/><a href="https://www.dn.se/asikt/kungen-borde-inte-dela-ut-priset-till-handke/"><b>”Kungen borde inte dela ut priset till Handke”</b></a></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så svarar du och kommenterar</b>
          </a>
        </p>
      </details>
    </article>
  </body>
</html>