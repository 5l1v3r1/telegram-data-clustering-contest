<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/40008/%D8%A8%D9%88%D8%AF%D8%AC%D9%87-%DB%B9%DB%B9-%D8%A8%D8%A7-%D8%A8%D9%88%D8%AF%D8%AC%D9%87-%DB%B9%DB%B8-%D8%AA%D9%81%D8%A7%D9%88%D8%AA-%D9%85%D8%B9%D9%86%D8%A7%D8%AF%D8%A7%D8%B1%DB%8C-%D8%A7%D8%B2-%D9%84%D8%AD%D8%A7%D8%B8-%D9%85%D9%86%D8%A7%D8%A8%D8%B9-%D8%A2%D8%A8-%D9%88-%D8%A8%D8%B1%D9%82-%D9%86%D8%AF%D8%A7%D8%B1%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-12-09T13:22:00+00:00"/>
    <meta property="og:title" content="بودجه ۹۹ با بودجه ۹۸ تفاوت معناداری از لحاظ منابع آب و برق ندارد"/>
    <meta property="og:description" content="وزیر نیرو گفت: لایحه بودجه ۹۹ با قانون بودجه ۹۸ تفاوت معناداری ندارد. امیدواری ما این است که مواردی که در مجلس تصویب می‌شود بیشتر در سازوکار‌های قانونی به ما کمک کند که بتوانیم صنعت آب و برق را به خوبی اداره کنیم."/>
  </head>
  <body>
    <article>
      <h1>بودجه ۹۹ با بودجه ۹۸ تفاوت معناداری از لحاظ منابع آب و برق ندارد</h1>
      <address><time datetime="2019-12-09T13:22:00+00:00">09 Dec 2019, 13:22</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>وزیر نیرو گفت: لایحه بودجه ۹۹ با قانون بودجه ۹۸ تفاوت معناداری ندارد. امیدواری ما این است که مواردی که در مجلس تصویب می‌شود بیشتر در سازوکار‌های قانونی به ما کمک کند که بتوانیم صنعت آب و برق را به خوبی اداره کنیم.</i>
      </p>
      <figure>
        <img src="https://barghnews.com/files/fa/news/1398/9/18/84921_392.jpg"/>
      </figure>
      <p>به گزارش<a href="https://barghnews.com/"> برق نیوز</a>، رضا اردکانیان در حاشیه سی و چهارمین کنفرانس بین‌المللی برق در پاسخ به سؤال  که پرسید دولت لایحه بودجه سال ۹۹ را تقدیم مجلس کرده است آیا در این لایحه مزیت‌های ویژه‌ای برای برق و آب دیده شده است یا خیر، گفت: صنعت برق به میزان زیاد و صنعت آب هم همین‌طور به منابع داخلی متکی است یعنی به فروش آب و برق متکی هستند.<br/>وزیر نیرو افزود: بخش برق ۲۳ هزار میلیارد تومان و بخش آب ۵ تا ۶ هزار میلیارد تومان فروش دارند. پس قانون بودجه به ما کمک می‌کند، ولی بیش از آنکه منابع به ما کمک کند این سازوکار و راهکار‌ها هستند که به ما کمک می‌کنند.<br/><br/><b>* بودجه ۹۹ با بودجه ۹۸ تفاوت معناداری از لحاظ منابع آب و برق ندارد</b><br/><br/>اردکانیان ادامه داد: یعنی راهکار‌های قانونی به ما امکان می‌دهد که مثلاً امسال مثل پارسال تبصره‌ای وجود دارد مبنی بر اینکه از ما می‌خواهند کنتور‌های هوشمند را برای پرمصرف‌ها تدارک ببینیم؛ پس این یک سازوکار است و موجب می‌شود که مصرف کاهش یابد و باعث می‌شود که بدانیم در چه ساعاتی پرمصرف‌ها شامل چه تعرفه‌ای می‌شوند. <br/><br/>وی خاطرنشان کرد: از این حیث لایحه بودجه ۹۹ با قانون بودجه ۹۸ تفاوت معناداری ندارد. امیدواری ما این است که مواردی که در مجلس تصویب می‌شود بیشتر در سازوکار‌های قانونی به ما کمک کند که بتوانیم صنعت آب و برق را به خوبی اداره کنیم.<br/><br/>وزیر نیرو تأکید کرد:بر اساس چیزی که دولت در سال ۹۶ تصویب کرد اعلام شد که برای سا‌ل‌های آینده وزارت نیرو مجاز نیست که بیش از ۷ درصد قیمت آب و برق را برای کسانی که الگوی مصرف را رعایت می‌کنند افزایش دهد. منبع: <a href="http://barghnews.com/">فارس</a> لینک کوتاه <a href="https://barghnews.com/000API"/> کپی لینک</p>
    </article>
  </body>
</html>