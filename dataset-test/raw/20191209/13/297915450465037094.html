<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/batole-incident-florenc-holcicka-policie-stale-hleda-zranena-zenu-cizinci.html"/>
    <meta property="og:site_name" content="Pražský deník"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Batole se po incidentu léčilo několik týdnů. Policie stále hledá zraněnou ženu"/>
    <meta property="og:description" content="/VIDEO/ Pražští policisté od 22. října pořád marně pátrají po ženě, která čekala na autobusové zastávce Florenc. Hledaná osoba byla stejně jako dvouletá holčička v kočárku zraněna při incidentu cizinců. Žena však nepočkala na ošetření a odjela z místa činu pryč. "/>
  </head>
  <body>
    <article>
      <h1>Batole se po incidentu léčilo několik týdnů. Policie stále hledá zraněnou ženu</h1>
      <address><time datetime="2019-12-09T13:56:00+00:00">09 Dec 2019, 13:56</time> by <a rel="author">Michael Bereň</a></address>
      <p>Policie píše, že batole i zmíněnou ženu čekající na zastávce zranil „hozený těžký předmět“ – pravděpodobně kámen, který přilétl z hloučku hádajících se lidí. Kriminalisté vyhlásili pátrání hned na konci října. Teď se obrací na veřejnost znovu.</p>
      <p>„Na základě šetření se policistům podařilo zjistit, že žena nasedla do autobusu číslo 175 směr Žižkov. Žena posléze s největší pravděpodobností vystoupila na autobusové zastávce Olšanské náměstí v Praze 3,“ uvedla policejní mluvčí Eva Kropáčová.</p>
      <figure>
        <img src="https://g.denik.cz/63/a7/kamenflorenc1_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/video-hadka-florenc-kamen-na-matku-s-kocarkem-policie-zenu-hleda-svedky-20191029.html">Při hádce cizinců kámen zranil holčičku v kočárku. Policie hledá svědky Přečíst článek ›</a>
      </aside>
      <p>Vyšetřovatelé zveřejnili ještě jednu fotografii, kde je žena, která stejně jako malé dítě v kočárku utrpěla viditelné poranění na hlavě. Hledaná totiž může být důležitou svědkyní v tomto případu. „Stejně tak stále pátráme po osobách, které se incidentu účastnily,“ dodala Kropáčová s tím, že kdo ženu na snímku poznává, nechť se obrátí na linku 158.</p>
      <p>Podle mluvčí pražské policie musela být holčička kvůli zranění v obličeji hospitalizovaná v nemocnici a následně se léčila několik týdnů. Prvotní informace dokonce hovořily o nutnosti operace.</p>
      <figure>
        <img src="https://g.denik.cz/63/74/opilymiminko5_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/opily-par-alkohol-kojenec-mestska-policie-praha-konflikt-na-florenci-20191016.html">Drama na Florenci: láhev „tvrdého“, hysterická žena a kojenec v náručí Přečíst článek ›</a>
      </aside>
    </article>
  </body>
</html>