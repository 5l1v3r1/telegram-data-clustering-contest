<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/299306-gazes-apkures-ierikosana-pacietibas-parbaudijums.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T13:00:00+00:00"/>
    <meta property="og:title" content="Gāzes apkures ierīkošana – pacietības pārbaudījums"/>
    <meta property="og:description" content="Dabasgāze ir komfortabls un videi draudzīgs enerģijas veids. Līdz ar to dabasgāze kā siltuma avots Latvijā ir populāra. Svarīgi gan atcerēties, ka par gāzes apkures pieslēgšanas iespējām jāsāk domāt laikus – ja vēlaties nākamajā apkures sezonā sildīties ar gāzes apkuri, šis ir pēdējais brīdis sākt rīkoties, jo formalitāšu kārtošana, būvdarbi nerit raiti."/>
  </head>
  <body>
    <article>
      <h1>Gāzes apkures ierīkošana – pacietības pārbaudījums</h1>
      <address><time datetime="2019-12-09T13:00:00+00:00">09 Dec 2019, 13:00</time> by <a rel="author">©Depositphotos.com</a></address>
      <p>Dabasgāze ir komfortabls un videi draudzīgs enerģijas veids. Līdz ar to dabasgāze kā siltuma avots Latvijā ir populāra. Svarīgi gan atcerēties, ka par gāzes apkures pieslēgšanas iespējām jāsāk domāt laikus – ja vēlaties nākamajā apkures sezonā sildīties ar gāzes apkuri, šis ir pēdējais brīdis sākt rīkoties, jo formalitāšu kārtošana, būvdarbi nerit raiti.</p>
      <blockquote>Mans galvenais secinājums: gāzes apkures ierīkošana ir pacietības pārbaudījums. Šajā rakstā izklāstīšu, kādam dokumentācijas kalambūram jāizburas cauri un no kādām kļūdām var izvairīties.</blockquote>
      <h3>Deviņu mēnešu garumā</h3>
      <p>Mana ģimene gāzes apkures ierīkošanas iespēju dzīvoklī sāka apsvērt šā gada martā, un šī bija mūsu pirmā kļūda. Tas ir jādara agrāk, tādējādi sev varbūt aiztaupīsiet daudz kreņķu par to, ka ziema jau klāt, bet apkures vēl nav - kā tas bija mūsu gadījumā. Mums apkuri pieslēdza novembra beigās. Bija vajadzīgi deviņi mēneši.</p>
      <p>Pirmais solis, ko mēs darījām - sazinājāmies ar AS Gaso (vienīgais dabasgāzes sadales sistēmas operators Latvijā), lai uzzinātu, vai mūsu dzīvoklī var vispār ierīkot gāzes apkuri. Atbilde bija pozitīva. Pēc zaļās gaismas saņemšanas ir jāraksta iesniegums Gaso, lai uzņēmums izstrādā iekšvadu projektēšanas un būvniecības tehniskos noteikumus.</p>
      <p>Tie ir bezmaksas. Papīru gaidīšana aizņem aptuveni mēnesi. Tad tiek sameklēts sertificēts skursteņslauķis, kas dod savu atzinumu par esošo dūmvadu un ventilācijas kanālu tehnisko stāvokli.</p>
      <p>Daļā pašvaldību, piemēram, Rīgā, nepieciešama pašvaldības atļauja apkurē izmantot dabasgāzi. Rīgā to var saņemt Rīgas domes Siltumapgādes jautājumu komisijā. Tātad atkal iesniegums, un pēc divām nedēļām vajadzīgā atļauja saņemta.</p>
      <h3>Sarežģītais parakstu vākšanas process</h3>
      <p>Lai pieslēgtu dabasgāzi dzīvokļa apkurei, nepieciešama arī pārējo dzīvokļu vai mājas īpašnieka rakstiska piekrišana; neprivatizētiem dzīvokļiem - nama apsaimniekotāja atļauja. Piekrišana jāsniedz vairāk kā pusei, minimālais - 50%+1 balss, no visiem dzīvokļu īpašumu īpašniekiem.</p>
      <p>Taču šis process nesokas viegli - parakstīt dokumentu var īpašnieks, bet daļā dzīvokļu mitinās īrnieki, kam «saimnieks nav atļāvis neko parakstīt», vēl citi - nemaz neielaižas diskusijās: neko neparakstīs, un durvis ciet. Esmu pārliecināta: šajā punktā mēs būtu arī apstājušies, jo vajadzīgo parakstu skaitu nesavāktu, taču mums ļoti palīdzēja mājas vecākā, kas ēkā dzīvo ilgus gadus, pazīst katru iemītnieku, un aptuveni trīs nedēļu laikā viņai izdevās iegūt vajadzīgo parakstu skaitu.</p>
      <h3>Solījums pēc solījuma</h3>
      <p>Ir laiks saukt projektētāju, kam atdot savākto dokumentu čupiņu un gaidīt atkal aptuveni mēnesi, kamēr projekts tiek izstrādāts un kamēr Gaso to atzīst par labu esam. Jūlija beigās varam saukt būvdarbu veicēju. Meistars atbrauc un sola, ka nedēļas laikā, ņemot vērā projektu, atsūtīs tāmi un darbi aizņemšot aptuveni trīs četras dienas. Obligāti šo apņemšanos ierakstiet līgumā, jo solīt ir viens, darīt - pavisam kas cits! Tāmi mēs gaidījām nevis nedēļu, bet mēnesi, nemitīgi atgādinot par sevi. Un faktiskie darbi ilga pusotru mēnesi trīs četru dienu vietā. Jo meistaram mēs, protams, nebijām vienīgie klienti. Viņš atskrien vienu dienu uz dažām stundiņām, tad pēc kāda laika atkal uz pāris stundām. Sola strādāt visu sestdienu, piektdienas vakarā piezvana - darbi aizkavējušies pie cita klienta, sola atbraukt citu dienu, ierodas nevis pulksten 9 no rīta, kā sacījis, bet pulksten 17. Kad saņem aizrādījumus, kāpēc tā, atbilde ir lakoniska: darbi taču iet uz priekšu, tik aizmirst piebilst, ka gliemeža ātrumā. Kad ir jau oktobra vidus, tiek piesaistīts cilvēks, kas prot un var veikt jaunā dūmvada montāžu. Atbrauc, apskatās darba lauku, vienojamies, ka būs pēc pāris dienām. Kā tad! Nav un pat nepapūlas painformēt, ka nebūs. Gods kam gods, mūsu galvenais būvdarbu veicējs operatīvi sarunā citu speciālistu. Kad nu mums ir arī jaunais dūmvads, var vēlreiz saukt skursteņslauķi, kas dod savu akceptu, vai dūmvads uzstādīts pareizi un vai ir nodrošināta dabīgā ventilācija. Arī šis atzinums mums ir rokā. Ir 16. oktobris. Šajā dienā būvdarbu veicējs vēsta, ka ir paziņojis Gaso, ka pie mums var nākt inspektors un novērtēt paveikto. Gaidām inspektoru. Paiet viena nedēļa, tad otra. Ik pa laikam zvanām būvdarbu veicējam, kāpēc kavēšanās, kāpēc inspektors neierodas. Atbilde viena: visi dokumenti no būvnieka puses iesniegti, inspektoriem darba daudz, rindas garas, jāgaida. Un, lūk, vēl viena kļūda - mēs paļāvāmies uz būvnieka sacīto, jo vismaz tobrīd neredzējām iemeslu, kāpēc lai viņš melotu - apkures vēl nav, tāpēc arī samaksu par darbu viņš nav saņēmis. Kāpēc lai viņš apzināti kavētu darbu nodošanu?</p>
      <p>Vajadzēja arī laikus sazināties Gaso un prasīt viņu skaidrojumu. Jo Gaso versija ir pavisam citāda. Viņi informē, ka būvnieks iesniedza dokumentus 5. novembrī. Gaso skaidro, ka tā esot diezgan tipiska situācija, kad būvnieki paši savu iemeslu dēļ neiesniedz dokumentus uzreiz, bet klientiem stāsta, ka ir iesnieguši.</p>
      <p>Viens ir skaidrs - kāda no pusēm nesaka taisnību. Kura - nav zināms.</p>
      <h3>Attieksme dzen izmisumā</h3>
      <p>Inspektors ierodas 13. novembrī. Darbi paveikti labi. Atliek tikai sagaidīt kārtējo papīru, ar kuru doties pie Gaso slēgt līgumu. 19. novembrī esam Gaso, pēc tam Latvijas gāzē. Līgums tiek noslēgts, kā arī pieteikts meistars, kuram, kā informē Gaso klientu centrā, 10 dienu laikā jāierodas nomainīt skaitītāju un jāveic dabasgāzes ielaišana sistēmā.</p>
      <p>20. novembrī zvana arī meistars un informē, ka 29. novembrī būs klāt, bet pirms tam ēkā tikšot izlikti paziņojumi par īslaicīgu gāzes patraukšanu un aicinājums nelietot gāzes iekārtas. Paziņojumu gaidām vienu dienu, nākamo - nekā nav. Aizrakstām Gaso e-pastu, atbilde: informācija tiks nodota atbildīgajam speciālistam. Taču paziņojumu kā nav, tā nav. Ir 28. novembris, un joprojām nekā. Sazināmies vēlreiz ar uzņēmumu, jo pārņem</p>
      <p>sajūta - paziņojumu nav, iespējams, arī meistara nebūs. Saņemam skaidrojumu, ka paziņojumi bijuši izlikti, bet tos iedzīvotāji mēdzot noplēst. Interesanti, citi paziņojumi stāv kā stāvējuši jau mēnešiem, bet Gaso paziņojums zibenīgi noplēsts. 28. novembrī paziņojums tomēr uzrodas. 29. novembrī klāt ir meistars. Pēcpusdienā ierodas arī būvdarbu veicējs un ieregulē gāzes katlu. Beidzot esam siltumā!</p>
      <p>Šajā epopejā, nenoliedzami, arī mēs pieļāvām kļūdas, taču šie termiņi un vēl būtiskāk - atbildīgo speciālistu attieksme nereti dzina izmisumā.</p>
      <h3>Noslēgumā - par labo</h3>
      <p>Taču raksta beigās gribas par labo. Tagad, kad visi trakumi aiz muguras, nenoliedzami, redzam gāzes apkures priekšrocības, piemēram, apkures sezonu varam sākt un beigt, kad mēs gribam, temperatūru katrā istabā varam iegūt tieši tādu, kādu mēs gribam. Arī karsto ūdeni vannasistabā varam ieregulēt, kādu gribam. Kad dodamies prom no mājām, varam samazināt temperatūru, tādējādi nepatērēt siltumu, kad īsti tas nav vajadzīgs.</p>
      <p>Visbeidzot par izmaksām - mums gāzes apkures ierīkošana izmaksāja 4000 eiro, taču šī summa var svārstīties - cik liels ir dzīvoklis, kādi radiatori, kāds gāzes katls tiek iegādāts, kāds projektētājs un būvdarbu veicējs tiek izvēlēts utt.</p>
      <p>***</p>
      <h3>Gaso viedoklis</h3>
      <p>Uzņēmums atbildes izvērsa sešu A4 lapu apmērā, publicējam tikai pašu būtiskāko</p>
      <p>Par ko liecina tendences - dabasgāze kā siltuma avots Latvijā ir populāra?</p>
      <p>Jaunu dabasgāzes pieslēgumu izveide pēdējos desmit gadus saglabājas nemainīga - tie ir ap 1200 jaunu pieslēgumu gadā un ap 300 slodzes palielinājuma pieslēgumiem. Būtiski, ka arvien vairāk klientu izmanto dabasgāzi ne tikai maltītes pagatavošanai, bet arī telpu apkurei - tas apliecina sabiedrības uzticēšanos šim energoresursam, tā sniegtajām priekšrocībām un ērtībām ikdienā.</p>
      <p>Atslēgvārdi, domājot par gāzes apkures ierīkošanu, ir «darbus sākt laicīgi». Cik mēneši (kā minimums) ir vajadzīgi, lai ierīkotu gāzes apkuri dzīvoklī, cik privātmājā?</p>
      <p>Process var aizņemt vairākus mēnešus, taču lielā mērā dabasgāzes pieslēguma ierīkošana atkarīga no paša klienta un izvēlētajiem speciālistiem (projektētāja un būvnieka).</p>
      <p>Gaso darbu izpildes termiņus regulē normatīvie akti.</p>
      <p>20 dienu laikā Gaso bez maksas sagatavo tehniskos noteikumus.</p>
      <p>Samērīgā termiņā, bet ne vēlāk kā 30 dienu laikā tiek veikta būvniecības dokumentācijas saskaņošana.</p>
      <p>Saskaņā ar dabasgāzes pieslēguma līgumu dabasgāzes pieslēgums tiek veikts ne vēlāk kā 10 dienu laikā no dienas, kad Gaso no dabasgāzes tirgotāja saņēmis pieteikumu dabasgāzes padeves pieslēgšanai.</p>
      <p>Pēc būvdarbu pabeigšanas būvfirmai ir jāsaņem Gaso apliecinājums par darbu kvalitatīvu izpildi (konkrēto adresi apseko inspektors). Vai Gaso ir noteicis kādu konkrētu termiņu, kādā laika periodā inspektoram ir jāierodas?</p>
      <p>Pazemes gāzesvadu sistēmas (pievads privātmājai) būvniecības gadījumā Gaso pārstāvji piedalās būvobjekta pieņemšanā, kontrolējot visus būvniecības procesa starpposmus, sakot ar būvprojekta reģistrāciju būvdarbiem, līdz izpilddokumentācijas pieņemšanai.</p>
      <p>Iekšējo gāzesvadu sistēmas (dzīvoklis un privātmāja) būvniecības gadījumā Gaso pārstāvji piedalās būvobjekta pieņemšanā no brīža, kad būvuzņēmējs ir pabeidzis būvdarbus un iesniedzis Gaso sagatavoto izpilddokumentāciju par būvobjektu.</p>
      <p>Izpilddokumentācijas iesniegšanas fakts, datums un dati par objektu tiek elektroniski reģistrēti Gaso datu bāzē. Būvobjekta (gan pazemes, gan iekšējo gāzesvadu) pieņemšana no izpilddokumentācijas iesniegšanas brīža Gaso līdz atzinuma par gatavību ekspluatācijai parakstīšanai vidēji aizņem no vienas līdz septiņām darba dienām.</p>
      <p>Kādi ir galvenie iemesli, kādēļ nereti inspektors ir samērā ilgi jāgaida (par to gana plaši var lasīt soctīklu domubiedru forumos)?</p>
      <p>Būvobjekta pieņemšanas laikā bieži vien tiek konstatēti gan tehniskie defekti, gan nepilnības būvobjekta izpilddokumentācijā. Šis aspekts būtiski palielina objekta pieņemšanas laiku, jo Gaso pārstāvji drošības apsvērumu dēļ neapstiprina objekta gatavību, kamēr būvuzņēmējs nav novērsis tehniskos defektus un nepilnības izpilddokumentācijā.</p>
      <p>Tuvojoties vēsam laikam un apkures sezonas sākumam, katru gadu ievērojami pieaug celtniecības organizācijas būvdarbu apjomi. Palielinoties izbūvējamo gāzesvadu apjomam, palielinās objekta pieņemšanas un izpilddokumentācijas izskatīšanas laiks. Jāatzīst, ka bieži vien klienti novēloti uzsāk objektu gazifikācijas procesu, tādēļ gadu no gada atkārtojas viens un tas pats - liela būvnieku noslodze un augstākas būvniecības izmaksas nekā kalendārā gada sākumā.</p>
      <p>Rīgas iecirknī ar jaunbūvējamo un rekonstruējamo pazemes un iekšējo gāzesvadu sistēmu pieņemšanu nodarbināti trīs darbinieki. 2019. gadā Rīgas iecirkņa apkalpes zonā paveiktie darba apjomi, uz 03.12.2019.:</p>
      <p>Darba nosaukums Mērvienība Vienību skaits Vidēji mēnesī</p>
      <p>Iekšējo gāzapgādes sistēmu būvobjektu pieņemšana būvobjekts 980 89</p>
      <p>Ārējo gāzapgādes sistēmu būvobjektu pieņemšana būvobjekts 724 66</p>
      <p>Izbraukumi uz gāzapgādes sistēmu būvobjektu starpoperāciju kontroli un pieņemšanu izbraukums 4354 396</p>
      <p>Veiktas iesniegto būvprojektu, dokumentu izskatīšanas un būvobjektu reģistrācijas būvobjekts 1715 156</p>
      <p>Pārbaudītas un defektētas jaunbūvējamo gazificējamo objektu izpilddokumentācijas komplekts 1566 142</p>
      <p><a href="https://nra.lv/latvija/299306-gazes-apkures-ierikosana-pacietibas-parbaudijums.htm#">Lasīt visu</a>  </p>
    </article>
  </body>
</html>