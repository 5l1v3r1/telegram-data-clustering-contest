<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104023/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T13:51:40+00:00"/>
    <meta property="og:title" content="Путін прибув до Парижа на саміт &quot;нормандської четвірки&quot;"/>
    <meta property="og:description" content="Президент РФ Владімір Путін прибув у Париж, де в понеділок пройде саміт “нормандської четвірки”."/>
  </head>
  <body>
    <article>
      <h1>Путін прибув до Парижа на саміт "нормандської четвірки"</h1>
      <address>
        <time datetime="2019-12-09T13:51:40+00:00">09 Dec 2019, 13:51</time>
      </address>
      <p>Президент РФ Владімір Путін прибув у Париж, де в понеділок пройде саміт "нормандської четвірки".</p>
      <p>Про це повідомляє "Європейська правда" з посиланням на <a href="https://tass.ru/">ТАСС.</a></p>
      <p>Літак російського президента приземлився в аеропорту Шарль де Голль, де Путін пересів в лімузин Aurus і попрямував в Єлисейський палац.</p>
      <p>При цьому в палаці вже перебувають глава "Газпрому" Алексєй Міллер і міністр енергетики РФ Александр Новак.</p>
      <p>Крім переговорів в "нормандському форматі", в резиденції глави французької держави пройде і серія паралельних двосторонніх розмов лідерів. Так, до початку чотиристороннього саміту у президента РФ заплановані окремі переговори - спочатку з канцлеркою Німеччини Ангелою Меркель, потім з президентом Франції Еммануелем Макроном. "Нормандська четвірка" збереться в залі "Мюрат" Єлисейського палацу приблизно о 17.00 за київським часом.</p>
      <p>На переговори лідерів відводиться дві години 45 хвилин.</p>
      <p>Зустріч Путіна з президентом України Володимиром Зеленським запланована на понеділок вже після переговорів у нормандському форматі.</p>
    </article>
  </body>
</html>