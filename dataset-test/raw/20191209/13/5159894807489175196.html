<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/evropske-ligy/clanek/1170966-odmena-za-historicky-uspech-cesky-trener-licka-v-brestu-nebude-pokracovat.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Odměna za historický úspěch? Český trenér Lička v Brestu nebude pokračovat"/>
    <meta property="og:description" content="Šokující konec. Vyhrál nejvyšší soutěž i pohár, stejně se ale prodloužení smlouvy nedočkal, i když stačilo využít opci v kontraktu. Marcel Lička nebude i přes řadu úspěchů pokračovat v běloruském Brestu. Klub vše zveřejnil na oficiálních internetových stránkách. „Vedení klubu se rozhodlo nevyužít opce a neobnoví smlouvu s českým trenérem na příští sezonu,&amp;quot; uvádí se v prohlášení."/>
  </head>
  <body>
    <article>
      <h1>Odměna za historický úspěch? Český trenér Lička v Brestu nebude pokračovat</h1>
      <address><time datetime="2019-12-09T13:49:00+00:00">09 Dec 2019, 13:49</time> by <a rel="author">rjm, Sport.cz</a></address>
      <p>Šokující konec. Vyhrál nejvyšší soutěž i pohár, stejně se ale prodloužení smlouvy nedočkal, i když stačilo využít opci v kontraktu. Marcel Lička nebude i přes řadu úspěchů pokračovat v běloruském Brestu. Klub vše zveřejnil na oficiálních internetových stránkách. „Vedení klubu se rozhodlo nevyužít opce a neobnoví smlouvu s českým trenérem na příští sezonu," uvádí se v prohlášení.</p>
      <p>Marcel Lička dovedl fotbalisty Brestu k historickému úspěchu, když s týmem vybojoval první mistrovský titul. Ani to ale vedení klubu nepřesvědčilo, aby angažmá trenéra protáhlo. „Klub děkuje Marcelovi za odvedenou práci a ´zlatý´ rok," uvádí fotbalový Brest. „Přejeme Marcelovi hodně štěstí na cestě za dalšími úspěchy a novými výzvami."</p>
      <p>Lička má za sebou čtyři roky působení v klubu, kde začínal jako asistent Radoslava Látala a postupně se vypracoval do pozice hlavního kouče. „Když se ohlédnu, tak za čtyři roky jsem se jako asistent podílel na zisku poháru a Superpoháru, letos v roli hlavního trenéra na titulu a poháru. Musím uznat, že tak špatně mi v Brestu nebylo," uvedl před pár dny pro Sport.cz.</p>
      <figure>
        <img src="https://media.sport.cz/images/top_foto1/0000035909990564/jLUJ-knETCmDAX_bb4M1aw/5de91a1c74cec13644f20300-289844.jpg"/>
      </figure>
      <p>
        <a href="https://www.sport.cz/1169701-cesky-trener-dotahl-brest-k-titulu-zazival-jsem-naprosto-nepochopitelne-situace-priznava.html">
          <b>Český trenér dotáhl Brest k titulu. Zažíval jsem naprosto nepochopitelné situace, přiznává</b>
        </a>
      </p>
      <p>Možná už tušil, že nemusí v klubu pokračovat, a proto mluvil o působení v Brestu v minulém čase. „Ve smlouvě je opce. Ale nikdo se mnou o jejím uplatnění nejednal. Žiju v nejistotě. Moc bych si přál pokračovat. I přes všechna specifika. Vážím si práce. Trenérů je moc, míst málo. Někdy jsem psychicky unavený, ale jsou na tom lidé hůře," prohlásil tehdy.</p>
      <p>Nyní je tedy jasné, že Lička v Brestu skončil.</p>
    </article>
  </body>
</html>