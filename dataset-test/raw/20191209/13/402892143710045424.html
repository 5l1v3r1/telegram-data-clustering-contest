<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/299344-tresdien-agri-no-rita-atklas-dzelzcela-parbrauktuvi-zem-brasas-parvada.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T13:45:00+00:00"/>
    <meta property="og:title" content="Trešdien agri no rīta atklās dzelzceļa pārbrauktuvi zem Brasas pārvada"/>
    <meta property="og:description" content="Trešdien, 11.decembrī, plkst.5.00 satiksmei tiks atklāta divvirziena dzelzceļa pārbrauktuve zem Brasas pārvada, kas savienos Kluso ielu ar Gaujas ielu."/>
  </head>
  <body>
    <article>
      <h1>Trešdien agri no rīta atklās dzelzceļa pārbrauktuvi zem Brasas pārvada</h1>
      <address><time datetime="2019-12-09T13:45:00+00:00">09 Dec 2019, 13:45</time> by <a rel="author">©Ģirts Ozoliņš/F64 Photo Agency</a></address>
      <p>Trešdien, 11.decembrī, plkst.5.00 satiksmei tiks atklāta divvirziena dzelzceļa pārbrauktuve zem Brasas pārvada, kas savienos Kluso ielu ar Gaujas ielu.</p>
      <p>Savukārt, lai nodrošinātu drošu satiksmi pār minēto pārbrauktuvi, tiks slēgts Laktas ielas posms pie Brasas pārvada. Satiksme pār Brasas pārvadu pilnībā tiks slēgta, izņemot sabiedrisko transportu, kas turpinās savus maršrutus kā līdz šim.</p>
      <blockquote>Rīgas dome aicina iedzīvotājus laicīgi plānot savus pārvietošanās maršrutus minētajā vietā, kā arī rēķināties ar ilgāku ceļā pavadīto laiku. Sakarā ar satiksmes organizācijas izmaiņām pārvada tuvumā tiks izvietotas informatīvas ceļa zīmes. Neskaidrību gadījumā lūgums sazināties ar Rīgas domes satiksmes vadības centru pa bezmaksas informatīvo tālruni 8000 3600.</blockquote>
      <p>Brasas pārvadam tiks uzsākta konservācija un tramvaja sliežu pārbūve, lai varētu atjaunot zemās grīdas tramvaja kustību, nodrošinot sabiedriskā transporta pasažieriem ērtu nokļūšanu uz Mežaparku un centru.</p>
      <p>Kā iepriekš ziņots, pavasarī, sākoties Brasas pārvada remontdarbiem, būvdarbi tika apturēti uzieto apbedījumu dēļ. Remontdarbu laikā arī atklājās, ka pārvada stāvoklis ir kritiskā stāvoklī, tāpēc būvdarbi tika apturēti. Veicot pārvada apsekošanu un būvprojekta pārstrādi, tika secināts, ka esošās būvatļaujas ietvaros ir iespējams veikt visus nepieciešamos darbus, vienlaikus Būvvaldei rūpīgi sekojot līdzi, lai visas izmaiņas un darbi notiktu atbilstoši normatīvajam regulējumam.</p>
      <p>Brasas pārvads pār dzelzceļu uzbūvēts un nodots ekspluatācijā 1959. gadā un tajā līdz šim nav veikti būtiski pārbūves darbi. Kopējās remontdarbu izmaksas plānotas 10,87 miljonu eiro apjomā.</p>
      <p><a href="https://nra.lv/latvija/riga/299344-tresdien-agri-no-rita-atklas-dzelzcela-parbrauktuvi-zem-brasas-parvada.htm#">Lasīt visu</a>  </p>
    </article>
  </body>
</html>