<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625662/%DA%86%D8%B1%D8%A7-%D8%A2%D9%85%D8%A7%D8%B1-%DA%A9%D8%B4%D8%AA%D9%87%E2%80%8C%D8%B4%D8%AF%DA%AF%D8%A7%D9%86-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%D8%A7%D8%B9%D9%84%D8%A7%D9%85-%D9%86%D9%85%DB%8C%E2%80%8C%D8%B4%D9%88%D8%AF%7C-%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D9%86%D9%85%DB%8C%E2%80%8C%D8%AA%D9%88%D8%A7%D9%86%DB%8C%D9%85-%D9%85%D8%AB%D9%84-%D8%A2%D9%85%D8%B1%DB%8C%DA%A9%D8%A7-%D8%A2%D9%85%D8%A7%D8%B1-%D9%81%D9%84%D9%87%E2%80%8C%D8%A7%DB%8C-%D8%A8%D8%AF%D9%87%DB%8C%D9%85%7C-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%AA%D9%88%D9%82%D9%81-%D8%AA%D8%AD%D8%B1%DB%8C%D9%85-%D8%A7%D8%B2-%D8%A7%D9%85%D8%B1%D9%88%D8%B2-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D9%85%D8%B0%D8%A7%DA%A9%D8%B1%D9%87-%D8%B1%D8%A7-%D8%A2%D8%BA%D8%A7%D8%B2-%DA%A9%D9%86%D8%AF%7C-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C…"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T13:28:00+00:00"/>
    <meta property="og:title" content="چرا آمار کشته‌شدگان حوادث اخیر اعلام نمی‌شود؟| سخنگوی دولت: نمی‌توانیم مثل آمریکا آمار فله‌ای بدهیم| آمریکا با توقف تحریم از امروز می‌تواند مذاکره را آغاز کند| رئیس‌جمهور اعترافات تلویزیونی را تایید نکرده| دولت برنامه‌ای برای قطع اینترنت ندارد"/>
    <meta property="og:description" content="ربیعی گفت: به ملت شریف و بخصوص خانواده‌های آسیب دیدگان تاکید کنم که همه ما درغم و شادی‌ها در کنار هم هستیم/مسیر نجات کشور از انتخابات می‌گذرد/ایران براساس پیشنهاد یک مقام سابق آمریکا انجام تبادل زندانیان با آمریکا را پذیرفت/آمریکا با توقف تحریم از امروز می‌تواند مذاکره در چارچوب ۵+۱ را آغاز کند"/>
  </head>
  <body>
    <article>
      <h1>چرا آمار کشته‌شدگان حوادث اخیر اعلام نمی‌شود؟| سخنگوی دولت: نمی‌توانیم مثل آمریکا آمار فله‌ای بدهیم| آمریکا با توقف تحریم از امروز می‌تواند مذاکره را آغاز کند| رئیس‌جمهور اعترافات تلویزیونی را تایید نکرده| دولت برنامه‌ای برای قطع اینترنت ندارد</h1>
      <h2>ربیعی گفته "تعداد مجروحان نیروی انتظامی در اعتراضات بنزینی بیشتر از مجروحان عادی است"</h2>
      <address>
        <time datetime="2019-12-09T13:28:00+00:00">09 Dec 2019, 13:28</time>
      </address>
      <p>
        <i>ربیعی گفت: به ملت شریف و بخصوص خانواده‌های آسیب دیدگان تاکید کنم که همه ما درغم و شادی‌ها در کنار هم هستیم/مسیر نجات کشور از انتخابات می‌گذرد/ایران براساس پیشنهاد یک مقام سابق آمریکا انجام تبادل زندانیان با آمریکا را پذیرفت/آمریکا با توقف تحریم از امروز می‌تواند مذاکره در چارچوب ۵+۱ را آغاز کند</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی ربیعی در نشست خبری هفتگی خود، اظهار کرد : در چند روز گذشته پس از روزهای تلخ، مواضع و رویکرد دلجویانه رهبر معظم انقلاب در قبال آسیب دیدگانی که به تعبیر ایشان از مصادیق شهید و جانباز به حساب می آیند، مهم و راهگشا بود. قطعا این وقایع نیازمند علت یابی علمی و دقیق از ماجراست.</p>
      <p>وی ادامه داد: من می خواهم بار دیگر از همین تریبون به ملت شریف و بخصوص خانواده های آسیب دیدگان تاکید کنم که همه ما درغم و شادی ها در کنار هم هستیم. این رمز ماندگاری ایران در طول تاریخ بوده و خواهد بود.</p>
      <figure>
        <img src="https://aftabnews.ir/files/fa/news/1398/9/18/368888_163.jpg"/>
      </figure>
      <p>باید متحد رو به آینده حرکت کنیم</p>
      <p>سخنگوی دولت تصریح کرد: باید از این فراز و نشیب ها گذر کرده و متحد با یکدیگر رو به آینده حرکت کنیم. فراموش نکنیم که در وضعیتی به نام تحریم های ظالمانه قرار گرفته ایم که اقتصاد و معیشت و حتی ارتباط ما با جهان را تحت تاثیر خود قرار داده است. طی روزهای اخیر اگر چه شاهد پایکوبی و شادی تحریم گران آمریکایی و دنباله روهای رسانه ای آنان بودیم که به زبان های مختلف می گفتند که دیدید تحریم ها چه بر سرتان آورد؟ اما در سوی دیگر شاهد وجدان بیدار بشری هم بودیم که در خود آمریکا حاکمان خود را نقد می کردند و می‌گفتند اگر ما به عهد خود و به برجام متعهد بودیم و تحریک ها و تحریم های ضدانسانی علیه مردم بیگناه اعمال نمی کردیم، یک ملت چنین تحت فشار قرار نمی گرفت. من می خواهم بگویم که ملت ایران همه این واکنش ها را می بیند و شاهد است که در چنین روزهای دشواری چه کسانی در کنار ملت ایران است و رنج یک ملتِ در معرض تحریم را می بیند و با آن همدلی می‌کند و چه کسانی "عید خون" می گیرند.</p>
      <p>اعتقاد دولت ریشه یابی اتفاقات اخیر است</p>
      <p>سخنگوی دولت با تاکید بر اینکه دولت معتقد است اتفاقاتی که رخ داد باید به طور اساسی ریشه یابی شود، گفت: ما مثل همیشه باید متکی بر سرمایه اجتماعی همه ایرانیان باشیم و در همین جهت رئیس جمهور و رئیس شورای امنیت ملی نخست کمیته ای را در دولت سامان دادند و سپس از طریق دبیرخانه شورای امنیت ملی گزارشی به مقام معظم رهبری ارائه شد که منتج به آن دستور راهگشای رهبری شد.دستورات مقام معظم رهبری توسط همین کمیته پیگیری و نیز ابعاد مختلف موضوع را بررسی خواهند کرد و گزارشی از اقدامات خود به ملت شریف ایران ارائه خواهد شد.</p>
      <p>مسیر نجات کشور از انتخابات می گذرد</p>
      <p>ربیعی در ادامه به موضوع انتخابات مجلس یازدهم پرداخت و گفت: موضوع مهم دیگرِ پیش روی ما انتخابات مجلس شورای اسلامی است. همه باید بدانیم که مسیر نجات کشور از انتخابات می گذرد. انتخابات و رجوع به صندوق رأی یکی از افتخارات نظام جمهوری اسلامی ایران است و در عین حال تنها راه و بهترین راه موجه برای ایجاد تغییرات مورد نظر بین نسلی است.</p>
      <p>امیدوار بودیم چهره‌های سیاسی بیشتری در انتخابات حضور داشته باشند</p>
      <p>وی اضافه کرد: امسال انتخابات مجلس را پیش رو داریم و کاندیداهای انتخابات در روزهای گذشته برای حضور در این عرصه ثبت‌نام کردند؛ هر چند امیدوار بودیم چهره‌های سیاسی بیشتری در این انتخابات حضور داشته باشند با این حال، در میان ثبت‌نام‌کنندگان، چهره‌های سیاسی و نخبگانی از جناح‌های مختلف دیده می‌شوند که باید امکان رقابت سالم میان آن‌ها را فراهم کنیم.</p>
      <p>سخنگوی دولت در ادامه با بیان اینکه دولت به عنوان مجری انتخابات، همه توان خود را برای برگزاری هرچه بهتر این انتخابات و دفاع از رأی مردم که به مثابه ، حق الناس است به کار خواهد گرفت، خاطرنشان کرد: ما معتقدیم تنها راه نجات کشور از شرایط دشواری که در آن قرار دارد، فراهم کردن امکان رقابت انتخاباتی برای همه سلیقه‌ها از هر اندیشه و مرام و جناحی است که رویای ساختن آینده ایران را برای همه مردم ایران در سر می‌پروراند. در انتخابات امسال ۱۶ هزار و ۱۴۵ نفر ثبت نام کرده اند. سهم مشارکت زنان در ثبت نام در انتخابات ۳۰درصد رشد داشته اند. ۲۹ درصد داوطلبان نسبت به دور قبل بیشتر شده اند و به ازای هر کرسی مجلس ۵۲ نفر ثبت نام کرده اند. تهران و البرز بیشترین و هرمزگان و کهگیلویه و بویر احمد کمترین نامزد را دارند. ۳۶ درصد از ثبت نام کنندگان کمتر از ۴۰ سال دارند. ثبت نام اهل سنت هم افزایش داشته اند، ۳۸ نفر از نمایندگان فعلی مجلس شورای اسلامی هم ثبت نام نکرده اند.</p>
      <p>وی در ادامه با خاطرنشان کردن این مساله که دولت خواهان مشارکت حداکثری ایرانیان است و فضا را برای رقابت سالم ایجاد خواهد کرد،گفت: امیدواریم سایر نهادهای ذیربط در انتخابات نیز با درک شرایط در هم افزایی با دولت و در مسیر هرچه با شکوه تر برگزار شدن انتخابات نهایت تعامل را داشته باشند.</p>
      <p>ایران براساس پیشنهاد یک مقام سابق آمریکا انجام مبادله را پذیرفت</p>
      <p>ربیعی در ادامه این نشست خبری در پاسخ به پرسشی درباره تبادل زندانیان با آمریکا گفت: پیشنهاد مبادله زندانیان یک‌سال و نیم پیش در حاشیه مجمع داده شد که آمریکا از آن خودداری کرد ولی ما به دلایل انسان دوستانه بنا بر پیامی که یک مقام سابق آمریکا داده بود تا برای آزادی دکتر سلیمانی تبادل انجام شود پذیرفتیم و حتی به دنبال آزادی همه در مقابل همه بودیم. از حسن نیت دولت سوئیس هم تشکر می‌کنیم، این مبادله بر اساس مذاکره صورت نگرفته اما آمریکا با توقف تحریم از امروز می تواند مذاکره در چارچوب ۵+۱ را آغاز کند.</p>
      <p>درباره بازداشت پیوندی چیزی به دولت اعلام نشد</p>
      <p>سخنگوی دولت در پاسخ به پرسشی درباره بازداشت پیوندی اظهارکرد: همانگونه که گفتم فرآیند استعفا باید به شورای عالی و رییس جمهور برسد که این اتفاق نیفتاده، معمولا در مورد بازداشت باید مساله با مقامات عالی مطرح شود که در این باره چیزی به دولت اعلام نشده است.</p>
      <p>ربیعی در مورد اینکه آیا وی گزینه ریاست سازمان هلال احمر است تاکید کرد: نه به من پیشنهاد شده و نه قصدی در این باره دارم.</p>
      <p>تعداد مجروحان نیروی انتظامی بیشتر از مجروحان عادی است</p>
      <p>وی در پاسخ به سوالی درباره اینکه چرا آمار کشته شدگان حوادث اخیر اعلام نمی شود، تصریح کرد: تعداد مجروحان نیروی انتظامی بیشتر از مجروحان عادی است، بالاخره در این ماجرا عده ای مظلوم واقع شدند و ما نمی توانیم مثل آمریکا آمار فله ای بدهیم.</p>
      <p>به زودی دولت آمار قربانیان حوادث اخیر را اعلام می کند</p>
      <p>وی با بیان اینکه عدد و رقمی که از سوی آمریکایی‌ها درباره قربانیان حوادث اخیر اعلام شده، غیرواقعی است، گفت: شاهدی بر ادعاهای آنان وجود ندارد. ما صادقانه و به تفکیک استان‌ها و علت، آمار را اعلام می‌کنیم. اگر تا به حال هم صبر کردیم و اعلام نشده به دلیل درخواست شورای امنیت ملی است. دولت با هماهنگی قوه قضاییه و وزارت کشور این آمار را به زودی اعلام می‌کند.</p>
      <p>نباید تصمیماتی بگیریم که تحریم ها را سخت تر کنیم</p>
      <p>ربیعی در مورد وضعیت لایحه CFT که در مجمع تشخیص مصلحت نظام است نیز گفت: امیدواریم با اظهارات آقای دژپسند و خانم جنیدی مجمع تصمیم درستی در این باره بگیرد تا بخشی از مشکلات اقتصادی مردم حل شود.</p>
      <p>ربیعی در پاسخ به پرسشی درباره برگزاری جلساتی در مجمع درباره FATF، گفت: نه فقط یک کمیسیون بلکه دو کمیسیون مجمع باهم جلسه گذاشتند؛ همکاران ما در دولت مشارکت جدی داشتند مجمع در آخرین جلسه خود که ترکیبی از دو کمیسیون بود اعلام کرد این موضوع با توجه به سوالاتی که از دولت داشته و پاسخ هایی که از 11 سوال مجمع دولت پاسخ داده، نیاز به بررسی بیشتر دارد.</p>
      <p>سخنگوی دولت تاکید کرد: امیدواریم با توجه به پاسخ های داده شده از سوی دولت، مجمع تشخیص تصمیماتی بگیرد که راهگشای زندگی اقتصاد ایرانیان باشد ما نباید تصمیماتی بگیریم که تحریم ها را برای خودمان سخت تر کنیم.</p>
      <p>آمریکا در وقایع اخیر ایران مرتکب جنایت جنگی شد</p>
      <p>وی در پاسخ به پرسشی درباره اظهارات دولت امریکا از ناآرامی های اخیر در ایران و اعلام ارقامی از قربانیان این حوادث اظهار کرد: بدون تردید اظهارات صریحی که این روزها مقامات آمریکایی درمورد اتفاقاتی که در ایران روی داده و محدود کردن آن به تلاش هایی که خودشان صورت داده اند، یک جنایت جنگی و یک جرم بین المللی محسوب می شود. آنها بی پروا، صریح و گستاخانه بیان می کنند که ما کاری کردیم در ایران این چنین مسائلی رخ دهد.</p>
      <p>سخنگوی دولت افزود: قطعا موضع ما در عمل، ایجاد همبستگی بیشتر ، ایجاد فضای آرامش در داخل کشور و گذار از این اتفاقات به سمت درک علت اتفاقات و ساختن آینده ای بهتر در یک حرکت و جنبش داخلی است.</p>
      <p>وی با بیان اینکه پاسخ دیگر ما در کنار هم در گذار از سختی ها، افزایش مقاومت و پویایی اقتصادی است، اظهار کرد:پاسخ ما قطعا از طریق مجامع بین المللی دنبال خواهد شد. ایرانیان همانطور که قبلا آمریکا را ناکام گذاشتند درحال حاضر هم از پس ماجرای تلخ به این ادراک رسیده اند که آمریکایی ها چگونه به قول خود در "داغ کردن زمین برای پریدن و جهش" اقدام کردند و بنابراین برای رفتار هوشمندانه و تفکیک اعتراض از سایر مسائل کمک باید کرد.</p>
      <p>وی افزود: خرسندیم که آمریکا در این مورد با آزاد کردن یک ایرانی بی گناه تصمیم درست را گرفت و همانطور که گفتیم آماده بازگرداندن همه ایرانیانی که به ناحق در آمریکا زندانی هستند نیز آمادگی داریم. اما بسط این گفت و گوها به سایر مسائل باز هم به آمریکا بستگی دارد.</p>
      <p>ربیعی ادامه داد: آمریکا همین امروز می‌تواند با توقف تحریم‌هایی که انجام داده و ظالمانه دنبال کرده همانگونه که قبلا نیز اعلام کردیم زمینه را برای ۱+۵ آماده کند.</p>
      <p>سخنگوی دولت گفت: این تصمیم در اختیار آمریکاست وگرنه ما بر سر تبادل زندانی بحث و مذاکره نخواهیم داشت اما باز هم رییس جمهوری‌ اعلام کرده‌اند چنانچه آمریکا همه تحریم‌ها را لغو کند و آماده باشد ما کماکان همانطور که اعلام کردیم در کوتاهترین زمان ممکن نشست ۱+۵ در قالب ۱+۵ باز هم تکرارپذیر خواهد بود.</p>
      <p>دولت مخالف اینترنت ملی است</p>
      <p>ربیعی درباره برخی گمانه زنی ها در مورد اینترنت ملی گفت: با وجود آنکه بسیاری این موضوع را پیگیری می کردند اما دولت مخالف چنین طرحی است؛ نمی‌توانیم و اعتقادی به این طرح نداریم و بنای دولت جزیره کردن ایران در دنیا نیست.</p>
      <p>مجلس می تواند اصلاحات مدنظر را بودجه اعمال کند</p>
      <p>ربیعی در پاسخ به پرسشی درباره لایحه بودجه و تدوین آن بدون اتکای به نفت، گفت: اصلاح ساختار اقتصادی در بودجه هم در دوران تحریم و هم در دوران غیرتحریم و رونق می تواند دنبال شود. اما در دوران تحریم قطعا با بودجه محدود که باید حقوق و دستمزد کارمند و بازنشسته هم تامین شود، با دشواری هایی روبرو خواهیم بود. اما بردن درآمدهای نفتی به بودجه عمرانی طبق روال قبلی خواهد بود.</p>
      <p>سخنگوی دولت با بیان اینکه ما کارهایی که در اصلاح ساختار می توانستیم انجام دهیم را عملی کردیم، ادامه داد: کارهایی مانند درآمدهای پایدار، هزینه های کارآ، ثبات بخشی به توسعه و عدالت و مراحل بودجه ریزی را سعی کردیم مراعات کنیم.</p>
      <p>وی با اشاره به موضوع مولدسازی دارایی‌های دولت تصریح کرد: در این مورد اصلاحات ساختاری اعمال شده است که مبلغ 49 و نیم هزار میلیارد تومان از این محل باید تامین درآمد داشته باشیم.</p>
      <p>ربیعی افزود: همچنین درباره هزینه های کارآ هم با حذف 100 ردیف و مدیریت متمرکز در استان ها و برنامه محور کردن توزیع اعتبارات و بهینه کردن آنها، اقداماتی انجام شده است.</p>
      <p>وی تصریح کرد: معتقدیم اگر در شرایط فروش نفت بهتر قرار داشتیم بودجه می توانست با نگاه توسعه ای بهتر طراحی شود. بودجه در اختیار مجلس است و مجلس نباید سقف را افزایش دهد چون هر گاه سقف افزایش یافت موجب بهم ریختن ساختار شد. اما مجلس می تواند اصلاحات مدنظر را اعمال کند.</p>
      <p>نمی‌خواستیم تلخی‌ها و نگرانی‌ها به جامعه تزریق شود</p>
      <p>ربیعی همچنین در پاسخ به پرسشی درباره سخنان اسحاق جهانگیری درباره تاثیر تحریم‌ها بر مشکلات کشور، گفت: توضیح دادن درباره این مساله برای خود من هم سخت است. دولت مصلحت ندیده که درباره فشارهای تحریم و اثرات آن زیاد صحبت کنیم. ما هیچ‌گاه نمی‌خواستیم تلخی‌ها و نگرانی‌ها به جامعه تزریق شود. در خیلی موارد دولت می‌توانسته مشکلات مربوط به تحریم‌های ضدبشری آمریکا را تشریح کند و حتی خودش را از زیر بار انتقادها برهاند اما حاضر به این کار نشد.</p>
      <p>سخنگوی دولت با تاکید بر اینکه متاسفانه برخی، از مصلحت‌سنجی‌های ملی و مصلحت‌سنجی‌هایی که براساس منافع ایران صورت گرفته سوءاستفاده کرده‌اند، تصریح کرد: دولت به‌هر حال ملاحظاتی داشته و نمی‌توانسته در این مورد صحبت کند. ولی برخی نهایت بهره‌برداری سیاسی و جناحی را صورت داده‌اند. متاسفانه حتی برخی از این وضعیت که دولت به‌دلیل تحریم‌ها در فشار و مضیقه خوشحال بوده و لذت هم می‌برند.</p>
      <p>اظهارات خوبی در برخی دانشگاه‌ها نشنیدیم</p>
      <p>وی تأکید کرد: ما اظهارات خوبی در برخی دانشگاه‌ها نشنیدیم. نمی‌خواهم مقایسه کنم ولی می‌خواهم این را بگویم که اگر با این شرایط تحریم‌ها و فشارها و با این جریانات اجتماعی، آنان بودند چه می‌کردند؟ آیا کارنامه‌ بهتری داشتند؟</p>
      <p>ربیعی با بیان اینکه به اعتقاد من جهانگیری دائما در زمینه افزایش تولید داخل، کاهش واردات و حتی اشتغال‌های کوچک و متوسط تلاش می‌کند، گفت: ایشان تصمیم‌گیری‌های خوبی انجام داده این را مدیون فعالیت‌های اقتصاد مقاومتی به ریاست آقای جهانگیری هستیم. ما دائما از مقاومت بحث می‌کنیم. به اعتقاد من آقای جهانگیری ذره‌ای از این واقعیت را بیان کرده است و تاکید کرده که به هر حال این سختی‌ها وجود دارد و نمی‌توان تحریم‌ها و جنایات آمریکا را انکار کرد. آقای جهانگیری از اینکه ما آمادگی ایجاد کردیم و مقاومت کردیم و این را ادامه خواهیم داد هم صحبت کرده است.</p>
      <p>وی ادامه داد: نمی‌دانم چرا عده‌ای اینگونه بی‌محابا به صحبت‌های آقای جهانگیری حمله کرده‌اند و گاهی نیز گفته‌اند که ما به خارج علامت می‌دهیم. شمایی که این همه نارسایی‌هایی را که هست و نیست را بزرگنمایی می‌کنی، آیا این علامت دادن به بیگانگان نیست؟ اگر بخشی از یک واقعیت تلخ را که دولت به جان خریده و دنبال می‌کند را علامت دادن به بیگانگان می‌دانید قطعا روش درستی نیست.</p>
    </article>
  </body>
</html>