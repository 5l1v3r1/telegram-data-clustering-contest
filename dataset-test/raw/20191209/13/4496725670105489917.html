<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/societat/article/5-societat/1708317-ribo-diu-que-un-dels-deficits-de-la-sanitat-catalana-es-el-sobrecost-de-la-gent-que-ve-a-catalunya-a-operar-se.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T13:52:47+00:00"/>
    <meta property="og:title" content="Ribó diu que un dels “dèficits” de la sanitat catalana és el “sobrecost” de la gent que ve a Catalunya a operar-se"/>
    <meta property="og:description" content="El Síndic de Greuges remarca que el sistema català és excel·lent i per això venen d'altres comunitats a intervenir-se La presidenta de CatECP, Jéssica Albiach, li demana que rectifiqui"/>
  </head>
  <body>
    <article>
      <h1>Ribó diu que un dels “dèficits” de la sanitat catalana és el “sobrecost” de la gent que ve a Catalunya a operar-se</h1>
      <address><time datetime="2019-12-09T13:52:47+00:00">09 Dec 2019, 13:52</time> by <a rel="author">ACN</a></address>
      <ul>
        <li>
          <b>El Síndic de Greuges remarca que el sistema català és excel·lent i per això venen d’altres comunitats a intervenir-se</b>
        </li>
        <li>
          <b>La presidenta de CatECP, Jéssica Albiach, li demana que rectifiqui</b>
        </li>
      </ul>
      <p>El Síndic de Greuges, Rafael Ribó, ha apuntat aquest dilluns que un dels “dèficits” de la sanitat pública a Catalunya és que té un “sobrecost” per la gent que ve a Catalunya a intervenir-se. “La sanitat de Catalunya és d’una qualitat excel·lent. La prova és que venen d’altres comunitats a intervenir-se”, ha indicat en declaracions a Ser Catalunya en preguntar-li per les llistes d’espera.</p>
      <p>
        <b>Reaccions</b>
      </p>
      <p>La presidenta de CatECP al Parlament, Jéssica Albiach, ha demanat al Síndic de Greuges, Rafael Ribó, que rectifiqui les seves declaracions sobre la sanitat catalana. En una entrevista a Ser Catalunya, Ribó ha afirmat que “un dels dèficits que té la sanitat pública és un sobrecost amb la gent que ve a Catalunya per intervenir-se”. Segons Albiach, el Síndic de Greuges no ha de ser el defensor del Govern, sinó el “defensor de la ciutadania catalana i els seus drets”. “Hauria de rectificar”, ha conclòs Albiach en un missatge a través del seu compte de Twitter.</p>
      <p>“Qui ens anava a dir que la versió sanitària de l’’Espanya ens roba’ l’encunyaria el senyor Ribó, Síndic del procés. Se li hauria de caure la cara de vergonya”, ha etzibat com a reacció a aquestes paraules a través de Twitter el president del grup parlamentari de Cs, Carlos Carrizosa.</p>
      <related>
        <h4>Notícies relacionades</h4>
        <a href="https://www.elpuntavui.cat/politica/article/17-politica/1708379-ribo-el-sindic-no-es-pot-retractar-del-que-no-ha-dit.html"/>
      </related>
    </article>
  </body>
</html>