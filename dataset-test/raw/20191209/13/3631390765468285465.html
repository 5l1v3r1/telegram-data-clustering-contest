<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/vestfold/rakjorte-med-bil-i-skileikanlegget-i-holmestrand-mens-barn-akte-1.14815347"/>
    <meta property="og:site_name" content="NRK"/>
    <meta property="article:published_time" content="2019-12-09T13:26:29+00:00"/>
    <meta property="og:title" content="Råkjørte med bil i skileikanlegget mens barn akte"/>
    <meta property="og:description" content="HOLMESTRAND (NRK): Nok en gang har biler spola opp preparerte skiløyper og akebakker i Botnemarka."/>
  </head>
  <body>
    <article>
      <h1>Råkjørte med bil i skileikanlegget mens barn akte</h1>
      <h2>HOLMESTRAND (NRK): Nok en gang har biler spola opp preparerte skiløyper og akebakker i Botnemarka.</h2>
      <address><time datetime="2019-12-09T13:26:29+00:00">09 Dec 2019, 13:26</time> by <a rel="author">Helena Rønning</a></address>
      <p>Mens barn akte i skileikanlegget i Holmestrand søndag kveld, kjørte biler opp og ned akebakken.</p>
      <figure>
        <img src="https://gfx.nrk.no/s6dTVXAbbJW4ZH-1MBWXFw9m3X6_YcB9JkczSD21_Z-g.jpg"/>
        <figcaption>AKEBAKKE: I skileikanlegget bærer akebakken tydelig preg av bilspor. Her skal det ha vært barn som akte mens bilene kjørt rundt i området. <br/>Foto: Botneløyper I/S</figcaption>
      </figure>
      <p>– Det er ikke første gang det skjer, men i går var det helt ekstremt. Da hadde vi altså barn på akebrett i bakken mens disse unge mennene testa ferdighetene sine med firehjulstrekkere. Det ser vi svært alvorlig på, sier Hans Petter Narverud i Botneløyper I/S, som preparerer løypene i Holmestrand.</p>
      <h3>Skal anmelde</h3>
      <p>Narverud forteller at det er en gruppe unge menn som bruker parkeringsplassen som en motorsportarena på kveldstid.</p>
      <p>– Disse gjengene kommer hver høst og ved snøfall, og tror de kan holde på her uforstyrra. Heldigvis har vi gode naboer som ringer oss når de hører aktivitet, sier Narverud.</p>
      <figure>
        <img src="https://gfx.nrk.no/TQySPO67cOfAByyAPHBlWglUfOwg6RHPGEq1Jgv-xd-w.jpg"/>
        <figcaption>KULEKJØRING: Ikke med ski, men med bil. Hans Petter Narverud er lei av å stadig se bilspor der de ikke hører hjemme. <br/>Foto: Philip Hofgaard / NRK</figcaption>
      </figure>
      <p>Totalt skal det ha vært 10–15 biler på plassen da frivillige fra Botneløyper kom til stedet søndag kveld.</p>
      <p>Narverud ringte politiet, som kom raskt til stedet. Da hadde imidlertid alle bilene forsvunnet.</p>
      <p>
        <b>– Vi kommer til å anmelde all kjøring som skjer utenfor parkeringsplassen her.</b>
      </p>
      <h3>Kjører langt inn i marka</h3>
      <p>Søndag kveld var det bilspor nesten tre kilometer inn i lysløypa.</p>
      <figure>
        <img src="https://gfx.nrk.no/InPfj_3qbf0UzsepGr8P-giInmQEcv_hpItCtJcmGegA.jpg"/>
        <figcaption>ØDELEGGELSE: Løypekjørerne fortviler etter at preparerte løyper er ødelagt etter at noen kjørte med bil flere kilometer inn i lysløypa. <br/>Foto: Botneløyper I/S</figcaption>
      </figure>
      <p>– Det er dårlig gjort å ødelegge. Vi legger ned tusenvis av dugnadstimer på dette her. Nå må vi vurdere å sette opp fysiske hindringer for å stoppe dette, sier Narverud.</p>
      <p>Ifølge løypekjøreren kommer politiet til å svippe oppom området på kveldstid og følge med.</p>
      <p>
        <b>Politioverbetjent Harald Moe ved Horten politistasjon sier imidlertid dette om råkjøringa i skiløypene:</b>
      </p>
      <p>– Dette er ikke er en sak som vil bli høyt prioritert fra politiets side.</p>
    </article>
  </body>
</html>