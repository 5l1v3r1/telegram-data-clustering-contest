<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/ItalyBasket/o-romeo-saketi-niwthei-dikaiwmenos-gia-ton-ithan-xap.5653444.html"/>
    <meta property="og:site_name" content="www.sport24.gr"/>
    <meta property="article:published_time" content="2019-12-09T13:07:00+00:00"/>
    <meta property="og:title" content="Ο Ρομέο Σακέτι νιώθει δικαιωμένος για τον Ίθαν Χαπ"/>
    <meta property="og:description" content="Η παρουσία στην καλύτερη πεντάδα της Lega Basket για το Νοέμβριο και το νταμπλ νταμπλ κόντρα στη Βίρτους Μπολόνια του Μίλος Τεόντοσιτς. Ο Ρομέο Σακέτι μιλάει στο Sport24.gr για τον Ίθαν Χαπ, που -με το καλημέρα- κάνει θραύση με τα χρώματα της Κρεμόνα στην Ιταλία."/>
  </head>
  <body>
    <article>
      <h1>Ο Ρομέο Σακέτι νιώθει δικαιωμένος για τον Ίθαν Χαπ</h1>
      <h2>Η παρουσία στην καλύτερη πεντάδα της Lega Basket για το Νοέμβριο και το νταμπλ νταμπλ κόντρα στη Βίρτους Μπολόνια του Μίλος Τεόντοσιτς. Ο Ρομέο Σακέτι μιλάει στο Sport24.gr για τον Ίθαν Χαπ, που -με το καλημέρα- κάνει θραύση με τα χρώματα της Κρεμόνα στην Ιταλία.</h2>
      <address><time datetime="2019-12-09T13:07:00+00:00">09 Dec 2019, 13:07</time> by <a rel="author">Αλέξανδρος Τρίγκας</a></address>
      <p>Ένας μήνας. Τόσος χρειάστηκε προκειμένου ο Ίθαν Χαπ να δικαιώσει απόλυτα τους ανθρώπους της  Κρεμόνα, που του εμπιστεύτηκαν μια θέση στο ρόστερ της ομάδας για τη φετινή αγωνιστική περίοδο. Ο 23χρονος σέντερ μπορεί να μην χώραγε στο rotation του <a href="https://www.sport24.gr/Basket/Euroleague/eb-news/eb_olympiacos/">Ολυμπιακού</a>, για την ιταλική ομάδα όμως είναι κάτι παραπάνω από απαραίτητος. Επιβεβαίωση η παρουσία του στην <a href="https://www.sport24.gr/Basket/ItalyBasket/koryfaios-senter-toy-noemvrioy-o-ithan-xap-sthn-italikh-ligka.5652837.html">καλύτερη πεντάδα της Lega Basket</a> για τον Νοέμβριο.</p>
      <p>Στην πρώτη του -επί της ουσίας- ευκαιρία να παίξει στην Ευρώπη, ο απόφοιτος του Wisconsin έχει δείξει εξαιρετικά στοιχεία. Οι μέσοι όροι του είναι εξαιρετικοί (16 πόντοι με 52.7% στα δίποντα και 46.2% στις βολές, 9 ριμπάουντ, 2.5 ασίστ, 1 τάπα και 19.5 μονάδες στο σύστημα αξιολόγησης ανά 28.5 λεπτά συμμετοχής), ενώ η επίδρασή του στο παιχνίδι της Κρεμόνα χαρακτηριστική. Ακόμη κι όταν απέναντί του βρήκε τους αθλητικούς ψηλούς της <a href="https://www.sport24.gr/Basket/ItalyBasket/italia-o-xap-espase-to-ahtthto-toy-teontosits.5653107.html">Βίρτους Μπολόνια</a>, το βράδυ της Κυριακής, έκανε πάλι τα ίδια. Στα 28'41'' που βρέθηκε στο παρκέ, είχε 11 πόντους (με 5/10 δίποντα, 1/2 βολές), 11 ριμπάουντ, 3 ασίστ και 2 κλεψίματα.</p>
      <figure>
        <img src="https://www.sport24.gr/Basket/article5653456.ece/BINARY/w620/sacchetti.jpg"/>
      </figure>
      <p>Είναι σαφές λοιπόν πως οι άνθρωποι της Κρεμόνα μόνο δικαιωμένοι μπορούν να νιώθουν για την επιλογή τους, παρά το ρίσκο που υπήρξε στην επιλογή ενός παίκτη (έστω και δανεικού) που δεν έχει ξαναπαίξει στην Ευρώπη. Με πρώτο και καλύτερο τον Ρομέο Σακέτι, ο οποίος μίλησε στο<b> Sport24.gr</b> για τον νεαρό ψηλό, που αποκτήθηκε από τον Ολυμπιακό και κάνει αισθητή την παρουσία του στη Lega Basket.</p>
      <p>"<i>Ψάχναμε για ένα παιδί στη ρακέτα, με ποιότητα και δύναμη για να ανταποκριθεί στις απαιτήσεις. Είχαμε σημαντικό πρόβλημα κοντά στο καλάθι, οπότε η επιλογή που θα κάναμε, έπρεπε να αφορά σε παίκτη που θα επιδράσει σημαντικά στο παιχνίδι μας και θα λύσει αρκετά από τα θέματα που είχαμε</i>" ανέφερε αρχικά ο πολύπειρος τεχνικός για να προσθέσει αμέσως μετά πως "<i>να ξέρεις ότι δεν τον επιλέξαμε μόνο βάσει του ταλέντου του, αλλά και για τον χαρακτήρα του. Μάθαμε αυτά που θέλαμε, κι εν συνεχεία προχωρήσαμε τις διαδικασίες. Είναι ένας παίκτης πρόθυμος να βελτιωθεί και να δουλέψει, έχει το work ethic για να κάνει καριέρα. Γι αυτό κι εμείς επενδύσαμε πάνω του, θέλοντας να τον βελτιώσουμε τόσο αγωνιστικά όσο και πνευματικά. Πιστεύω πως θα του κάνει καλό το διάστημα που θα παίξει για την Κρεμόνα</i>".</p>
      <p>Τα ερωτηματικά που ενδεχομένως να υπήρχαν για εκείνον, είχαν να κάνουν περισσότερο στην έλλειψη εμπειρίας από τα ευρωπαϊκά δεδομένα και τον απαιτούμενο χρόνο να εγκλιματιστεί σε αυτά. Μόνο που η Κρεμόνα δεν είχε την πολυτέλεια του χρόνου. Ήθελε κάτι "εδώ και τώρα" για να βελτιωθεί στη front line, με τον Ίθαν Χαπ να παρουσιάζεται εξαιρετικά έτοιμος -πνευματικά και αγωνιστικά- για να επωμιστεί το βάρος της θέσης του σέντερ.</p>
      <figure>
        <img src="https://www.sport24.gr/Basket/article5653455.ece/BINARY/w620/happ1.jpg"/>
      </figure>
      <p>"<i>Είναι ένας καλός παίκτης και εξαιρετικός άνθρωπος. Ήρθε και μας βοήθησε αμέσως να κερδίσουμε αγώνες, που είχαμε ανάγκη. Έχει τα skills για ψηλός, είναι γρήγορος και καλός δημιουργός</i>" εξήγησε και πρόσθεσε πως "<i>μπορεί στον Ολυμπιακό να περίσσευε αυτή την στιγμή και να μην ήταν έτοιμος για την EuroLeague, για το δικό μας επίπεδο όμως είναι εξαιρετικός. Βοηθάει σε πολλούς τομείς και αυτό φαίνεται, τόσο στατιστικά όσο κι από την εικόνα του στο παρκέ. Είναι καλός χειριστής για τη θέση και το ύψος του, μπορεί να μην σουτάρει πολύ από μακριά, αλλά αυτό είναι ένα από τα κομμάτια του παιχνιδιού του, που δουλεύουμε για να βελτιωθεί"</i>.</p>
      <p>Προφανώς η μετακόμισή του -για τους επόμενους οκτώ μήνες- στην Κρεμόνα δεν είχε να κάνει μόνο με το να βοηθήσει την ιταλική ομάδα, αλλά ταυτόχρονα να πάρει πράγματα από αυτή ώστε να επιστρέψει καλύτερος στον Ολυμπιακό. Τι μπορεί να προσθέσει στο παιχνίδι του σύμφωνα με τον Ρομέο Σακέτι;</p>
      <h3>Η ΔΟΚΙΜΗ ΣΤΟ "4" ΠΟΥ ΜΠΟΡΕΙ ΝΑ ΚΑΝΕΙ ΤΗ ΔΙΑΦΟΡΑ</h3>
      <p>"<i>Τώρα τον χρησιμοποιούμε σχεδόν αποκλειστικά στο "5" για να εκμεταλλευτούμε την ταχύτητά του. Πασάρει καλά και μπορεί να δημιουργήσει για τους συμπαίκτες του. Θέλω όμως να τον δοκιμάσω επίσης στο "4" στη διάρκεια της σεζόν. Είναι δεδομένα καλύτερος ως σέντερ, νιώθει πιο άνετα στην παρούσα φάση σε αυτή τη θέση. Για να πάει όμως στο "4", που πιστεύω θα τον βοηθήσει μακροπρόθεσμα στην καριέρα του, πρέπει να δουλέψει αρκετά το σουτ του. Βάζουμε πολλή δουλειά πάνω του, ειδικά με πρωινές προπονήσεις για το σουτ. Από μόνος του, μας δίνει το έναυσμα για να δουλέψουμε περισσότερο στις αδυναμίες του. Είναι πολλές οι φορές που μένει στο γήπεδο, για να κάνει έξτρα ατομική προπόνηση στο σουτ και το ball handling. Είμαι πραγματικά χαρούμενος που δουλεύω μαζί του και τον έχω στην ομάδα μου</i>" σχολιάζει ο 66χρονος τεχνικός.</p>
      <p>Η διάθεση που δείχνει για να βελτιωθεί και να μάθει είναι άλλωστε στοιχείο που τον ξεχώρισε ήδη στο διάστημα που προπονήθηκε με τον Ολυμπιακό. Μπορεί να μην κέρδισε μια θέση στη δωδεκάδα του Κεστούτις Κεμζούρα, αυτό όμως δεν σημαίνει πως οι ερυθρόλευκοι τον διαγράφουν για την επόμενη αγωνιστική περίοδο. Το κάθε άλλο.</p>
      <p>Όπως άλλωστε λέει κι ο Ρομέο Σακέτι: "<i>Είναι rookie, δεν είναι εύκολο κι απλό να προσαρμοστεί ένα παιδί που παίζει για πρώτη φορά επαγγελματικό μπάσκετ στο επίπεδο της EuroLeague. Αν συνεχίσει να δουλεύει με την ίδια διάθεση και αποφασιστικότητα, πιστεύω ότι την επόμενη σεζόν μπορεί να είναι έτοιμος για το υψηλότερο επίπεδο, όπως είναι η EuroLeague</i>".</p>
      <p>Η συνέχεια αναμένεται με ακόμη μεγαλύτερο ενδιαφέρον για την παρουσία και την πρόοδο του Ίθαν Χαπ, ο οποίος δεν παύει να παρακολουθείται στενά από τους ανθρώπους του Ολυμπιακού. Ο Ντέιβιντ Μπλατ αποχώρησε νωρίς από τον πάγκο της ελληνικής ομάδας, αυτό όμως δεν σημαίνει πως δεν άφησε κάτι πίσω του. Με τον 23χρονο σέντερ να είναι ένα τέτοιο παράδειγμα.</p>
      <p>
        <i>
          <b>Photo Credits:  Zovadelli / Vanoli Basket &amp; Eurokinissi</b>
        </i>
      </p>
    </article>
  </body>
</html>