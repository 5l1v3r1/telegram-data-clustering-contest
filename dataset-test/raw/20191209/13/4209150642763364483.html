<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Izraelski-mediji-Kneset-se-raspusta-izbori-2-marta/572747?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T13:07:35+00:00"/>
    <meta property="og:title" content="Izraelski mediji: Kneset se raspušta, izbori 2. marta"/>
    <meta property="og:description" content="TEL AVIV - Izbori u Izraelu mogli bi da budu održani 2. marta ukoliko do srijede bude raspušten parlament, objavio je danas izraelski &quot;Harec&quot;."/>
  </head>
  <body>
    <article>
      <h1>Izraelski mediji: Kneset se raspušta, izbori 2. marta</h1>
      <address><time datetime="2019-12-09T13:07:35+00:00">09 Dec 2019, 13:07</time> by <a rel="author">Tanjug</a></address>
      <p>TEL AVIV - Izbori u Izraelu mogli bi da budu održani 2. marta ukoliko do srijede bude raspušten parlament, objavio je danas izraelski "Harec".</p>
      <p>To će biti treći izbori u Izraelu za manje od godinu dana. Prethodni su održani u aprilu i septembru.</p>
      <p>List navodi da su o datumu izbora dogovor danas postigli izraelski premijer Benjamin Netanjahu i njegov glavni politički protivnik Beni Ganc, lider saveza partija Plavo i bijelo.</p>
      <p>Očekuje se da će izraelski Kneset do srijede biti raspušten, dodaje "Harec".</p>
      <p>Napominje se da je prvobitno bilo planirano da se izbori održe 10. marta, kao i da bi se u slučaju da budu 2. marta prekršila tradicija da izbori budu u utorak.</p>
      <p>Izraelski list navodi da sada mora da se ispoštuje pravna procedura koja bi trebalo da se okonča u srijedu u ponoć, kada ističe rok za formiranje vlade i kada se očekuje raspuštanje parlamenta.</p>
    </article>
  </body>
</html>