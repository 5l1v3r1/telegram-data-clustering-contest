<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/72d89cc19cf2988b/ansp-un-barbat-din-ialoveni-a-fost-diagnosticat-cu-tularemie.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-12-09T13:08:12+00:00"/>
    <meta property="og:title" content="ANSP: Un bărbat din Ialoveni a fost diagnosticat cu TULAREMIE"/>
    <meta property="og:description" content="Un bărbat în vârstă de 56 de ani din Ialoveni a fost diagnosticat cu tularemie după ce s-a molipsit accidental prin rana palmei, în timpul jupuirii unui iepure de câmp."/>
  </head>
  <body>
    <article>
      <h1>ANSP: Un bărbat din Ialoveni a fost diagnosticat cu TULAREMIE</h1>
      <address><time datetime="2019-12-09T13:08:12+00:00">09 Dec 2019, 13:08</time> by <a rel="author">Jurnal.md</a></address>
      <p>
        <b>Un bărbat în vârstă de 56 de ani din Ialoveni a fost diagnosticat cu tularemie după ce s-a molipsit accidental prin rana palmei, în timpul jupuirii unui iepure de câmp.</b>
      </p>
      <p>Agenția Națională pentru Sănătate Publică informează că bărbatul a fost spitalizat la spitalul „Toma Ciorba” din capitală.</p>
      <p>Diagnosticul de tularemie a fost stabilit în baza manifestărilor clinice, anamnezei epidemiologice și rezultatelor confirmative ale investigațiilor respective de laborator.</p>
      <p>Potrivit anchetei epidemiologice, carnea de iepure nu a fost utilizată în alimentație și alte persoane nu au avut contact cu sursa posibilă de infecție.</p>
      <p>Starea sănătății membrilor familiei și a pacientului, la moment, este satisfăcătoare.</p>
      <p>Despre înregistrarea cazului de tularemie au fost informate autorităţile publice locale și raionul Ialoveni, subdiviziunea teritorială ANSA, Societatea raională a vânătorilor și pescarilor. De asemenea, sunt organizate activități de propagare a măsurilor de profilaxie a tularemiei.</p>
      <p>Menționăm că pe teritoriul republicii se mențin focare naturale reziduale, unde, periodic, este determinată circulația agentului cauzal al tularemiei la populațiile diferitor specii de rozătoare. În anii 1996, 2009, 2014, 2015, 2017 au depistate cazuri de boală la oameni în rezultatul contactului direct cu sursele de infecție sau la folosirea apei, produselor alimentate contaminate de rozătoare. În 2017, au fost înregistrate cazuri de tularemie la 2 persoane (pescari amatori), din raionul Cahul, molipsindu-se pe cale de contact.</p>
      <p>În acest context, ANSP vine cu mai multe informații privind acest diagnostic.</p>
      <p>- Tularemia este o infecţie extrem de periculoasă, cu focalitate naturală, răspândită, îndeosebi, la rozătoare, de la care omul se poate contamina direct sau prin intermediul insectelor hematofage. Agentul cauzal prezintă o bacterie rezistentă în mediul extern: în apă – 2-3 luni, pe boabe de cereale – 45-100 zile, în cadavrele rozătoarelor, pe pielea lor- luni de zile. Este sensibilă la concentraţiile uzuale de dezinfectanţi.</p>
      <p>- Perioada de incubaţie – până la 21 zile. Debutul bolii este brusc, marcat prin frisoane, cefalee, dureri musculare, tumefiera ganglionilor limfatici regionali.</p>
      <p>- Tularemia se manifestă prin afectarea sistemului limfatic și formarea buboanelor la locul de pătrundere a microbului în organism, iar drept sursă de infecție pot fi diferite rozătoare, precum ondatrele, șobolanii de apă, șoarecii și iepurii. Boala decurge, de asemenea, sub forme uşoare, inaparente.</p>
      <p>- Molipsirea de tularemia se realizează pe câteva căi:</p>
      <p>contact direct (transcutanat) – cu rozătoarele şi produsele lor (piei, blănuri, carne, urină, fecale);</p>
      <p>calea digestivă – îngerarea apei, alimentelor contaminate;</p>
      <p>calea respiratorie – inhalarea prafului impurificat;</p>
      <p>contaminarea prin vectori – înţepătura insectelor hematofage;</p>
      <p>De la om la om boala nu se transmite!</p>
      <p>Profilaxia îmbolnăvirilor prin tularemie se efectuează, mai ales, prin realizarea măsurilor de combatere a rozătoarelor: măsuri agrotehnice – recoltarea la timp a roadei, aratul, asigurarea păstrării produselor alimentare în lipsa accesului rozătoarelor, atât în colectivităţile agricole, cât şi în gospodăriile private.</p>
      <p>Se va evita folosirea apei de băut din izvoarele de câmp, fântâni părăsite, cât şi înţepăturile de căpuşe.</p>
      <p>Adresarea la timp la medic, în caz de îmbolnăvire, asigură tratamentul efectiv şi însănătoşirea deplină a pacienţilor.</p>
    </article>
  </body>
</html>