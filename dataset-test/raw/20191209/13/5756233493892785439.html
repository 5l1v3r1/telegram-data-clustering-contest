<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625661/%D8%AF%D8%B1%DA%AF%DB%8C%D8%B1%DB%8C-%D8%AF%D8%B1-%D9%85%D8%AC%D9%84%D8%B3-%D9%BE%D8%A7%DB%8C%D8%AF%D8%A7%D8%B1%DB%8C%E2%80%8C%D9%87%D8%A7-%D8%B9%D9%84%DB%8C%D9%87-%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%B3%D9%84%D8%AD%D8%B4%D9%88%D8%B1%DB%8C-%D8%A8%D9%87-%D8%AC%D8%B2-%D8%A7%D9%82%D9%84%DB%8C%D8%AA%DB%8C-%D8%A8%D8%B1%D8%AE%D9%88%D8%B1%D8%AF%D8%A7%D8%B1-%D8%A7%D8%B2-%D8%AA%D8%A8%D8%B9%DB%8C%D8%B6-%D9%88-%D8%A7%D9%85%D8%AA%DB%8C%D8%A7%D8%B2-%D8%A8%D9%82%DB%8C%D9%87-%D9%85%D8%B1%D8%AF%D9%85-%D8%B1%D8%A7-%D8%B1%D9%87%D8%A7-%DA%A9%D8%B1%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="درگیری در مجلس/ پایداری‌ها علیه نماینده اصلاح طلب/سلحشوری: به جز اقلیتی برخوردار از تبعیض و امتیاز، بقیه مردم را رها کرده‌ایم"/>
    <meta property="og:description" content="نطق پایانی پروانه سلحشوری نماینده تهران در مجلس غوغایی به پاکرد و نمایندگان مخالف تا دقایقی با داد و فریاد درباره این نطق صحبت می کردند. وی گفت: مشکل در این است که ما گفته‌ایم ما این سبک زندگی را انتخاب کرده‌ایم. آیا به راستی جوانان ما این سبک زندگی را انتخاب کردند؟/ ما در ساختارها، دوگانه ارگان‌ها و حتی چندگانه‌هایی داریم که همه حکم می‌رانند؛ چند دولت؟ چند اطلاعات؟ چند نهاد موازی؟/ تصمیم‌سازان و تصمیم‌گیران کشور نمی‌دانند در بستر اجتماعی چه می‌گذرد./ چگونه پس من وکیلِ مردم، کشته شدن جوانان میهنم، هرچند ممکن است در بین آن‌ها افرادی نفوذ کرده باشند را برتابم، چگونه دوباره مسئولیت وکالت مردم را برعهده بگیرم؟ بگذارید باور کنیم به پایان فصل سرد و نه به آغاز آن./ تا دیر نشده است زمان را دریابیم"/>
  </head>
  <body>
    <article>
      <h1>درگیری در مجلس/ پایداری‌ها علیه نماینده اصلاح طلب/سلحشوری: به جز اقلیتی برخوردار از تبعیض و امتیاز، بقیه مردم را رها کرده‌ایم</h1>
      <h2>جمهوریت نظام به سمت تمرکززدایی پیش رفته| انتقاد از استبداد سرکش در برخی نهاد‌ها</h2>
      <address>
        <time datetime="2019-12-09T13:13:00+00:00">09 Dec 2019, 13:13</time>
      </address>
      <p>
        <i>نطق پایانی پروانه سلحشوری نماینده تهران در مجلس غوغایی به پاکرد و نمایندگان مخالف تا دقایقی با داد و فریاد درباره این نطق صحبت می کردند. وی گفت: مشکل در این است که ما گفته‌ایم ما این سبک زندگی را انتخاب کرده‌ایم. آیا به راستی جوانان ما این سبک زندگی را انتخاب کردند؟/ ما در ساختارها، دوگانه ارگان‌ها و حتی چندگانه‌هایی داریم که همه حکم می‌رانند؛ چند دولت؟ چند اطلاعات؟ چند نهاد موازی؟/ تصمیم‌سازان و تصمیم‌گیران کشور نمی‌دانند در بستر اجتماعی چه می‌گذرد./ چگونه پس من وکیلِ مردم، کشته شدن جوانان میهنم، هرچند ممکن است در بین آن‌ها افرادی نفوذ کرده باشند را برتابم، چگونه دوباره مسئولیت وکالت مردم را برعهده بگیرم؟ بگذارید باور کنیم به پایان فصل سرد و نه به آغاز آن./ تا دیر نشده است زمان را دریابیم</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروانه سلحشوری نماینده تهران که دو روز پیش در آخرین روز نام نویسی برای انتخابات با ضدور بیانیه‌ای از عدم کاندیداتوری‌اش در انتخابات مجلس خبر داد و از این دور از رقابت‌ها کنار کشید، در جریان نشست علنی امروز مجلس آخرین نطقش را ایراد کرد. نطقی که باز هم در آن از شرایط امروز جامعه انتقاد کرد.</p>
      <p>به گزارش <b>آفتاب‌نیوز</b>؛ او به اعتراضات آبان ۹۸ اشاره کرد و از مادران داغدار در این حوادث گفت. صحبت‌های سلحشوری به پایان نرسیده بود که کم کم تحرکات برخی چهره‌های تندرو در اعتراض به او شروع شد؛ ابتدا حاجی دلیگانی و علیرضا سلیمی شروع به انتقاد کردند، دقایقی بعد نیز سامری از مجمع نماینگان خوزستان که در جریان رای اعتماد به ظریف به وزیرخارجه ناسزا گفته بود، شروع به فریاد زدن کرد و خواستار آن شد که میکروفون سلحشوری خاموش شود.</p>
      <figure>
        <img src="https://aftabnews.ir/files/fa/news/1398/9/18/368886_404.jpg"/>
      </figure>
      <p>به نوشته خبرآنلاین، داد و بیداد‌های نمایندگان طیف تندرو مجلس به همین جا ختم نشد و وقتی سلحشوری نطقش به پایان رسید سامری خود را به او رساند و فریادش را ادامه داد و گفت: «کسی که خودش در انتخابات ثبت نام کرده است تمام مقدسات نظام را زیر سوال می‌برد.» در همین لحظه نمایندگان دیگری از جمله کوهکن خودشان را به این جمع رساندند تا غائله را آرام کند. کوهکن خطاب به سامری گفت: «ما در مجلس ششم نطق‌های تندتر از این داشتیم، آرام باشید»</p>
      <p>در نهایت و با اینکه زنگ پایان جلسه به صدا درآمده بود، اما جدال همچنان ادامه داشت حتی وقتی که سلحشوری صحن مجلس را ترک کرده بود، نصرالله پژمانفر با فریاد می‌گفت: «نمی شود هر کسی هر غلطی دلش خواست انجام بدهد» در همین لحظه یکی دیگر از نمایندگان اصولگرا خطاب به پروانه سلحشوری داد زد: «به جهنم که ثبت نام نکرده است، نمی‌شود که به بقیه توهین کند.»</p>
      <p>
        <b>سلحشوری: به جز اقلیتی برخوردار از تبعیض و امتیاز، بقیه مردم را رها کرده‌ایم</b>
      </p>
      <p>نماینده مردم تهران، ری، شمیرانات، اسلامشهر و پردیس در مجلس گفت: ما پاسخگوی مادران داغدار و پدران رنج کشیده که شرمسار فرزندانشان هستند، باید باشیم؛ اگر خداوند و ملت اقتداری به ما داده است، این اقتدار نباید در جهت اعمال سلیقه خودمان باشد.</p>
      <p>به گزارش خانه ملت، پروانه سلحشوری در نشست علنی امروز (دوشنبه، ۱۵۱۸ آبان ماه) مجلس شورای اسلامی در نطق میان دستور خود با اشاره به سخنان امام خمینی (ره) درباره ضرورت مشارکت مردم در تعیین سرنوشت خویش، گفت: اعتراض‌های سال‌های ۷۸ و ۸۸ و همچنین دی ماه ۹۶ و آبانماه ۹۸ اعتراض‌هایی بوده که همواره مطالباتی در آن وجود داشته است، اما امروز معترضین اغلب جوانانی هستند که به دنبال اشتغال و یک زندگی مطلوب انسانی و اجتماعی هستند؛ یکی از جامعه‌شناسان در این‌باره می‌گوید "ضرورت امروز کشور این امر را بر ما قطعی کرده است که از نو بپرسیم جامعه‌ای که در فاصله ۷۰ سال؛ دو انقلاب بزرگ را تجربه کرده است و درهر یک یا در یا دو دهه، یک جنبش سیاسی و اجتماعی را، چرا آرام نمی‌گیرد و به بلوغ نمی‌رسد؟ چه چیز در لایه‌های پنهان این جامعه و در سیاست و زمانه است که عموم مردم را مضطرب، نابردبار و ناآرام کرده است؟</p>
      <p>
        <b>جمهوریت نظام به سمت تمرکز زدایی پیش رفته است</b>
      </p>
      <p>نماینده مردم تهران، ری، شمیرانات، اسلامشهر و پردیس در مجلس ادامه داد: آیا انسان‌هایی که این جامعه را برساخته‌اند دچار شوریدگی و خشم مداوم هستند و یا وجود یک معلولیت پنهان در هویت و ذات؟ مشکل در این است که ما گفته‌ایم ما این سبک زندگی را انتخاب کرده‌ایم. آیا به راستی جوانان ما این سبک زندگی را انتخاب کردند؟</p>
      <p>وی با بیان اینکه متاسفانه به جز اقلیتی برخوردار از تبعیض و امتیاز، بقیه مردم را رها کرده‌ایم، مطرح کرد: امسال گفته شد بیش از نیمی از پذیرفته‌شدگان کنکور پزشکی کسانی بودند که دچار سهمیه بودند. یک طبقه نوساخته و برساخته و دارای امتیازاتی گوناگون و بقیه مردم رها شده. به همین دلایل متاسفانه جمهوریت نظام به سمت تمرکززدایی پیش رفته است.</p>
      <p>سلحشوری از آنچه استبداد سرکش در بخشی نهاد‌ها خواند، انتقاد کرد و پرسید: به راستی جایگاه نهاد ملت کجاست؟</p>
      <p>این نماینده مردم در مجلس دهم خاطرنشان کرد: ما در ساختارها، دوگانه ارگان‌ها و حتی چندگانه‌هایی داریم که همه حکم می‌رانند؛ چند دولت؟ چند اطلاعات؟ چند نهاد موازی؟ و نهایتاً حاکمیت دوگانه که از مسئولیت‌پذیری فرار می‌کند و با بازی " کی بود کی بود من نبودم" مملکت را اداره می‌کند.</p>
      <p>
        <b>تصمیم‌سازان و تصمیم‌گیران کشور نمی‌دانند در بستر اجتماعی چه می‌گذرد</b>
      </p>
      <p>وی تاکید کرد: اکنون گسست اجتماعی، بی‌اعتمادی اجتماعی، نبود سرمایه اجتماعی، شکاف طبقاتی، شکاف جنسیتی، از معلول‌های حکمرانی غیرمطلوب کشور هستند. متاسفانه تصمیم‌سازان و تصمیم‌گیران کشور نمی‌دانند در بستر اجتماعی چه می‌گذرد و تحولات چند دهه گذشته چگونه بوده است؟ قطعاً اگر در بین مردم بودند، فقر و نداری و ناله‌های مردم را می‌دیدند و سیاست‌های کلان را اینگونه اعمال نمی‌کردند.</p>
      <p>عضو فراکسیون امید مجلس با بیان اینکه آنچه اطرافیان ما به ما می‌گویند همیشه حقیقت محض نیست، ادامه داد: ما پاسخگوی مادران داغدار و پدران رنج کشیده که شرمسار فرزندانشان هستند، باید باشیم؛ اگر خداوند و ملت اقتداری به ما داده است، این اقتدار نباید در جهت اعمال سلیقه خودمان باشد؛ تا دیر نشده است زمان را دریابیم.</p>
      <p>عضو فراکسیون زنان مجلس شورای اسلامی تصریح کرد: امام خمینی (ره) در همان سخنرانی بهشت زهرا (س) می‌فرمایند: من وقتی چشمم بعضی از این‌ها که اولاد خودشان را از دست داده‌اند، می‌افتد سنگینی در دوشم می‌افتد که نمی‌توانم تاب بیاورم" چگونه پس من وکیلِ مردم، کشته شدن جوانان میهنم، هرچند ممکن است در بین آن‌ها افرادی نفوذ کرده باشند را برتابم، چگونه دوباره مسئولیت وکالت مردم را برعهده بگیرم؟ بگذارید باور کنیم به پایان فصل سرد و نه به آغاز آن.</p>
    </article>
  </body>
</html>