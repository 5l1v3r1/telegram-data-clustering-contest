<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793384/%D8%AA%D9%84%D9%81%D8%A7%D8%AA-%D8%AD%D9%88%D8%A7%D8%AF%D8%AB-%D8%B1%D8%A7%D9%86%D9%86%D8%AF%DA%AF%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D9%87%D9%85%D8%AF%D8%A7%D9%86-%DB%B1%DB%B4-%D8%AF%D8%B1%D8%B5%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:19:48+00:00"/>
    <meta property="og:title" content="رئیس اورژانس پیش‌بیمارستانی دانشگاه ابن سینا: تلفات حوادث رانندگی در استان همدان ۱۴ درصد افزایش یافت"/>
    <meta property="og:description" content="همدان - رئیس اورژانس پیش‌بیمارستانی و مدیریت حوادث دانشگاه علوم پزشکی ابن سینا از فوت ۳۳۷ نفر بر اثر حوادث رانندگی در همدان خبر داد و گفت: تلفات حوادث رانندگی در همدان ۱۴ درصد افزایش دارد."/>
  </head>
  <body>
    <article>
      <h1>رئیس اورژانس پیش‌بیمارستانی دانشگاه ابن سینا: تلفات حوادث رانندگی در استان همدان ۱۴ درصد افزایش یافت</h1>
      <address>
        <time datetime="2019-12-09T13:19:48+00:00">09 Dec 2019, 13:19</time>
      </address>
      <p>به گزارش <a href="https://www.mehrnews.com/">خبرنگار مهر</a>، حبیب معصومی ظهر دوشنبه در جمع خبرنگاران با برشمردن عناوین حوادث غیرمترقبه از ابتدای سال تاکنون اظهار داشت: در اوایل سال با بروز سیل و سپس افزایش تعداد موارد غرق شدگی مواجه بودیم و فوتی در اثر صاعقه، مسمومیت در اثر مصرف قارچ‌های سمی رویش یافته در طبیعت فصل بهار، سقوط از درخت گردو، تیوب‌سواری بدون کنترل، مسمومیت با گاز منواکسیدکربن از دیگر مواردی بود که اورژانس پیش‌بیمارستانی با آن مواجه بوده است.</p>
      <p>معصومی با بیان اینکه طرح سلامت زمستانی از ۲۰ آبان‌ماه با سرمای زودرس آغاز شد، گفت: از ۲۰ آذر ماه تا ۲۰ اسفند طرح امداد زمستانی آغاز و هماهنگی‌های لازم انجام می‌شود و از ۲۵ اسفندماه امداد نوروزی آغاز خواهد شد.</p>
      <p>وی با اشاره به در اولویت‌بودن آموزش در موضوعات مربوط به سرمازدگی و نحوه امدادخواهی مردم از اورژانس عنوان کرد: آمبولانس‌ها در مناطق برف‌گیر کمک‌دار می‌شوند و به مناطق دارای گردنه‌ اختصاص می‌یابند و در پایگاه های جاده‌ای و شهری جایگزینی و دپوی مواد صورت می‌گیرد و حوادث ویژه به EOC وزارت بهداشت اعلام می‌شود.</p>
      <p>رئیس اورژانس پیش‌بیمارستانی و مدیریت حوادث دانشگاه ابن سینا با بیان اینکه یک پنجم ثروت کشور برای حوادث و بیماری ها از بین می‌رود، افزایش تعداد خودرو و موتورسیکلت‌ها را یکی از مشکلات دانست و عنوان کرد:  دستورالعمل‌هایی از طرف سازمان بهداشت جهانی در خصوص حوادث ترافیکی تهیه شده است.</p>
      <p>معصومی اضافه کرد: تمام نقاط حادثه خیز محورهای استان همدان برای استانداری ارسال شده که امید می‌رود تدابیر خاص در این موارد در نظر گرفته شود.</p>
      <p>وی رابطه با حوادث ترافیکی در ۷ ماه نخست سال افزود: طی ۷ ماه نخست سال جاری ۳۳۷ مورد فوتی داشتیم و در سال گذشته ۲۸۹ نفر براثر تصادف جان خود را از دست داده‌اند و با توجه به این آمار ثبت شده در اورژانس شاهد افزایش ۱۴ درصدی تلفات تصادفات هستیم.</p>
      <p>رئیس اورژانس پیش‌بیمارستانی و مدیریت حوادث دانشگاه با تاکید بر اینکه برای سنجش میزان آمادگی واحدهای مختلف مانور لحظه صفر برگزار می‌شود به عملکرد اورژانس هوایی اشاره کرد و گفت:  امدادرسانی هوایی از مردادماه ۹۳ از طریق بالگرد در داخل استان انجام شده و تاکنون تعداد ۳۱۲ پرواز توسط بالگرد صورت گرفته است.</p>
      <p>معصومی افزود: از ۴۴ پایگاه اورژانس هوایی موجود ۷ بالگرد مخصوص جابجایی بیمار وجود دارد اما با فراهم شدن شرایط اقتصادی همدان نیز از این امکان بهره‌مند خواهد شد.</p>
      <p>معصومی همچنین با اشاره به اینکه در سطح کشور یک هزار ۹۶۹ نفر دچار مسمومیت با گاز منوکسیدکربن شده‌اند که ۹۷ نفر از آن‌ها فوت شده اند، گفت: در استان همدان این آمار ۱۹ نفر ثبت شده که متاسفانه ۳ نفر از آنها جان خود را از دست داده اند.</p>
    </article>
  </body>
</html>