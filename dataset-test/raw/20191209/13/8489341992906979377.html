<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811113/%D9%81%D8%B1%D9%85%D8%A7%D9%86-%D8%A8%D8%A7%D8%B2%D8%AF%D8%A7%D8%B4%D8%AA-%D8%A8%DB%8C%D8%B4-%D8%A7%D8%B2-%DB%B2%DB%B0%DB%B0-%D9%85%D8%B3%D8%A6%D9%88%D9%84-%D8%B9%D8%B1%D8%A7%D9%82%DB%8C-%D8%A7%D8%B2-%D8%AC%D9%85%D9%84%D9%87-%DB%B2%DB%B0-%D9%88%D8%B2%DB%8C%D8%B1-%D9%88-%D9%86%D9%85%D8%A7%DB%8C%D9%86%D8%AF%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:33:00+00:00"/>
    <meta property="og:title" content="فرمان بازداشت بیش از ۲۰۰ مسئول عراقی از جمله ۲۰ وزیر و نماینده"/>
    <meta property="og:description" content="کمیته شفافیت عراق در جدیدترین گزارش، ضمن اتهام به بیش از دویست مسئول سابق و فعلی، توصیه کرد که بیش از بیست وزیر و نماینده پارلمان کنونی و سابق به اتهامات گوناگون بازداشت شوند."/>
  </head>
  <body>
    <article>
      <h1>فرمان بازداشت بیش از ۲۰۰ مسئول عراقی از جمله ۲۰ وزیر و نماینده</h1>
      <h2>کمیته شفافیت عراق در جدیدترین گزارش، ضمن اتهام به بیش از دویست مسئول سابق و فعلی، توصیه کرد که بیش از بیست وزیر و نماینده پارلمان کنونی و سابق به اتهامات گوناگون بازداشت شوند.</h2>
      <address>
        <time datetime="2019-12-09T13:33:00+00:00">09 Dec 2019, 13:33</time>
      </address>
      <p>به گزارش گروه بین الملل خبرگزاری دانشجو، «کمیته شفافیت» (هیئة النزاهة) عراق روز دوشنبه در گزارشی بیش از دویست مقام مسئول فعلی و سابق را متهم اعلام کرد. <br/><br/>به گزارش وبگاه خبری موازین نیوز، دایره تحقیقات کمیته شفافیت عراق در بیانیه‌ای عملکرد ماه اکتبر گذشته خود را در صدور احکام بازداشت و احضار وزیران و دیگر مقامات این کشور شامل ۲۵۶ نفر تشریح کرد.<br/><br/>در این بیانیه آمده است: طی مدت مذکور احکام احضار نُه وزیر شامل دو وزیر فعلی، پنج وزیر سابق، دو وزیر اسبق، ۱۲ عضو پارلمان که ۱۰ نفر آن‌ها از اعضای پارلمان فعلی هستند، یک معاون وزیر فعلی، سه نفر از معاونان وزرای سابق و دو نفر از معاونان وزرای اسبق صادر شد.<br/><br/>به گفته کمیته شفافیت عراق احکام احضار و بازداشت همچنین شامل یک استاندار فعلی، ۱۱ استاندار سابق، ۱۱۸ عضو شورا‌های استانی فعلی، ۲۶ عضو شورا‌های استانی سابق و ۱۱ عضو شورا‌های استانی اسبق عراق است.<br/><br/>بر اساس بیانیه مذکور ۳۲ مدیر عامل از جمله ۱۹ مدیر عامل فعلی در وزارتخانه‌های نفت، انرژی، آموزش و پرورش، بهداشت، صنعت، و اوقاف، ۱۱ مدیر سابق در شورای وزیران و دبیرخانه بغداد و وزارتخانه‌های آموزش عالی و مطالعات علمی بهداشت، شهرداری‌ها، حمل و نقل و صنعت و دو مدیر عامل اسبق در وزارتخانه‌های بهداشت و حمل و نقل هم مشمول احکام مذکور شدند.<br/><br/>در پایان آمده است: در مجموع احکام احضار و بازداشت ۲۵۶ متهم صادر شده است که از این بین برای ۲۲۱ نفر حکم احضار و ۳۵ نفر حکم بازداشت صادر شده است که ۵۱ مورد از این احکام اجرایی شده و ۶۸ متهم هم به دادگاه‌های تحقیقاتی دیگر معرفی شدند.</p>
    </article>
  </body>
</html>