<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bonaire.nu/2019/12/09/classical-music-board-bonaire-podium-bonaire-eerste-editie/"/>
    <meta property="og:site_name" content="Bonaire.Nu"/>
    <meta property="article:published_time" content="2019-12-09T13:49:08+00:00"/>
    <meta property="og:title" content="Classical Music Board Bonaire, Podium Bonaire, eerste editie"/>
    <meta property="og:description" content="Classical Music Board Bonaire, Podium Bonaire, eerste editie"/>
  </head>
  <body>
    <article>
      <h1>Classical Music Board Bonaire, Podium Bonaire, eerste editie</h1>
      <address>
        <time datetime="2019-12-09T13:49:08+00:00">09 Dec 2019, 13:49</time>
      </address>
      <figure>
        <img src="https://bonaire.nu/wp-content/uploads/2019/12/PC080075.jpeg"/>
      </figure>
      <p>
        <i>Door Kathleen Roelens</i>
      </p>
      <p>Met het stille vertrek van Sinterklaas en zijn gevolg belanden we nu volop in de feestmaand december. Classical Music Board Bonaire nodigde muzikale gasten uit op hun “eerste” Podium Bonaire in de Cacique zaal van Plaza Resort Bonaire afgelopen zondag 8 december. Bekende en minder bekende artiesten kwamen bij elkaar voor een middag met muzikale verrassingen en aangename ontmoetingen.</p>
      <blockquote>
        <i>De opkomst is groot en onverwacht, er worden stoelen bijgeplaatst, de bar voorziet de dorstigen van drank, de toegang is gratis maar een vrijwillige bijdrage wordt op prijs gesteld. We zijn vertrokken voor een vol uur piano, gitaar en percussie van de bovenste plank. <br/></i>
        <i>Dianne Rojer mag de spits afbijten op de piano, ze is dol op klassieke Antilliaanse muziek van wijlen Edgar Palm, een bekende pianist en componist van Antilliaanse walsen en tumba’s.<br/></i>
        <i>Claudia Cassier brengt ons in hogere sferen met haar lichtvoetig pianospel, zij laat de zielenroersels van de vrouw tot leven komen samen met de getalenteerde Amancio Batta, percussionist van dienst. Hij heeft zich onder meer verdiept in de Afro-Cubaanse muziek, Afrikaanse drums, Djembé drums, kuarta en gitaar. Het applaus is luid, de zaal is opgewarmd, deze zondagnamiddag kan niet meer stuk.<br/></i>
        <i>Hans Odin Faassen en Anthony Bierman worden aangekondigd voor een samenspel piano en gitaar. Anthony Bierman is een Zuid Afrikaanse muziekliefhebber die zeer recent op het eiland woont. Hij bespeelt onder meer een 8-snarige gitaar en houdt van verschillende muzikale genres. Hans Faassen is naast de oprichter van Classical Music Board Bonaire ook reeds jaren een professionele pianist. Hij geeft pianoles op het eiland en stemt piano’s, waaronder de vleugelpiano.<br/></i>
        <i>Voor deze gelegenheid vandaag brengt hij een kleine ode, zeg maar ”een vaarwel” aan de recent overleden nestor van de klassiek Antilliaanse muziek, Willem Statius Muller, die ook meerdere malen optrad in de huidige muziekzaal. Met een eigen gecomponeerd walsje, eveneens opgedragen aan deze meneer Statius Muller sluit hij zijn piano recital af. <br/></i>
        <i>We worden verrast wanneer Ian Djamin, een jonge leerling van Hans Faassen, ons meeneemt in de meeslepende en welbekende “Fur Elise” van Ludwig van Beethoven.<br/></i>
        <i>Gitaar, piano en percussie, het is een muzikaal geschenk in deze feestmaand, we genieten en vragen om meer na het laatste hartverwarmend applaus. Een “bis”of slot muziekstuk zorgt voor een vrolijke afsluiter van deze rustige warme zondagnamiddag in december.</i>
      </blockquote>
      <p>Aantal keer gelezen 370</p>
    </article>
  </body>
</html>