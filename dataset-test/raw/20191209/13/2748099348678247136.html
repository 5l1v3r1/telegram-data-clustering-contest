<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/kultura/obshtina-plovdiv-dari-28-kartini-gradskata-hudozhestvena-162831/"/>
    <meta property="og:site_name" content="trafficnews"/>
    <meta property="article:published_time" content="2019-12-09T13:20:00+00:00"/>
    <meta property="og:title" content="Община Пловдив дари 28 картини на Градската художествена галерия"/>
    <meta property="og:description" content="Повечето произведения са живопис от пловдивски художници"/>
  </head>
  <body>
    <article>
      <h1>Община Пловдив дари 28 картини на Градската художествена галерия</h1>
      <h2>Повечето произведения са живопис от пловдивски художници</h2>
      <address><time datetime="2019-12-09T13:20:00+00:00">09 Dec 2019, 13:20</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Община Пловдив дари 28 творби на пловдивски и български художници за попълване на фонда на Градската художествена галерия</p>
      <p>На 15 юли тази година бе открито новото културно пространство на Пловдив – галерия „Капана“ (бившия Детмаг Снежанка). Първата изложба в новата галерия бе съставена от голяма представителна експозиция „Избрано от фонда на Община Пловдив“ с куратор Красимир Линков, директор на Градска художествена галерия – Пловдив.</p>
      <p>Той извърши селекция на над 250 творби, живопис и графика, на изтъкнати български художници като Кольо Витковски, Димитър Киров, Йоан Левиев, Енчо Пиронков, Атанас Згалевски, Георги Божилов – Слона и десетки други, подбирайки измежду повече от 2700 художествени произведения от богатия фонд на Община Пловдив.</p>
      <p>След приключване на експозицията, Община Пловдив дари 28 творби от български автори на Градска художествена галерия – Пловдив чрез Дирекция „Култура и културно наследство“.</p>
      <p>Повечето произведения са живопис от пловдивски художници, откупувани от Общината през годините. Дарението попълни липсващи периоди от творчеството на авторите във фонда на Градската галерия.</p>
      <p>Сред имената на живописците са: Колю Витковски, Кераца Висулчева, Борис Дочев, Йоан Левиев, Димитър Киров, Анастас Константинов, Атанас Згалевски, Петър Дочев, Станислав Памукчиев, Вихрони Попнеделев, Станимир Видев, Недко Итинов и други талантливи творци. Във фондовете на галерията постъпиха също порцеланова пластика от Таня Текнеджиева и фотография от Иглена Русева.</p>
      <p>Така Градската галерия продължава да обогатява своята художествена колекция, която е втора по значимост и обем в страната, след тази на Националната галерия.</p>
      <related>
        <h4>Прочетете още</h4>
        <a href="https://trafficnews.bg/krimi/viktor-obvinen-narkoshemata-dushoto-zastana-pred-sada-163105/"/>
        <a href="https://trafficnews.bg/absurdi/shtedrost-da-vidish-taka-izglezhdat-bezplatnite-zakuski-163049/"/>
        <a href="https://trafficnews.bg/komentari/vdahnoviavashto-pismo-edin-mlad-plovdivchanin-diado-koleda-163033/"/>
        <a href="https://trafficnews.bg/krimi/ekshan-stolipinovo-dilarat-gongo-blasna-patrulka-pri-gonka-163028/"/>
      </related>
    </article>
  </body>
</html>