<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1562384/dimiourgeitai-leshi-sitisis-gia-tous-astunomikous/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T13:51:09+00:00"/>
    <meta property="og:title" content="Δημιουργείται λέσχη σίτισης για τους αστυνομικούς"/>
    <meta property="og:description" content="Προγραμματική σύμβαση 900.000 χιλ. ευρώ υπέγραψε σήμερα ο Περιφερειάρχης για την δημιουργία λέσχης σίτισης στο Αστυνομικό Μέγαρο Ηρακλείου για όλους τους ένστολους"/>
  </head>
  <body>
    <article>
      <h1>Δημιουργείται λέσχη σίτισης για τους αστυνομικούς</h1>
      <address>
        <time datetime="2019-12-09T13:51:09+00:00">09 Dec 2019, 13:51</time>
      </address>
      <p>
        <b>Προγραμματική σύμβαση 900.000 χιλ. ευρώ υπέγραψε σήμερα ο Περιφερειάρχης για την δημιουργία λέσχης σίτισης στο Αστυνομικό Μέγαρο Ηρακλείου για όλους τους ένστολους</b>
      </p>
      <p>Την προγραμματική σύμβαση με προϋπολογισμό 900.000 ευρώ για την επέκταση του Αστυνομικού Μεγάρου Ηρακλείου όπου προβλέπεται η δημιουργίας λέσχης σίτισης για τους ένστολους, υπέγραψαν σήμερα ο Περιφερειάρχης Κρήτης Σταύρος Αρναουτάκης και ο Αστυνομικός Διευθυντής Ηρακλείου Νίκος Σπυριδάκης. Στην σημερινή υπογραφή της σύμβασης στη Περιφέρεια Κρήτης, παρόντες ήταν επίσης ο Αντιπεριφερειάρχης Ηρακλείου Νίκος Συριγωνάκης, , η προϊσταμένη της Διεύθυνσης Τεχνικών Έργων της Περιφέρειας Κρήτης Καίτη Ιερωνυμάκη, το στέλεχος της υπηρεσίας Δήμητρα Τζανάκη, και μέλη του διοικητικού συμβουλίου της Ένωσης Αστυνομικών Υπαλλήλων ν. Ηρακλείου.</p>
      <p>Με το παρόν έργο- η μελέτη συντάχθηκε από το Τμήμα Δομών Περιβάλλοντος της Δ/νσης Τεχνικών έργων της Περιφέρειας Κρήτης- προβλέπεται η προσθήκη 456,69m2 τμήματος στον Β’ όροφο, αίθουσα συνάθροισης κοινού (λέσχη), δύο γραφεία, W.C. και κουζίνα – μαγειρείο, καθώς και 72,84 m2 του ανατολικού κλιμακοστασίου, το οποίο είναι στεγασμένο, με προσθήκη ανελκυστήρα.</p>
      <p>Ο Περιφερειάρχης Κρήτης Σταύρος Αρναουτάκης χαρακτήρισε το έργο σημαντικό και με κοινωνική διάσταση, καθώς στη λέσχη θα εξυπηρετούνται καθημερινά εκατοντάδες ένστολοι των Σωμάτων Ασφαλείας και ο Στρατός. Ειδικότερα ο Περιφερειάρχης στις δηλώσεις του ανέφερε: «Υπεγράφη σήμερα η προγραμματική σύμβαση μεταξύ της Περιφέρειας Κρήτης και του Υπουργείου Προστασίας του Πολίτη για τη λέσχη Αξιωματικών και ενστόλων στο Ηράκλειο. Ένα έργο που με την ολοκλήρωση της μελέτης, που είχε αρκετά θέματα η μελέτη την οποία ολοκλήρωσαν οι υπηρεσίες της Περιφέρειας, θα ξεκινήσει η διαγωνιστική διαδικασία και σε σύντομο χρονικό διάστημα να υπάρχει αυτή η λέσχη που θα εξυπηρετεί όλους τους ένστολους της ευρύτερης περιοχής. Σημαντικό έργο, κοινωνικό έργο, όπου θα εξυπηρετούνται εκατοντάδες ένστολοι καθημερινά».</p>
      <p>Από την πλευρά του ο Αστυνομικός Διευθυντής Ηρακλείου Νίκος Σπυριδάκης ευχαριστώντας τον Περιφερειάρχη Κρήτης Σταύρο Αρναουτάκη για την δρομολόγηση του έργου ανέφερε: «Πρόκειται για ένα σημαντικό για εμάς έργο, θα εξυπηρετήσει στο σύνολό του το Αστυνομικό προσωπικό και όχι μόνο, ένα πολύ μεγάλο ευχαριστώ στην Περιφέρεια, στον Περιφερειάρχη. Ελπίζω οι διαδικασίες να είναι γρήγορες και να δούμε το έργο υλοποιήσιμο και λειτουργήσιμο για το ένστολο προσωπικό των Σωμάτων Ασφαλείας αλλά και του Στρατού».</p>
      <slideshow>
        <figure>
          <img src="https://s1.neakriti.gr/images/393x223/files/2019-12-09/lesxi_1.jpg"/>
        </figure>
        <figure>
          <img src="https://s1.neakriti.gr/images/393x223/files/2019-12-09/lesxi.jpg"/>
        </figure>
      </slideshow>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1553928/me-10-alexisfaira-enishuthike-i-astunomia-tis-kritis-oi-astunomikoi-pou-timithikan/"/>
      </related>
    </article>
  </body>
</html>