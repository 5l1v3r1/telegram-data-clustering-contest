<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirado.hu/kulfold/cikk/2019/12/09/teli-alomra-rendezkedett-be-harom-medve-egy-japan-korhazban"/>
    <meta property="og:site_name" content="hirado.hu"/>
    <meta property="article:published_time" content="2019-12-09T13:22:00+00:00"/>
    <meta property="og:title" content="Téli álomra rendezkedett be három medve egy japán kórházban"/>
    <meta property="og:description" content="Valószínűleg téli álmot aludt három medve, egy nőstény és két bocsa a japán Niigata prefektúra egy kórházának raktárépületében. Hétfőn fogták be..."/>
  </head>
  <body>
    <article>
      <h1>Téli álomra rendezkedett be három medve egy japán kórházban</h1>
      <address><time datetime="2019-12-09T13:22:00+00:00">09 Dec 2019, 13:22</time> by <a rel="author">MTI</a></address>
      <p>Valószínűleg téli álmot aludt három medve, egy nőstény és két bocsa a japán Niigata prefektúra egy kórházának raktárépületében.</p>
      <p>Hétfőn fogták be mindhármukat, sem ember, sem állat nem sérült meg – közölte a helyi hatóság. A felnőtt példány másfél méter, a két kicsi fél méter magas volt.</p>
      <p>Minami Uonuma város rendőrségét vasárnap reggel értesítették a medvékről. Még aznap megpróbálták kihozni az állatokat a kórházból, de nem jártak sikerrel.</p>
      <p>Hétfő reggel rendőrség értesítette a helyi vadásztársaságot, melynek egy tagja nyugtató injekciót lőtt ki a felnőtt állatra, a két kicsit később hálóval fogták be – írták a helyi lapok.</p>
      <p>„<i>Lehetséges, hogy téli álmot aludtak, ám ilyenkor is fel tudnak ébredni bizonyos ingerekre</i>” – mondta el Migucsi Hideo, a Niigatai Egyetem munkatársa, az örvös medvék szakértője.</p>
      <p>
        <i>A címlapfotó illusztráció.</i>
      </p>
      <p>Tweet</p>
    </article>
  </body>
</html>