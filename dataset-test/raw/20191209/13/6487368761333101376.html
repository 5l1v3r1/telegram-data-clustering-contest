<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/intimtolcser-hasznalata/"/>
    <meta property="og:site_name" content="FEMINA"/>
    <meta property="article:published_time" content="2019-12-09T13:10:03+00:00"/>
    <meta property="og:title" content="Tényleg jó az intimtölcsér? Kipróbáltuk, és elmondjuk a hátrányait is"/>
    <meta property="og:description" content="Az intimtölcsér előnyeit és hátrányait is számba vettük."/>
  </head>
  <body>
    <article>
      <h1>Tényleg jó az intimtölcsér? Kipróbáltuk, és elmondjuk a hátrányait is</h1>
      <h2>Az intimtölcsér előnyeit és hátrányait is számba vettük.</h2>
      <address><time datetime="2019-12-09T13:10:03+00:00">09 Dec 2019, 13:10</time> by <a rel="author">Tamás Katalin</a></address>
      <p>Egy átlagos nő a becslések szerint életében közel tizenkétezer darab, összesen 130-150 kilogramm tampont vagy betétet dob a szemétbe. A menstruációs hulladék nagy része lassan lebomló műanyag. Aki megpróbál tudatos alternatívákat keresni a hulladéktermelés csökkentésére, előbb-utóbb találkozik ezzel a problémával, amire szerencsére egyre több megoldás elérhető.</p>
      <p>Az egyszer használatos, eldobható menstruációs termékek környezetbarát alternatívája a mosható betét és az egyre népszerűbb intimtölcsér, amelyeket először valószínűleg a legtöbben fenntartásokkal fogadnak, pedig nagyon sok érv szól mellettük.</p>
      <h3>Hulladékmentes menstruáció intimtölcsérrel</h3>
      <p>Az intimtölcsér vagy intimkehely egy orvosiszilikon-alapú kis tölcsér, amely a hüvelybe felhelyezve a tamponokkal ellentétben nem magába szívja, hanem összegyűjti a menstruációs vért. Használatuk nem olyan bonyolult, mint amilyennek elsőre tűnik, és akár sportolás, sőt, alvás közben is jó szolgálatot tehetnek.</p>
      <figure>
        <img src="https://kep.cdn.indexvas.hu/1/0/3050/30505/305059/30505937_7cf63ab8bbc1d8f779194a4fd014587e_wm.jpg"/>
        <figcaption>Intimtölcsér C-alakú hajtása.<cite>Fotó: nensuria / Getty Images Hungary</cite></figcaption>
      </figure>
      <p>Az intimtölcsért első használat előtt feltétlenül érdemes kifőzni forró vízben, ami teljesen fertőtleníti a felületet. A tölcsér felhelyezését meg kell szokni, de a csomagolásban részletes és pontos leírások vannak a megfelelő technika elsajátításához: általában azt ajánlják, hogy a peremet összecsípve, majd szorosan félbe hajtva, C-alakot formázva helyezd fel a hüvelybe, ahol magától kinyílik. Ha nehezen megy, állva érdemes megpróbálni, akár a zuhany alatt is kitapasztalhatod a módszert. Az első egy-két próbálkozás után már rutinosan, gyorsan fog menni a mozdulat.</p>
      <h3>Meddig tart ki az intimtölcsér?</h3>
      <p>Az intimtölcsérek akár 10-12 órán keresztül is biztonságosan a hüvelyben maradnak anélkül, hogy a vér folyamatosan érintkezne a hüvelyfallal. A menstruáció erőssége határozza meg, kinél meddig tart ki, ha a tölcsér megtelne az ürítés előtt, a tetején található apró lyukacskákon szivárogni kezd. Két vagy három méretben létezik a gyártóknál, a kisebbeket gyengébb vagy közepes vérzés esetén ajánlják olyanoknak, akik még nem szültek természetes úton, míg a nagyobbat erős vérzés, magasabb méhszáj esetén, illetve természetes szülésen átesetteknek ajánlják.</p>
      <p>A felhelyezés után egyáltalán nem érezhető jobban egy tamponnál, sőt, a szilikonperemnek köszönhetően felveszi a hüvelyfal formáját. Külön előnye, hogy semleges felülete miatt még teljesen üresen sem okoz gondot a kihúzása. A tölcsér eltávolítása egyébként a végén található kis fogantyúval végezhető el, majd kiöblíthető a zuhany alatt vagy a vízcsapnál, a mosáshoz natúr, illatmentes intim szappant érdemes használni.</p>
      <h3>Csak az ürítés lehet dilemma</h3>
      <p>Tapasztalatom szerint egyetlen hátránya van csupán a használatának: az ürítése nyilvános mosdóknál meglehetősen kényelmetlen, így ha nincs a mosdóajtón belül külön vízcsap, marad a WC-papíros és a nedves törlőkendős áttörlés, ami viszont szintén nem túl környezetbarát.</p>
      <p>Egy jó trükk azért mégiscsak létezik erre a helyzetre: ha tudsz, a táskádban tarts mindig egy kis üveg vizet, amivel leöblítheted a tölcsért! Ha ez nem megoldható, eleinte jobb betenni egy-egy tampont is a táskádba vészhelyzet esetére. Ez biztonságérzetet ad, és a nehezebb napok elmúltával már úgysem érzed majd szükségét, amikor elég naponta két-három ürítés is. Egy kevés rutinnal a hátad mögött egyre kevésbé tűnnek megoldhatatlannak a hasonló váratlan helyzetek.</p>
      <figure>
        <img src="https://kep.cdn.indexvas.hu/1/0/3050/30505/305059/30505941_eb32a4a0e4d268bf7dc76f02727795bc_wm.jpg"/>
      </figure>
      <h3>Borsos ár, de megtérül</h3>
      <p>A tamponok és a betétek összetételéről és kezelőanyagairól sok ellentmondásos információ kering, nehéz rendet tenni köztük, bár a gyártók ritkán cáfolják meg hitelt érdemlően a rémhíreket. Ám fontos megjegyezni, hogy az intimtölcsérek között sem mindegy a választás: a 100%-ban orvosi szilikonból készülő a legbiztonságosabb, még ha nem is ezek a legolcsóbb termékek.</p>
      <p>Az intimtölcsér számtalan alkalommal újrahasznosítható, ezért az elsőre borsosnak tűnő ára hamar megtérül: ha átlagosan nagyjából havi 800 forint kiadással számolunk menstruációnként, egy év alatt megtérül még a legdrágább, 9-10 ezer forintos darab ára is. De természetesen 6-8 ezer forintért is lehet kapni.</p>
      <figure>
        <img src="https://kep.cdn.indexvas.hu/1/0/3050/30505/305059/30505947_a5a43b82658908a0384dc20011d2e9ff_wm.jpg"/>
      </figure>
      <h3>A görcsoldáshoz több kell egy intimtölcsérnél</h3>
      <p>Érdekesség, hogy egy 1500 fő részvételével készült <a href="https://www.intimina.com/blog/whats-new-menstrual-cup-survey-results/">kutatás</a> szerint a nők az intimtölcsér használatával aktívabbnak érezték magukat, könnyebben sportoltak, jobban aludtak, mint a kehely használata előtt. Sokan beszámolnak arról, hogy kevésbé fájdalmas a menstruációjuk, amikor intimtölcsért használnak. Tapasztalataim sajnos nem ennyire meggyőzők, csodát várni nem lehet tőle, bár bivalyerős görcsoldó gyógyszereket valóban nem kellett szednem a használat alatt, a fájdalom elmúlásával nem mindenki számolhat.</p>
      <p>Azzal azért nem árt tisztában lenni, hogy a <a href="http://femina.hu/egeszseg/menstruacios-gorcsok-betegseg/">normális erősségű</a> menstruációs görcsök hátterében az ösztrogénhormonok hatására a méhnyálkahártyában termelődő prosztaglandin hormonok állnak, amelyek összehúzódásokkal segítik a nyálkahártya kiürülését, így ez valahol egy természetes, noha nem kellemes folyamat. Valamennyit persze tehetsz az enyhítésért a megfelelő táplálkozással, a stressz csökkentésével és a görcsoldó gyógyteákkal is.</p>
      <figure>
        <img src="https://kep.cdn.indexvas.hu/1/0/3050/30505/305059/30505951_a6083421895c23c6506c3af72b1b61fc_wm.jpg"/>
      </figure>
      <p>Összességében az intimtölcsér kényelmes, biztonságos, viszonylag sokáig tart a nehéz napokon is, a használatát könnyű megszokni, még ha az ürítése nem is minden helyzetben a legkényelmesebb. Ha azonban az ember túl van az első teljes egészében hulladékmentes menstruációján, nagy az esélye, hogy úgy dönt, nem akar majd újra tampont használni. Ráadásul, ha hihetünk a tudósok, klímakutatók baljós előjelzéseinek, az elkövetkező időkben talán nem is kell mindennek a kényelemről szólnia, a tudatosságért még mindig ez a legkisebb áldozat.</p>
      <p>
        <b>Természetes görcsoldó teák</b>
      </p>
      <p>Nem érdemes azonnal a gyógyszerek között keresgélni, a természet erejével is csökkenthetők némiképp a panaszok menstruáció idején.</p>
      <figure>
        <img src="https://kep.index.hu/1/0/1871/18718/187180/18718015_1155873_a6cb5422662771e719c3c9f349a6444f_wm.jpg"/>
        <figcaption>
          <a href="https://femina.hu/egeszseg/gorcsoldo-gyogynovenyek/">Nézegess képeket! 10 kép<br/><b>A 10 legerősebb görcsoldó gyógynövény, amit minden nőnek ismernie kell: ezeket idd fájdalmas menstruációra</b></a>
        </figcaption>
      </figure>
      <p>
        <i>(Képek: Getty Images Hungary.)</i>
      </p>
    </article>
  </body>
</html>