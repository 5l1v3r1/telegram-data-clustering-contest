<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wiadomosci.onet.pl/kraj/lodz-pijani-rodzice-25-letnich-blizniakow-policja-zatrzymala-pare/qvhgeb9"/>
    <meta property="og:site_name" content="Onet Wiadomości"/>
    <meta property="article:published_time" content="2019-12-09T13:54:49+00:00"/>
    <meta property="og:title" content="Policja zatrzymała pijanych rodziców 2,5-letnich bliźniaków"/>
    <meta property="og:description" content="Rodzice zostali zatrzymani przez policję z Łodzi po tym, jak po spożyciu alkoholu nie byli w stanie sprawować opieki nad swoimi dziećmi. Za narażenie synów na niebezpieczeństwo grozi im pięć lat więzienia."/>
  </head>
  <body>
    <article>
      <h1>Policja zatrzymała pijanych rodziców 2,5-letnich bliźniaków</h1>
      <h2>Rodzice zostali zatrzymani przez policję z Łodzi po tym, jak po spożyciu alkoholu nie byli w stanie sprawować opieki nad swoimi dziećmi. Za narażenie synów na niebezpieczeństwo grozi im pięć lat więzienia.</h2>
      <address><time datetime="2019-12-09T13:54:49+00:00">09 Dec 2019, 13:54</time> by <a rel="author">PAP</a></address>
      <p>Informacja o małym dziecku biegającym boso i bez opieki po korytarzu jednego z domów wielorodzinnych na łódzkich Bałutach dotarła do policji wczoraj ok. godz. 12. Jak podała Katarzyna Zdanowska z Komendy Miejskiej Policji w <a href="https://lodz.onet.pl/">Łodzi</a>, na miejsce natychmiast udali się funkcjonariusze, którzy zauważyli jak przez otwarte drzwi jednego z mieszkań wychyla się z zaciekawieniem mały chłopiec.</p>
      <p>Po wejściu do lokalu okazało się, że jego brat bliźniak znajdował się w łóżeczku. Tuż obok na podłodze leżała śpiąca kobieta, natomiast w kolejnym pokoju w łóżku <a href="https://lodz.onet.pl/policja">policjanci</a> zastali śpiącą parę.</p>
      <p>- Wszyscy, zarówno rodzice chłopców, jak i ich znajoma, byli mocno zaskoczeni i niezadowoleni z obecności stróżów prawa. Stanowczo twierdzili, że to niemożliwe, żeby jedno z dzieci wyszło z mieszkania. Podczas interwencji byli wulgarni, podważali jej zasadność, uważali, że nic złego się nie stało. Od wszystkich czuć było wyraźną woń alkoholu - opisuje interwencję Zdanowska.</p>
      <p>Przeprowadzono badania alkomatem, które wykazało ponad 1,5 promila alkoholu w organizmie matki i 1 promil alkoholu u ojca bliźniaków. Wezwany na miejsce lekarz przebadał chłopców, po czym obaj zostali przekazani pod opiekę babci. Natomiast 26-letnia matka i 32-letni ojciec zostali zatrzymani. Za narażenie na niebezpieczeństwo swoich synów grozi im kara pozbawienia wolności do lat pięciu.</p>
      <p>
        <a href="http://onet.tv/i/news/zmiana-przepisow-pozwoli-na-odwolanie-banasia-dr-bodnar-to-instrumentalizacja-prawa/w0lqe3">Zmiana przepisów pozwoli na odwołanie Banasia? Dr Bodnar: to instrumentalizacja prawa</a>
      </p>
      <p>(pmd)</p>
    </article>
  </body>
</html>