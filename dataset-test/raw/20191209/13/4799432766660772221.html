<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://from-ua.com/news/523202-sirotyuk-lyudi-na-bankovii-ne-prosyat-deshevoi-kovbasi-voni-hochut-schob-kraina-ne-kapitulyuvala.html"/>
    <meta property="og:site_name" content="Новости Украины - From-UA"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="Сиротюк: Люди на Банковій не просять дешевої ковбаси. Вони хочуть, щоб країна не капітулювала"/>
    <meta property="og:description" content="Мітингувальники, які з ночі стоять на Майдані і на Банковій, вийшли не проти Зеленського. Про це в ексклюзивному коментарі журналісту інтернет-видання Новости Украины – From-UA розповів депутат ВО &quot;Свобода&quot; Юрій Сиротюк."/>
  </head>
  <body>
    <article>
      <h1>Сиротюк: Люди на Банковій не просять дешевої ковбаси. Вони хочуть, щоб країна не капітулювала</h1>
      <address>
        <time datetime="2019-12-09T13:50:00+00:00">09 Dec 2019, 13:50</time>
      </address>
      <p>Мітингувальники, які з ночі стоять на Майдані і на Банковій, вийшли не проти Зеленського. Про це в ексклюзивному коментарі журналісту інтернет-видання <a href="https://from-ua.com/">Новости Украины – From-UA</a> розповів депутат ВО "Свобода" Юрій Сиротюк.</p>
      <p>На думку нашого співрозмовника, Майдан в Україні й досі не закінчився, а ось щодо вчорашнього мітингу на Банковій прогнози робити ще зарано.</p>
      <p>«Цілей, які ставив перед собою Майдан 2013-2014 років, було три. Одна мета - усунути режим Януковича і всіх тих людей, які разом з ним грабували країну. Ту ціль частково досягнуто, хоча зараз дуже активно йде повернення людей з команди Януковича у владу. Друга - подолати наслідки діяльності правління режиму Януковича, тобто скасувати податкове законодавство Тигипка, пенсійне законодавство тощо. Ця ціль остаточно не реалізована. І третя - зробити докорінні зміни на користь громадян України. Цього взагалі не зроблено, бо люди на стали жити краще. Мало того, ще отримали додатково війну. Якщо ж ми говоримо про вчорашні події, тобто мітинг на Майдані, на Банковій щодо наказу президенту, як йому діяти у Нормандському форматі, то поки що зарано говорити, куди піде цей процес», - повідомляє експерт.</p>
      <p>За словами Сиротюка, якщо президент не підпише якихось угод з РФ, як це зробив Янукович, який почав домовлятися про дешеву нафту та газ в обмін на суверенітет, то будь-яка спроба змінити курс держави з європейського на проросійський викличе різку реакцію суспільства.</p>
      <p>«До того ж, наше суспільство вже не те, яке було в 2013 році. Зараз основою протестів є активна частина суспільства, волонтери і добровольці, які мають досвід бойових дій. Тому все залежатиме від того, як вдіє президент», - констатує наш співрозмовник.</p>
      <p>За словами експерта, мітингувальники, які з ночі стоять на Майдані і на Банковій, вийшли не проти Зеленського.</p>
      <p>«Активна частина громади каже, що ми не хочемо капітуляції, ми готові тебе підтримати, як би країні важко не було, але країна має залишитися суверенною, і президент може опиратися як Верховний головнокомандувач на цю активну частину суспільства і вона може бути його найвірнішим союзником. Ці люди не просять дешевої ковбаси і дешевого газу, вони хочуть, щоб країна не капітулювала», - зазначає Сиротюк.</p>
      <p>Експерт також додає, що зараз оточення президента активно підштовхує його до думки, що «це якісь деструктивні елементи, які ослаблюють президента напередодні візиту у Францію».</p>
      <p>«Це велика помилка. Майдан почався тоді, коли Янукович поставив себе проти народу. Тому м'яч на полі Зеленського: чи він з народом, відстоює інтереси, чи він захоче піти на якісь поступки агресору під умовляння західних союзників. Поки що акції на Майдані і на Банковій - це акція на підтримку курсу країни, її суверенітету. Спроби колишнього президента це очолити безперспективні. Вибори показали, що попередня політика влади вже на смітнику. Дуже важливо, щоб Зеленський це зрозумів і навчився комунікувати з активною частиною суспільства. Я б йому порадив після Парижу вийти на Банкову і поспілкуватися з народом, щоб зняти напруження. Не можна від народу відгороджуватися Нацгвардією», - резюмував Юрій Сиротюк.</p>
      <related>
        <h4>Читайте также:</h4>
        <a href="https://from-ua.com/news/523051-lukashenko-belorusskomu-maidanu-astanavites.html"/>
        <a href="https://from-ua.com/news/523131-os-poroshenko-vakarchuk-timoshenko-ne-slozhilas-vivodi-posle-akcii-na-maidane.html"/>
        <a href="https://from-ua.com/news/523132-v-poroshenko-na-maidane-brosili-yaicom-otdan-prikaz-poimat-metatelya.html"/>
        <a href="https://from-ua.com/news/523140-poyavilos-video-kak-poroshenko-zakidali-yaicami-na-maidane-v-kieve.html"/>
        <a href="https://from-ua.com/news/523192-pomogut-li-amerikanci-poroshenko-vernutsya-s-pomoschyu-maidana.html"/>
      </related>
    </article>
  </body>
</html>