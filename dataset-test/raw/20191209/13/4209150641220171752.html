<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/nauka-tehnologija/okolina/Tunberg-Saslusati-djecu-pogodjenu-klimatskim-promjenama/572744?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T13:05:04+00:00"/>
    <meta property="og:title" content="Tunberg: Saslušati djecu pogođenu klimatskim promjenama"/>
    <meta property="og:description" content="Švedska tinejdžerska aktivistkinja Greta Tunberg pozvala je danas svjetske lidere da se manje fokusiraju na njenu priču i da više pažnje posvete pričama djece koja su pogođena aktuelnim klimatskim promjenama."/>
  </head>
  <body>
    <article>
      <h1>Tunberg: Saslušati djecu pogođenu klimatskim promjenama</h1>
      <address><time datetime="2019-12-09T13:05:04+00:00">09 Dec 2019, 13:05</time> by <a rel="author">Srna</a></address>
      <p>Švedska tinejdžerska aktivistkinja Greta Tunberg pozvala je danas svjetske lidere da se manje fokusiraju na njenu priču i da više pažnje posvete pričama djece koja su pogođena aktuelnim klimatskim promjenama.</p>
      <p>Tunbergova je u obraćanju na samitu UN o klimi u Madridu rekla da su ona i njena saradnica iz pokreta "Petkom za budućnost" Luisa Nojbauer iz Njemačke "privilegovane" i da su svi čuli njihove priče mnogo puta.</p>
      <p>"Potrebno je da svoje priče ispričaju ljudi sa globalnog juga i iz starosjedilačkih zajednica, zato što klimatsko vanredno stanje nije samo nešto što će nas pogoditi u budućnosti, to je nešto što već vrši uticaj na djecu koja žive danas", rekla je mlada Šveđanka.</p>
      <p>Poslije njenog obraćanja, dječak iz nizijske oblasti Maršalskih ostrva u centralnom Pacifiku održao je govor o teškoj situaciji u svojoj zemlji, prenijela je agencija DPA.</p>
      <p>Stručnjaci i predstavnici iz blizu 200 zemalja okupili su se prije sedam dana u Madridu da bi utvrdili pravila za ostvarenje cilja da globalno zagrijavanje planete bude ograničeno, kako je definisano Pariskim sporazumom iz 2015. godine.</p>
      <p>Samit traje do petka, 13. decembra, i predstavlja priliku da ljudi koji utiču na kreiranje politike pokažu da uvažavaju pozive na stupanje u akciju, koje predvodi šesnaestogodišnja Tunbergova.</p>
      <p>Prije tri dana u Madridu su održane velike demonstracije sa zahtjevom da svjetski političari preduzmu brze i konkretne mjere. </p>
    </article>
  </body>
</html>