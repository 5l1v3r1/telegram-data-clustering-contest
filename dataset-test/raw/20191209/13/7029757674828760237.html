<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/comments/ne-otkachayte-zaradi-mrasniya-vazduh.html"/>
    <meta property="og:site_name" content="News.bg"/>
    <meta property="article:published_time" content="2019-12-09T13:34:44+00:00"/>
    <meta property="og:title" content="Не откачайте заради мръсния въздух"/>
    <meta property="og:description" content="Да, въздухът в София не е като на Мусала или на Седемте рилски езера, но и истерията не помага. Всъщност, от истерията се ползват много и то така, че само мъглата се увеличава, в нашите глави. А Сула призовава: Не откачайте!"/>
  </head>
  <body>
    <article>
      <h1>Не откачайте заради мръсния въздух</h1>
      <address><time datetime="2019-12-09T13:34:44+00:00">09 Dec 2019, 13:34</time> by <a rel="author" href="https://news.bg/author/ivan-stambolov-sula" target="_blank">Иван Стамболов - Сула</a></address>
      <p>Застудя и замириса на комин. Легнаха мъгли. И хукнаха активисти да броят фините прахови частици, и седнаха инфлуенсъри да тракат на клавиатурите апокалиптични коментари: "Ще умрем! Ще измрат децата ни!". Спокойно, Окасио-Кортес ви каза, че човечеството и бездруго ще изчезне след десетина години заради "климатичните промени", какво сте седнали да се вайкате за няколко цигански кюмбета.</p>
      <p>Да, въздухът в София не е като на Мусала или на Седемте рилски езера. Но там пък няма молове, еко ресторанти със специалитети от киноа и електрически тротинетки. Помним металургичния комбинат "Кремиковци". След затварянето му въздухът в София никога вече не е бил толкова мръсен, колкото от 1963 до самия край на 20 век, но пък някак оцеляхме, за да се плашим сега, че ще умрем от недостиг на електромобили.</p>
      <p>Сега да не кажете, че твърдя, че въздухът в София не е мръсен, че мръсният въздух не е вреден и че не трябва да се предприема нищо по въпроса? Няма такова нещо. Такова обвинение би приличало на обвинението, че който е против Истанбулската конвенция е ЗА домашното насилие. Това е фалшива логика, от която обаче се правят милиарди. Да, въздухът в София е мръсен, както винаги си е бил в тази непроветрива котловина; да, мръсният въздух е вреден и да, по въпроса трябва да се вземат енергични, адекватни и неотложни мерки, каквито впрочем се взимат.</p>
      <p>Още по-вредна от мръсния въздух обаче е психозата, която се създава около проблема. Дискусията за мръсния въздух вече граничи с истерия. Заглавия от рода "И днес трудно се диша" станаха ежедневие и не впечатляват никого - очаквам всеки момент да се появят заглавия "Вече цяла седмица е невъзможно да се диша". Малко да се замъгли и тръгват по улиците младежи със свъсени погледи и шалове, марли и хирургически маски през лицето. Чудно как още не са сложили противогази и не са тръгнали по улици, паркове и площади с костюми за химическа, биологическа или радиационна защита, гледайки отвътре с обвиняващите очи на загрижени хора, които знаят какво се случва с планетата.</p>
      <p>Истеризирането е двупосочно. От една страна хората са подложени на глобалната пропаганда, прокарвана чрез затоплисти, алармисти, екоактивисти и зелени революционери, пропаганда, която ги е довела до ръба на паниката от екологична катастрофа, изчезване на цивилизацията и взривяване на планета. Тази психоза е подобна на психозата в Западна Европа по отношение на вещиците през 15 век или на страха от трета световна, този път ядрена, война през третата четвърт на 20 век. Веднъж докарани до такава свръхчувствителност и безпокойство, хората стават податливи и на пропагандата за мръсния въздух, която добавя към глобалната психоза и регионална.</p>
      <p>Защо точно това, защо точно мръсният въздух в София ни е денонощно в устата? Представете си за миг, че ако бяхме избрали (или ни бяха натрапили - двете неща са много различни) не екологията за приоритет, а, да речем, сектора "Ред и сигурност", как щяха да изглеждат новините, с какво щяха да се занимават инфлуенсърите, кое щеше да вълнува общественото мнение? Тогава ужасяващи щяха да бъдат не миризмата на дърва и въглища, на дизелов ауспух и естествените за всяко поле мъгли, а кражбите, убийствата, изнасилванията, пиянските скандали, вандализмът, погромите, трошенето на пейки, краденето на бронзови паметници, фалшивите таксита, телефонните измамници, продажните чиновници, изнудвачите, рекетьорите, хакерите, нелегалният хазарт, боевете с кучета, проституцията, черният пазар на човешки органи и т.н., и т.н. Заглавията щяха да са: "И днес на Женския пазар бяха забелязани мургави имигранти с вид на джихадисти". Но понеже не ни е това дневният ред, напъваме се да кашлюкаме и питаме къде ни е зеленият билет.</p>
      <p>Демонът на мръсния въздух е удобен за всички.</p>
      <p>Активистите оправдават съществуването си: разработват проекти за установяване на проблема, след което разработват други проекти за борба с него. Трети проекти разясняват на населението сложната и опасна ситуация и когато го докарат до окончателна параноя, казват: браво, ето това вече е истинско гражданско общество! Къде са проектите за борба с параноята?</p>
      <p>Общината откликва на воплите на активистите и се заема да измисли и приложи оригинални, адекватни и атрактивни мерки. За целта гласува щедри бюджети и си ги харчи. И всеки ден със загрижено лице докладва пред медиите какво е свършила, сакън да не я обвинят в безхаберие.</p>
      <p>Медиите пък са щастливи, защото ще плъзнат ужасени (а вътрешно - щастливо възбудени) репортери, ще се завъртят заглавия с тлъсти букви, лекари и химици ще дадат интервюта, в които цъкайки с език, ще се зачудят как така сме още живи. Рейтингите ще се вдигнат и рекламодателите ще развържат кесиите.</p>
      <p>Политиците също са на далавера от мръсния въздух. Опозицията ще го използва за изнудване, ще крещи с трепереща брадичка и изпосталяла от тревога за гражданите как управляващите незабавно трябва да подадат оставка. Управляващите от своя страна ще използват надвисналата катастрофа, за да увеличат данъците. И никой нищо няма да посмее да каже, защото става дума за живота и здравето на нашите деца!</p>
      <p>Ами обикновеният човек? Не го мислете него, той ще си пусне болничен.</p>
      <p>Наистина мръсният въздух е проблем, но към всеки проблем може да се подходи както със здрав разум, така и истерично. Във вторият случай се намесват много тарикати и ползата от истерията отива в съвсем друга посока, различна от решаването на проблема, около който е създадена (истерията, а не ползата). Чудя се само дали когато Сципион е опожарил Картаген, фините прахови частици не са достигнали до Италия и дали не са станали причина за упадъка на Републиката...</p>
    </article>
  </body>
</html>