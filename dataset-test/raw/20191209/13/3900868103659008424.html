<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1565147/ellada-toyrkia-aigaio-o-dendias-sygkalei-to-ethniko-symboylio-exwterikis-politikis"/>
    <meta property="og:site_name" content="NOOZ."/>
    <meta property="article:published_time" content="2019-12-09T13:58:00+00:00"/>
    <meta property="og:title" content="Ελλάδα Τουρκία Αιγαίο: Ο Δένδιας συγκαλεί το Εθνικό Συμβούλιο Εξωτερικής Πολιτικής"/>
    <meta property="og:description" content="Ελλάδα Τουρκία Αιγαίο: Συνεδριάζει αύριο, στις 13:30, το Εθνικό Συμβούλιο Εξωτερικής Πολιτικής"/>
  </head>
  <body>
    <article>
      <h1>Ελλάδα Τουρκία Αιγαίο: Ο Δένδιας συγκαλεί το Εθνικό Συμβούλιο Εξωτερικής Πολιτικής</h1>
      <address>
        <time datetime="2019-12-09T13:58:00+00:00">09 Dec 2019, 13:58</time>
      </address>
      <p>
        <b>Ελλάδα Τουρκία Αιγαίο: Συνεδριάζει αύριο, στις 13:30, το Εθνικό Συμβούλιο Εξωτερικής Πολιτικής</b>
      </p>
      <p>Ελλάδα Τουρκία Αιγαίο<b>:</b> Με αντικείμενο την ασφάλεια και σταθερότητα στη Μεσόγειο, υπό το φως των τελευταίων εξελίξεων, συγκαλείται αύριο, στις 13:30, υπό την προεδρία του υπουργού Εξωτερικών,<b> Νίκου Δένδια</b>, το Εθνικό Συμβούλιο Εξωτερικής Πολιτικής (ΕΣΕΠ). </p>
      <p>Ο κυβερνητικός εκπρόσωπος, Στέλιος Πέτσας, τόνισε ότι θα ενημερωθούν όλα τα κόμματα από τον υπουργό Εξωτερικών.</p>
      <p>«Εμείς, πάντα, ως κυβέρνηση, κρατούμε την πρωτοβουλία να ενημερώσουμε σε οποιοδήποτε επίπεδο κρίνεται σκόπιμο. Την προηγούμενη εβδομάδα υπήρξε απευθείας επικοινωνία του κ. Δένδια με τους εκπροσώπους των πολιτικών κομμάτων. Τώρα, θα συνεδριάσει το ΕΣΕΠ. Αν χρειαστεί, κάποια στιγμή στο μέλλον, Συμβούλιο Αρχηγών, θα γίνει. Αλλά σε αυτή τη φάση, δεν έχει κριθεί σκόπιμο», υπογράμμισε, προσθέτοντας πως είναι ξεκάθαρη η καταδίκη, από αμερικανικής πλευράς, της <b>τουρκικής προκλητικότητας σε όλη την Ανατολική Μεσόγειο.</b></p>
      <p>«Υπάρχουν και διμερείς επικοινωνίες, υπάρχει και πολυμερής προσπάθεια από την πλευρά μας. Θα υπάρξει και σχετική επιστολή από το υπουργείο Εξωτερικών προς τα Ηνωμένα Έθνη, σε σχέση με την εξέλιξη των τελευταίων ημερών, γι΄ αυτό το "άκυρο"<b> μνημόνιο μεταξύ Τουρκίας και Λιβύης</b>. Για την κατάθεση του "μνημονίου" (από πλευράς Τουρκίας) στα Ηνωμένα Έθνη, εμείς λαμβάνουμε τα μέτρα μας, ώστε να υπάρχει άμεση απάντηση από τη δική μας πλευρά, νομικά τεκμηριωμένη και με όλα τα επιχειρήματα που έχουμε αναπτύξει το προηγούμενο διάστημα, στο πλαίσιο των Ηνωμένων Εθνών», συνέχισε.</p>
    </article>
  </body>
</html>