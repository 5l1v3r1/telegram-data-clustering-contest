<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7957135"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T13:49:00+00:00"/>
    <meta property="og:title" content="Радев поиска по-високи санкции за купуване на гласове и корпоративен вот"/>
    <meta property="og:description" content="Радев критикува, че в бюджета за догодина няма заложени средства за купуване на машини за гласуване Да има по-високи санкции за купуване на гласове и корпоративен вот, поиска президентът Румен Радев"/>
  </head>
  <body>
    <article>
      <h1>Радев поиска по-високи санкции за купуване на гласове и корпоративен вот</h1>
      <address><time datetime="2019-12-09T13:49:00+00:00">09 Dec 2019, 13:49</time> by <a rel="author" href="https://www.24chasa.bg/authors/6227" target="_blank">Лиляна Клисурова</a></address>
      <p>
        <b>Радев критикува, че в бюджета за догодина няма заложени средства за купуване на машини за гласуване</b>
      </p>
      <p>Да има по-високи санкции за купуване на гласове и корпоративен вот, поиска президентът Румен Радев. Той събра експерти и институции на дискусия по проблемите около провиждането на изборите и изборното законодателство. Сред тях са ЦИК, начело с шефката й Стефка Стоева, проф. Михаил Константинов, представители на ГРАО. Липсата на представител на изпълнителната власт не отменя нейната отговорност пред гражданите за провеждането на честни избори, каза Радев. Държавният глава е изискал и получил подробни доклади от МВР, ДАНС и прокуратурата за последните избори.</p>
      <p>Целта на срещата е на институционално и експертно ниво да се идентифицират проблемите и анализират причините за тях, а след това президентът ще проведе консултации с партиите.</p>
      <p>Най-трудно е да преодолеем корпоративния и купения вот. Усещането в хората е, че тук се върти индустрия за десетки милиони. Срамно е това да се случва в европейска държава в 21-и век, коментира Радев. Трябва да вървим към категорично увеличаване на тежестта на наказанията - и административните, и престъпленията. Защото това е престъпление срещу демокрацията, то променя вота на гражданите, коментира президентът. И допълни, че от честността и прозрачността на изборите зависи не просто демокрацията, а легитимността на институциите.</p>
      <p>Във връзка с темата за купени вот шефката на ЦИК Стефка Стоева обясни, че на тези избори ЦИК е свалила имунитета на 14 кандидати за кметове и общински съветници, което било рекорд досега. През 2015 г. са били 10 души.</p>
      <p>Идеални избори няма и няма универсални правила за такива. Нормално е да има проблеми, но не е нормално, когато те излизат извън една общоприета рамка, както се случи на последните местни избори. Трябва да си извлечем поуки, каза още Радев.</p>
      <p>Той определи като неприемлив процентът недействителни бюлетини за общински съветници. Сред другите проблеми изброи огромният брой сгрешени бюлетини, разминаванията в избирателните списъци.</p>
      <p>Сгрешените бюлетини масово са заради отбелязване на преференцията, а не на партията. Решението е машинния вот. Така, както банкоматът не те пуска да приключиш процедурата си, ако не си изпълнил някоя операция, коментира Радев. Какво означава недействителна бюлетина - невнимание, погрешно задраскване или друго, попита той. Или манипулация от страна на СИК - има клипчета в ютюб как да се правят такива, ако става дума за неудобния кандидат или партия, допълни държавният глава. Според него само машинния вот може да реши тези проблеми. Така ще излизат в един и същи формат резултатите от изборите и ще е честно, убеден е държавният глава.</p>
      <p>Той критикува, че в бюджет 2020 няма изрична позиция за закупуване на машини. Откъде и как ще се осигури финансирането и кога ще започне купуването, попита Радев. Според него този процес трябва да започне в началото на следващата година, за да има достатъчно време за сертифициране и тестване на машините, така че всичко да е готово 6 месеца преди следващите избори.</p>
      <p>Трябва да се ускорят темповете за работа по въвеждането и на електронно дистанционно гласуване, смята държавният глава.</p>
      <p>Сгрешените бюлетини се дължат основно на това, че е отбелязвано преференцията, но не и партията. Но другото е протестен вот, коментира пък шефката на ЦИК. Според Стоева обаче проблемите с бюлетините се дължат и на честите промени в изборното законодателство.</p>
      <p>Има проблеми със спазването на закона и от социологическите агенции, и от медиите, които влияят на гражданите в една или друга посока, каза още Радев.</p>
      <p>Той критикува социолози и медии, че нарушават поголовно закона с оповестяването на предварителни данни в изборния ден. Има огромни разминавания в екзитполовете, които веднага се поемат от медиите и влияят на гласа на хората. Това е недопустимо и трябва да има много сериозна реакция, каза Радев.</p>
      <p>Дискусията продължава, очаквайте подробности.</p>
    </article>
  </body>
</html>