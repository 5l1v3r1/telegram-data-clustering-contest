<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/ikonomikata-na-yaponiya-narastva-za-chetvarto-poredno-trimesechie.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T13:04:37+00:00"/>
    <meta property="og:title" content="Икономиката на Япония нараства за четвърто поредно тримесечие"/>
    <meta property="og:description" content="Прогнозите за следващите месеци въобще не са толкова добри"/>
  </head>
  <body>
    <article>
      <h1>Икономиката на Япония нараства за четвърто поредно тримесечие</h1>
      <address>
        <time datetime="2019-12-09T13:04:37+00:00">09 Dec 2019, 13:04</time>
      </address>
      <p>Икономиката на Япония се разраства с по-бърз темп от очакваната годишна ставка от 1,8% за периода юли - септември 2019 година. Това се дължи главно на засилените потребителски покупки и корпоративните инвестиции преди увеличението на данъците от 1 октомври, пише Associated Press.</p>
      <p>Увеличението на данъците в третата по-големина икономика в света обаче ще навреди на растежа през следващите няколко месеца, показват нови прогнози.</p>
      <p>Предварителни данни показваха, че спрямо периода април - юни икономиката на Япония за третото тримесечие на годината е нараснала с 0,2%. Според коригирани данни растежът е в размер на 0,4%.</p>
      <p>Това е четвъртото поредно тримесечие, в което икономиката на Япония бележи ръст. Отчетените по-добри резултати от правителството също отразяват по-малки колебания при износа на страната. Според анализатори това най-вероятно няма да бъде така през последното тримесечие на годината.</p>
      <p>Индексът на потребителското търсене, посочен от Централната банка на Япония, показва спад от 7,4% през месец октомври, след като данъкът върху продажбите в началото на същия месец беше увеличен от 8 на 10%. "Това показва рязък спад на частното потребление през четвъртото тримесечие", обяснява в коментар за агенцията експертът от Capital Economics Марсел Тиляънд.</p>
      <p>По думите му анализаторите от базираната в Лондон консултантска компания за икономически изследвания имат по-песимистични прогнози по отношение на перспективите за растеж на световния БВП от икономистите в други такива компании. Затова те са на мнение, че външното търсене в световен мащаб ще продължи да спада със слаби темпове. "Спрямо резултатите очакваме ръстът на БВП да се понижи с 0,2% през следващата година", допълни той.</p>
    </article>
  </body>
</html>