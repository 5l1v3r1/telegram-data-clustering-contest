<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965123/%D9%BE%D8%A7%D9%84%D8%B3%E2%80%8C%D9%87%D8%A7%DB%8C-%D9%85%D9%86%D9%81%DB%8C-%D8%B1%D8%B3%D8%A7%D9%86%D9%87%E2%80%8C%D8%A7%DB%8C-%D8%B4%D8%AF%D9%86-%D9%BE%D8%B1%D9%88%D9%86%D8%AF%D9%87%E2%80%8C%D9%87%D8%A7%DB%8C-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A8%D8%B1%D8%A7%DB%8C-%D9%81%D8%B9%D8%A7%D9%84%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:45:00+00:00"/>
    <meta property="og:title" content="پالس‌های منفی رسانه‌ای شدن پرونده‌های تولیدکنندگان برای فعالان اقتصادی"/>
    <meta property="og:description" content="عضو کمیسیون صنایع و معادن مجلس با اشاره به رسانه‌ای شدن پرونده گروه عظام گفت: این اقدام برای همه تولیدکنندگان کشور پالس‌های منفی دارد و از طرف دیگر بر روی مدیران ارشد اقتصادی و صنعتی کشور در حوزه اجرایی و دولتی اثر می‌گذارد."/>
  </head>
  <body>
    <article>
      <h1>پالس‌های منفی رسانه‌ای شدن پرونده‌های تولیدکنندگان برای فعالان اقتصادی</h1>
      <h2>نورقلی پور با اشاره به پرونده عظام تشریح کرد:</h2>
      <address><time datetime="2019-12-09T13:45:00+00:00">09 Dec 2019, 13:45</time> by <a rel="author">پایگاه خبری تحلیلی فردا | Farda News</a></address>
      <p>
        <b>عضو کمیسیون صنایع و معادن مجلس با اشاره به رسانه‌ای شدن پرونده گروه عظام گفت: این اقدام برای همه تولیدکنندگان کشور پالس‌های منفی دارد و از طرف دیگر بر روی مدیران ارشد اقتصادی و صنعتی کشور در حوزه اجرایی و دولتی اثر می‌گذارد.</b>
      </p>
      <p>خبرگزاری موج: رامین نورقلی پور، عضو کمیسیون صنایع و معادن مجلس شورای اسلامی درخصوص رسانه‌ای شدن پرونده گروه عظام گفت: رسانه‌ای کردن این پرونده در شرایط تحریم کار درستی نیست؛ اصولا در مقطع و زمانی که برای ما بسیار حساس است و بیش از هر زمان دیگری نیاز به حمایت از تولیدکننده وجود دارد نباید کاری کنیم که تولیدکننده نتواند به کار خود ادامه دهد و یا ادامه کار او با مشکل مواجه شود.</p>
      <p>رامین نورقلی پور با اشاره به اینکه این اقدام برای همه تولیدکنندگان کشور پالس‌های منفی دارد، گفت: از طرف دیگر بر روی مدیران ارشد اقتصادی و صنعتی کشور در حوزه اجرایی و دولتی اثر می‌گذارد و موجب می‌شود بسیار کند حرکت کنند و متاسفانه یکی از عوارض منفی این نوع عملکردها، طولانی شدن بروکراسی است. بروکراتیک شدن هرچه بیشتر کار‌ها به هیچوجه به صلاح ما نیست و قطعا موجب رونق تولید نخواهد شد.</p>
      <p>نماینده مردم کردکوی ترکمن بندرگز و گمیشان در مجلس شورای اسلامی گفت: رسانه‌ای شدن پرونده‌ای مانند گروه عظام، فضا را برای فعالیت فعالان اقتصادی نا امن می‌کند. این مساله موجب ناامنی هرچه بیشتر فضای کسب و کار در کشور می‌شود.</p>
      <p>عضو کمیسیون صنایع و معادن مجلس شورای اسلامی گفت: به طور کلی در زمانی قرار داریم که باید از تولید و تولیدکننده حمایت حداکثری داشته باشیم و باید تا حد ممکن بتوانیم از رسانه‌ای کردن نام‌ها و اسامی تولیدکنندگان چه درحوزه خصوصی و چه در حوزه دولتی پرهیز کنیم.</p>
      <p>نورقلی پور افزود: اقتصاد و تولید بدون ارتباطات بین المللی نامتصور است، بنابراین در شرایط فعلی قطعا بر اساس اصول پذیرفته شده بین المللی قادر به داد و ستد و کار نیستیم و ناگزیر به توسل به دیگر روش‌ها هستیم که قطعا ممکن است این ساز و کار‌ها از منظر دستگاه‌های نظارت کننده ساز و کار‌هایی شبهه انگیز و فسادآور باشد در حالیکه از طرف دیگر ممکن است اصلا غیر از توسل به این روش‌ها راه دیگری برای کار و تولید وجود نداشته باشد، بنابراین وقتی قضیه به این شکل باشد این نوع برخورد‌ها و مانور دادن‌ها در مورد یک پرونده کار صحیحی نیست و این مساله در مورد تمام تولیدکنندگان صادق است.</p>
      <p>رامین نورقلی پور اظهار داشت: شرایطی که به دنبال تحریم ایجاد شده، شرایط ناپایداری در اقتصاد است و هیچ تردیدی وجود ندارد که این شرایط ناپایدار موجب ایجاد سوء استفاده‌هایی نیز می‌شود. درخصوص اقدامات انجام شده در جهت مقابله با تخلفات در این زمینه قطعا با توجه به جلسات مختلفی که در وزارت صمت با وزیر صمت داشتیم اقداماتی انجام شده است.</p>
      <p>نورقلی پور افزود: قطعا مشکل انتقال مواد اولیه، مواد خام و انتقال پول موجب بروز این مشکلات گسترده شده است که البته وزارت صمت در این خصوص تمهیداتی دارد، در حوزه تقنین نیز در مجلس کار‌هایی از قبل صورت گرفته که مبنای حرکت بخش دولتی به عنوان سیاستگذار و بخش غیر دولتی به عنوان فعالان تولید و بازار بوده است، در کمیسیون صنایع نیز جلساتی را با حضور مسئولان اجرایی کشور، وزیر صمت و معاونان ایشان و مدیران عامل خودروسازان و صنایع قطعه سازی داشته ایم تا بتوانیم راه حل‌های مقتضی را بیابیم؛ البته این بدان معنی نیست که یافتن راه حل‌ها به آینده موکول شده باشد بلکه در حال حاضر نیز این فرایند در جریان است و ادامه دارد.</p>
      <p>عضو کمیسیون صنایع و معادن مجلس شورای اسلامی گفت: تا زمانی که محدودیت‌های موجود رفع نشوند مشکل به صورت اساسی حل و فصل نخواهد شد. همه مشکلات موجود، داخلی نیستند، اما متاسفانه ما با افزایش نظارت‌ها به دنبال رفع مشکل در داخل هستیم.</p>
    </article>
  </body>
</html>