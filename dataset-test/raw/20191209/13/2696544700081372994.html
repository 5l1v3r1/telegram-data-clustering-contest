<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191209_Tovabbra_is_teljes_a_kaosz_Parizsban_a_tuntetesek_miatt"/>
    <meta property="og:site_name" content="HVG.hu"/>
    <meta property="article:published_time" content="2019-12-09T13:05:00+00:00"/>
    <meta property="og:title" content="Továbbra is teljes a káosz Párizsban a tüntetések miatt"/>
    <meta property="og:description" content="Már ötödik napja tart a tiltakozás a tervezett nyugdíjreform ellen."/>
  </head>
  <body>
    <article>
      <h1>Továbbra is teljes a káosz Párizsban a tüntetések miatt</h1>
      <address><time datetime="2019-12-09T13:05:00+00:00">09 Dec 2019, 13:05</time> by <a rel="author">MTI</a></address>
      <p>
        <b>Már ötödik napja tart a tiltakozás a tervezett nyugdíjreform ellen.</b>
      </p>
      <p>Nem javult hétfőn a <a href="https://hvg.hu/gazdasag/20191206_Macron_sztrajk_franciaorszag_nyugdjreform">közlekedési helyzet </a>Franciaországban, ahol ötödik napja <a href="https://hvg.hu/nagyitas/20191206_Sztrajk_Franciaorszag">sztrájkolnak </a>a vasúti és a közösségi közlekedésben dolgozók a kormány tervezett nyugdíjreformja ellen. Edouard Philippe miniszterelnök szerdára ígérte a kormány tervezett nyugdíjreformjának bemutatását, addig nem várható javulás a közlekedésben.</p>
      <p>A Párizs körüli utakon összesen 620 kilométeres dugó alakult ki, miközben az átlag 200 kilométer. A vonatok 15-20 százaléka indult el, és a nemzetközi járatok is jelentősen késtek, a 16 metróvonal közül kilenc továbbra is teljesen zárva van, a többi vonalon pedig csúcsforgalmi időszakban és csak kisebb szakaszon közlekednek a szerelvények. Busszal valamelyest egyszerűbb a fővárosban közlekedni, de a 25 belvárosi járat közül hét egyáltalán nem indult el. Sokan biciklivel, rollerrel vagy gyalog mentek munkába és iskolába.</p>
      <p>A szakszervezetek keddre ismét az utcára hívják az embereket, hogy tiltakozzanak a tervezet ellen a múlt csütörtöki első megmozdulás után, amikor megállt az élet Franciaországban. Mintegy hetven vidéki városban és a fővárosban a szakszervezetek szerint csaknem másfél millióan, a rendőrség szerint 806 ezren vonultak fel.</p>
      <p>A francia kormány, amely az Európai Bizottság támogatását élvezi a reformot illetően, elengedhetetlennek tartja a nyugdíjrendszer átalakítását és egységesítését egy pont alapú egyetemes rendszerré a jelenleg vállalatonként, illetve ágazatonként működő, 42-féle nyugdíjrendszer helyett, amelynek egyik fő kedvezményezettjei a tömegközlekedésben dolgozók.</p>
      <related>
        <a href="https://hvg.hu/nagyitas/20191206_Sztrajk_Franciaorszag"/>
        <a href="https://hvg.hu/vilag/20191205_Egesz_Franciaorszag_sztrajkol_Macron_jovoje_a_tet"/>
      </related>
    </article>
  </body>
</html>