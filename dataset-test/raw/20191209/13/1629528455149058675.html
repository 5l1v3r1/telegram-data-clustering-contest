<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/olomouc/zpravy/olomouc-pozar-adventni-venec-hasici-elektronicky-detektor.A191209_105056_olomouc-zpravy_stk"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="V podnikatelském inkubátoru vzplál adventní věnec, škoda je půl milionu"/>
    <meta property="og:description" content="Opuštěný adventní věnec se zapálenými svíčkami způsobil v neděli odpoledne požár v kancelářské budově v olomoucké ulici Šlechtitelů, kde sídlí takzvaný podnikatelský inkubátor. Varovné hlášení o požáru poslala na linku 112 elektronická požární signalizace."/>
  </head>
  <body>
    <article>
      <h1>V podnikatelském inkubátoru vzplál adventní věnec, škoda je půl milionu</h1>
      <address><time datetime="2019-12-09T13:25:00+00:00">09 Dec 2019, 13:25</time> by <a rel="author" href="https://www.idnes.cz/novinari/stanislav-kamensky.N1923" target="_blank">Stanislav Kamenský</a></address>
      <p>Opuštěný adventní věnec se zapálenými svíčkami způsobil v neděli odpoledne požár v kancelářské budově v olomoucké ulici Šlechtitelů, kde sídlí takzvaný podnikatelský inkubátor. Varovné hlášení o požáru poslala na linku 112 elektronická požární signalizace.</p>
      <p>„Na místo vyjely z olomoucké centrální stanice tři posádky, které po příjezdu objevily silně zakouřené prostory budovy. V nich pak jedna z jednotek při průzkumu odhalila jako ohnisko požáru v kanceláři, ve které nikdo nebyl, vznícený vánoční věnec, od kterého začala hořet také část kancelářské techniky,“ popsal mluvčí krajského hasičského sboru Zdeněk Hošák.</p>
      <p>
        <b>
          <a href="https://www.idnes.cz/olomouc/zpravy/olomouc-pozar-adventni-venec-hasici-elektronicky-detektor.A191209_105056_olomouc-zpravy_stk/foto">Požár adventního věnce</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/121/org/STK7fe9d5_2.jpg"/>
          <figcaption>V jedné z olomouckých kancelářských budov vzplál od svíčky adventní věnec....</figcaption>
        </figure>
        <figure>
          <img src="https://1gr.cz/fotky/idnes/19/121/org/STK7fe9d6_3.jpg"/>
          <figcaption>V jedné z olomouckých kancelářských budov vzplál od svíčky adventní věnec....</figcaption>
        </figure>
      </slideshow>
      <p>
        <a href="https://www.idnes.cz/olomouc/zpravy/olomouc-pozar-adventni-venec-hasici-elektronicky-detektor.A191209_105056_olomouc-zpravy_stk/foto">Zobrazit fotogalerii</a>
      </p>
      <p>Oheň se hasičům podařilo velmi rychle zlikvidovat. Pomohlo i to, že hořelo v uzavřené místnosti, kde se plamenům po zaplnění prostoru kouřem přestalo dostávat kyslíku.</p>
      <p>„I přes včasný zásah hasičů, v rámci kterého pak ještě budovu odvětrali, vyčíslil vlastník škodu na 500 tisíc korun. V případě většího rozšíření požáru na celou budovu by ovšem byla mnohonásobně vyšší,“ shrnul Hošák.</p>
      <p>Podle něj byla situace ukázkou ideálního scénáře využití elektrické požární signalizace (EPS), šlo však spíše o výjimku.</p>
      <p>„V naprosté většině případů se hlášení systémů EPS ukážou být planým poplachem,“ poznamenal mluvčí.</p>
      <h3>Nejvíc požárů od svíček je během adventu a o Vánocích</h3>
      <p>Hasiči každoročně nabádají v období před Vánoci a během nich ke zvýšené opatrnosti, neboť vždy evidují zvýšený počet požárů od svíček či třeba aromalamp.</p>
      <p>Lidé by měli pečlivě volit místo, kam svíčku dají, aby byla v dostatečné vzdálenosti od jiných věcí, a také musí být umístěna na nehořlavé podložce. Navíc tak, aby nebyla příliš blízko u okna či v průvanu.</p>
      <p>Základním pravidlem je pak nikdy nenechávat hořící svíčku či aromalampu bez dozoru a před odchodem či třeba uložením se ke spánku dohlédnout, že je řádně uhašena.</p>
    </article>
  </body>
</html>