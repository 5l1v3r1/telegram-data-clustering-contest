<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/novini/article/7956684"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Екостикерите за колите - през април догодина"/>
    <meta property="og:description" content="Екостикерите за колите ще влязат в сила към април догодина. Проектът за наредба за техническите прегледи, която ще ги въведе, ще бъде публикувана за обществено обсъждане вероятно до седмица"/>
  </head>
  <body>
    <article>
      <h1>Екостикерите за колите - през април догодина</h1>
      <address><time datetime="2019-12-09T13:56:00+00:00">09 Dec 2019, 13:56</time> by <a rel="author" href="https://www.24chasa.bg/authors/6257" target="_blank">Марияна Бойкова</a></address>
      <p>Екостикерите за колите ще влязат в сила към април догодина. Проектът за наредба за техническите прегледи, която ще ги въведе, ще бъде публикувана за обществено обсъждане вероятно до седмица. Това каза за “24 часа” директорът на “Автомобилна администрация” Бойко Рановски. След месец за обсъждане тя ще бъде предложена на министъра на транспорта Росен Желязков за подписване и публикуване. Това ще стане в началото на 2020 г.</p>
      <p>Три месеца пък ще са необходими, за да се върже системата на автомобилната администрация с уредите в пунктовете за технически прегледи. Целта е човек да няма намеса при определяне на екологичното състояние на колите, а да го прави системата. Рановски припомни, че екокатегориите са пет. В най-високата са електрическите автомобили, следващата е за колите с Евро 6 и Евро 5, най-ниската са най-замърсяващите – Евро 0 и Евро 1.</p>
      <p>Екостикерите ще са част от стикера за технически преглед. Екологичното състояние ще се отбелязва с перфориране. В холограмната лепенка ще има чип с данни за автомобила, които ще се улавят от камерите на общините за регулация на зоните на движение в дни с мръсен въздух.</p>
      <p>Ще се наложат и промени в Закона за движение по пътищата - в него да влязат екокатегориите и санкциите за нарушителите.</p>
    </article>
  </body>
</html>