<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/roko-grupe-kiss-atsisveikinimo-koncertu-tura-atnaujino-anslaginiu-sou-japonijoje.2bf31714-1a88-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-12-09T13:32:00+00:00"/>
    <meta property="og:title" content="Roko grupė „KISS“ atsisveikinimo koncertų turą atnaujino anšlaginiu šou Japonijoje"/>
    <meta property="og:description" content="Birželio 29 d. Kaune koncertuosianti Amerikos roko grupė „KISS“ triumfuodama atnaujino pasaulines atsisveikinimo gastroles „End of the Road“. Sekmadienį (gruodžio 8 d.) legendiniai rokeriai surengė anšlaginį koncertą Sendajaus mieste, Japonijoje. Paskutinį kartą pamatyti ir išgirsti grupės susirinkusi publika neliko abejinga: pilnutėlę „Xebio“ areną sudrebinę „KISS“ muzikantai net kelis kartus buvo kviečiami grįžti į sceną. Kaip ir koncerte Lietuvoje, grupė atliko visus geriausius savo hitus."/>
  </head>
  <body>
    <article>
      <h1>Roko grupė „KISS“ atsisveikinimo koncertų turą atnaujino anšlaginiu šou Japonijoje</h1>
      <address><time datetime="2019-12-09T13:32:00+00:00">09 Dec 2019, 13:32</time> by <a rel="author">Žmonės.lt</a></address>
      <p>
        <b>Birželio 29 d. Kaune koncertuosianti Amerikos roko grupė „KISS“ triumfuodama atnaujino pasaulines atsisveikinimo gastroles „End of the Road“. Sekmadienį (gruodžio 8 d.) legendiniai rokeriai surengė anšlaginį koncertą Sendajaus mieste, Japonijoje. Paskutinį kartą pamatyti ir išgirsti grupės susirinkusi publika neliko abejinga: pilnutėlę „Xebio“ areną sudrebinę „KISS“ muzikantai net kelis kartus buvo kviečiami grįžti į sceną. Kaip ir koncerte Lietuvoje, grupė atliko visus geriausius savo hitus.</b>
      </p>
      <p>Kaip jau buvo pranešta, „Žalgirio“ arenoje vyksiantis legendinės grupės pasaulinių atsisveikinimo gastrolių „End of the Road“ koncertas sulaukė ypatingo dėmesio. Vos per vieną dieną buvo nupirkta daugiau nei 50% visų bilietų. Tai bus pirmas ir paskutinis „KISS“ koncertas Lietuvoje ir vienintelis Baltijos šalyse – grupė atsisveikinimo koncertų Latvijoje ir Estijoje nerengs.</p>
      <figure>
        <iframe src="https://www.youtube.com/embed/HnXndAwnSXc" width="1280" height="622" data-service="Youtube" scrolling="no"/>
      </figure>
      <p>„Jūs norite geriausio! Jūs gausite geriausia! Karščiausia grupė pasaulyje!“ – šie žodžiai, kuriais prasideda visi legendinės roko grupės „KISS“ koncertai, pagaliau nuskambės ir mūsų šalyje. Paskutiniojo turo „End of the Road“ proga rokeriai sudrebins didžiausią „Žalgirio“ areną Kaune.</p>
      <p>Sukūrę muziką kelioms klausytojų kartoms „KISS“ garsėja savo įspūdingais pasirodymais. Originalus grimas, ryškūs kostiumai, spalvingi ir nepakartojami šviesos ir pirotechnikos efektai – visa tai yra neatsiejami grupės pasirodymų elementai.</p>
      <p>Ilgiau nei 45-erius metu besitęsianti roko muzikos legendos „KISS“ istorija artėja prie finalo. Apie paskutines pasaulines gastroles rokeriai pranešė pernai rugsėjį, kai svečių teisėmis pasirodė „NBC“ televizijos transliuojamame talentų šou „America's Got Talent“. Ši žinia sukėlė didžiulį melomanų susidomėjimą, jie meldėsi roko dievams, kad „KISS“ į atsisveikinimo gastroles įtrauktų ir jų šalį ar miestą.</p>
      <p>Atsisveikinimas su gerbėjais bus grandiozinis – neseniai grupė paskelbė net 75 naujų koncertų datas. Be to, buvo paskelbta paskutiniojo koncerto „KISS“ karjeroje vieta. Tai įvyks 2021 m. liepos 17 d. Niujorke, kur beveik prieš penkiasdešimt metų ir susikūrė roko legenda tapusi grupė.</p>
      <p>1973 m. sausio mėnesį Niujorko mieste susikūrusi „KISS“ yra viena daugiausiai įrašų pardavusi grupė muzikos istorijoje. Rokeriai, kurie išleido 20 studijinių ir 8 koncertinius albumus, pasaulyje pardavė daugiau nei 75 mln. įrašų. Be to, „KISS“ priklauso daugiausia auksiniais tiražais parduotų albumų Jungtinėse Amerikos Valstijose – tokių albumų grupė išleido net 30. 2014 m. balandžio 10 d. „KISS“ už nuopelnus muzikai buvo įtraukta į „Rock‘n‘rollo šlovės muziejų“.</p>
      <p>Per savo karjerą net 60 singlų išleidusi grupė paskutinių gastrolių „End of the Road“ koncertuose visą dėmesį skirs geriausiems savo hitams. „KISS“ gerbėjai paskutinį kartą išgirs didžiulės sėkmės sulaukusias dainas: „I Was Made For Loving You“, „Crazy Crazy Nights“, „God Gave Rock N' Roll To You II“, „Rock &amp; Roll All Night“, „Shout It Out Loud“, „Detroit Rock City“ ir daugelį kitų.</p>
      <figure>
        <iframe src="https://www.youtube.com/embed/Kav3utgSudA" width="1280" height="604" data-service="Youtube" scrolling="no"/>
      </figure>
    </article>
  </body>
</html>