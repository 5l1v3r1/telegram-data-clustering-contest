<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/country/news/598333/%E0%A6%B9%E0%A6%BE%E0%A6%87%E0%A6%AC%E0%A7%8D%E0%A6%B0%E0%A6%BF%E0%A6%A1%E0%A6%A6%E0%A7%87%E0%A6%B0-%E0%A6%B8%E0%A7%8D%E0%A6%A5%E0%A6%BE%E0%A6%A8-%E0%A6%A8%E0%A7%87%E0%A6%87-%E0%A6%86%E0%A6%93%E0%A7%9F%E0%A6%BE%E0%A6%AE%E0%A7%80-%E0%A6%B2%E0%A7%80%E0%A6%97%E0%A7%87-%E0%A6%B6%E0%A7%87%E0%A6%96-%E0%A6%B9%E0%A7%87%E0%A6%B2%E0%A6%BE%E0%A6%B2"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T13:32:00+00:00"/>
    <meta property="og:title" content="হাইব্রিডদের স্থান নেই আওয়ামী লীগে: শেখ হেলাল"/>
    <meta property="og:description" content="বাগেরহাট-১ আসনের সংসদ সদস্য শেখ হেলাল উদ্দিন বলেছেন, আওয়ামী লীগে হাইব্রিডদের কোনও স্থান নেই। জাতির পিতার আদর্শে বিশ্বাসী তৃণমূলের দলীয় নেতাকর্মীসহ সাধারণ মানুষের ভোটেই আওয়ামী লীগ ক্ষমতায় এসেছে। আওয়ামী লীগকে ক্ষমতায় আনতে হাইব্রিডদের প্রয়োজন হয়নি। এখন দল ক্ষমতায়। নেতারা কেন এখন..."/>
  </head>
  <body>
    <article>
      <h1>হাইব্রিডদের স্থান নেই আওয়ামী লীগে: শেখ হেলাল</h1>
      <address><time datetime="2019-12-09T13:32:00+00:00">09 Dec 2019, 13:32</time> by <a rel="author">বাগেরহাট প্রতিনিধি</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/12/09/cdc06d136752782ff5aaccd1832e863c-5dee4d4b18681.jpg"/>
        <figcaption>বাগেরহাট জেলা আওয়ামী লীগের ত্রি-বার্ষিক সম্মেলন</figcaption>
      </figure>
      <p>বাগেরহাট-১ আসনের সংসদ সদস্য শেখ হেলাল উদ্দিন বলেছেন, আওয়ামী লীগে হাইব্রিডদের কোনও স্থান নেই। জাতির পিতার আদর্শে বিশ্বাসী তৃণমূলের দলীয় নেতাকর্মীসহ সাধারণ মানুষের ভোটেই আওয়ামী লীগ ক্ষমতায় এসেছে। আওয়ামী লীগকে ক্ষমতায় আনতে হাইব্রিডদের প্রয়োজন হয়নি। এখন দল ক্ষমতায়। নেতারা কেন এখন হাইব্রিডদের আশ্রয় দেবেন? <br/>সোমবার (৯ ডিসেম্বর) দুপুরে বাগেরহাট জেলা আওয়ামী লীগের ত্রি-বার্ষিক সম্মেলনে প্রধান অতিথির বক্তৃতায় তিনি এসব কথা বলেন। নেতাকর্মীদের উদ্দেশে তিনি বলেন, ‘দয়া করে কেউ চাঁদাবাজ, সন্ত্রাসী, ডাকাতদের আওয়ামী লীগে আশ্রয় দেবেন না। ভাড়া করা লোকের আওয়ামী লীগে কোনও দরকার নাই। সাধারণ জনগণ আওয়ামী লীগের সঙ্গে আছে।’ <br/>তিনি বলেন, আওয়ামী লীগের তৃর্ণমূলের নেতাকর্মীরা আজ সক্রিয়। তৃণমূলের নেতাকর্মীরাই আওয়ামী লীগের শক্তি। তারা আজ উজ্জীবিত। তাই এই দেশে বিএনপি-জামায়াতের আর কোনও রাজনীতি থাকবে না।</p>
      <p><b>ডা. মোজাম্মেল হোসেন সভাপতি, শেখ কামরুজ্জামান টুকু সাধারণ সম্পাদক</b> <br/>সম্মেলনে কাউন্সিলরদের কণ্ঠ ভোটে ডা. মোজাম্মেল হোসেন এমপিকে সভাপতি এবং শেখ কামরুজ্জামান টুকুকে আবারও সাধারণ সম্পাদক নির্বাচিত করা হয়। এর আগে খানজাহান আলী কলেজ মাঠে জাতীয় ও দলীয় পতাকা উত্তোলন, বেলুন ও পায়রা উড়িয়ে জেলা আওয়ামী লীগের ত্রি-বার্ষিক সম্মেলনের উদ্বোধন করেন আওয়ামী লীগের সভাপতিমণ্ডলীর সদস্য পীযূষ কান্তি ভট্টাচার্য। <br/>জেলা আওয়ামী লীগের সভাপতি ডা. মোজাম্মেল হোসেন এমপি’র সভাপতিত্বে সম্মেলনে বক্তব্য দেন, আওয়ামী লীগের কেন্দ্রীয় কমিটির যুগ্ম-সাধারণ সম্পাদক আব্দুর রহমান, সাংগঠনিক সম্পাদক ও জাতীয় সংসদের হুইপ আবু সাঈদ আল মাহমুদ স্বপন, শ্রম বিষয়ক সম্পাদক হাবিবুর রহমান সিরাজ, কেন্দ্রীয় আওয়ামী লীগের সদস্য মির্জা আজম, সংসদ সদস্য শেখ সারহান নাসের তন্ময়, কেন্দ্রীয় নেতা এস এম কামাল হোসেন, আমিরুল আলম মিলন, জেলা আওয়ামী লীগের সাধারণ সম্পাদক শেখ কামরুজ্জামান টুকু, ছাত্রলীগের কেন্দ্রীয় কমিটির সাবেক সভাপতি এইচএম বদিউজ্জামান সোহাগ, জেলা আওয়ামী লীগের যুগ্ম-সম্পাদক খান হাবিবুর রহমান, সাংগঠনিক সম্পাদক ফখরুল আলম সাহেব, মহিলা শ্রমিক লীগের কেন্দ্রীয় নেত্রী প্রমিলা পোদ্দার প্রমুখ।</p>
      <p> </p>
      <p> </p>
      <footer>/ওআর/</footer>
    </article>
  </body>
</html>