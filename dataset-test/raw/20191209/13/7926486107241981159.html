<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018136/%D9%88%D8%B1%D9%88%D8%AF-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A8%D8%A7-%DA%86%D8%B4%D9%85%D8%A7%D9%86%DB%8C-%D8%A7%D8%B4%DA%A9-%D8%A8%D8%A7%D8%B1-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%AE%D9%88%D8%A7%D9%87%D8%A7%D9%86-%D8%B9%D8%AF%D9%85"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T13:27:15+00:00"/>
    <meta property="og:title" content="ورود بازیکنان استقلال با چشمانی اشک‌بار/ هواداران خواهان عدم حضور بازیکنان در زمین شدند!"/>
    <meta property="og:description" content="هواداران تیم فوتبال استقلال پیش از آغاز دیدار تیم‌شان مقابل پیکان علیه مسعود سلطانی‌فر، وزیر ورزش و جوانان و امیرحسین فتحی، مدیرعامل باشگاه محبوب‌شان شعار دادند."/>
  </head>
  <body>
    <article>
      <h1>ورود بازیکنان استقلال با چشمانی اشک‌بار/ هواداران خواهان عدم حضور بازیکنان در زمین شدند!</h1>
      <h2>حاشیه دیدار پیکان - استقلال</h2>
      <address>
        <time datetime="2019-12-09T13:27:15+00:00">09 Dec 2019, 13:27</time>
      </address>
      <p>
        <i>هواداران تیم فوتبال استقلال پیش از آغاز دیدار تیم‌شان مقابل پیکان علیه مسعود سلطانی‌فر، وزیر ورزش و جوانان و امیرحسین فتحی، مدیرعامل باشگاه محبوب‌شان شعار دادند.</i>
      </p>
      <p><b>به گزارش مشرق، </b>تیم فوتبال <b>استقلال </b>در چارچوب دیداری از هفته چهاردهم <b>لیگ برتر </b>فوتبال از ساعت ۱۷:۳۰ امروز (دوشنبه) در ورزشگاه آزادی میهمان پیکان خواهد بود. حواشی پیش از آغاز این بازی به شرح زیر است:</p>
      <p>* درهای ورزشگاه آزادی از ساعت ۱۵ به روی هواداران باز شد و تماشاگران استقلال که بلیت ورزشگاه شهدای شهرقدس را خریداری کرده بودند با ارائه پرینت بلیت خود وارد استادیوم شدند.</p>
      <p>* اتوبوس تیم پیکان ساعت ۱۶ وارد ورزشگاه شد و اعضای این تیم بلافاصله راهی رختکن شدند.</p>
      <p>* در فاصله یک ساعت تا آغاز بازی استقبال خوبی از سوی هواداران استقلال از این دیدار به عمل نیامده است و تنها کمتر از ۵۰۰ نفر در ورزشگاه حضور دارند. بی‌شک خبر فسخ قرارداد استراماچونی و جدایی این مربی ایتالیایی از تیم استقلال و ناراحتی هواداران از مسئولان باشگاه دلیل این موضوع است.</p>
      <p>* نکته مهم درباره حضور بازیکنان در ورزشگاه چهره ناراحت و عصبی آنها پس از جدایی استراماچونی از استقلال بود. حتی تعدادی از بازیکنان استقلال با چشمانی اشک‌بار وارد ورزشگاه شدند.</p>
      <p>* وریا غفوری قبل از ورود به ورزشگاه با درخواست یکی از دوربین‌های تلوزیونی برای مصاحبه قرار گرفت که وریا در پاسخ گفت بعد پایان بازی حرف خواهم زد.</p>
      <p>* خسرو حیدری، بازیکن سابق تیم استقلال برای حمایت از این تیم در ورزشگاه حاضر شد و به رختکن استقلال رفت.</p>
      <p>* اندک هواداران استقلال حاضر در ورزشگاه علیه وزیر ورزش شعار دادند.</p>
      <p>* بعد از حضور مشاور فتحی در ورزشگاه و اطلاع هواداران از این موضوع به شدت علیه او و مدیریت شعار سر دادند که او مجبور شد ورزشگاه را ترک کند.</p>
      <p>* هواداران تیم فوتبال که تعدادشان در حدود دو هزار نفر است به نشانه اعتراض به خاطر عملکرد ضعیف مدیریت باشگاه و فسخ قراداد استراماچونی از استقلال از بازیکنان خواستند وارد زمین نشوند و مقابل پیکان بازی نکنند. هواداران پس از حضور سیدحسین حسینی، دروازبان تیم استقلال در زمین با فریاد «اس اس بی استرا نمی‌خواهیم» از بازیکنان تیم استقلال درخواست کردند وارد زمین نشوند و مقابل پیکان بازی نکنند.</p>
      <p>منبع: تسنیم</p>
    </article>
  </body>
</html>