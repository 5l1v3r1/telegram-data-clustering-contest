<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110625-Ubiecat-v-US-bazata-obiden-zaradi-%20porno-mustak%20"/>
    <meta property="og:site_name" content="Канал 3"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="Убиецът в US базата обиден заради &quot;порно мустак&quot;"/>
    <meta property="og:description" content="Саудитският курсант подал жалба срещу преподавател през април"/>
  </head>
  <body>
    <article>
      <h1>Убиецът в US базата обиден заради "порно мустак"</h1>
      <h2>Саудитският курсант подал жалба срещу преподавател през април</h2>
      <address>
        <time datetime="2019-12-09T13:13:00+00:00">09 Dec 2019, 13:13</time>
      </address>
      <p>
        <b>Лейтенантът от армията на С. Арабия Мохамед Алшамрани, който уби трима американски моряци и рани 12 души, преди да бъде застрелян от силите за сигурност във военната база в Пенсакола, Флорида, се обидил на инструктор, нарекъл го "порно мустак“, съобщи "Ню Йорк Таймс“.</b>
      </p>
      <p>Разследващите мотивите за престъплението проучват подадена от него жалба през пролетта срещу един от инструкторите, който се обърнал към него пред всички с думите "porn stash" заради мустака му, подобен на този на порно актьор. Двама други курсанти помогнали на арабина да попълни жалбата срещу метеорологичния експерт Джеймс Дей, след като той категорично отхвърлил предложеното му извинение от страна на преподавателя, за да се приключи със случая.</p>
      <p>
        <a href="http://kanal3.bg/news/world/USA">
          <i>
            <b>Още новини от Америка ще намерите тук</b>
          </i>
        </a>
      </p>
      <p>
        <b>Специалният агент от ФБР Рейчъл Рохас в офиса в Джексънвил заяви в неделя, че все още не е ясна причината за тройното убийство. Няма улики, които да свързват инцидента с "порно мустака“ с престъплението, станало 7 месеца след жалбата през април.</b>
      </p>
      <p>За командирования в Пенсакола арабин се знае, че не криел омразата си към американците заради подкрепата им за държавата Израел, както и инвазията им в други страни. В профил в Туитър, който разследващи смятат, че е свързан с убиеца, се цитират думи на сънародника му Осама бин Ладен, обвинил САЩ в "извършване на престъпления не само срещу мюсюлманите, но и срещу човечеството“.</p>
      <figure>
        <img src="http://kanal3.bg/assets/uploads/gallery/148535.jpg"/>
      </figure>
      <p>
        <i>Още не е открит мотив за убийството на трима моряци в базата в Пенсакола, щата Флорида</i>
      </p>
      <p>
        <b>Лейтенантът трябвало да приключи тренировъчния си лагер в Пенсакола през август 2020 г. След първия си курс в САЩ през 2017 г., на който наблягал на изучаването на английския, той се прибрал в Саудитска Арабия. При завръщането си в Съединените щати в началото на тази година приятели и колеги отбелязали, че лейтенантът е станал много по-религиозен. </b>
      </p>
      <figure>
        <img src="http://kanal3.bg/assets/uploads/gallery/148561.jpg"/>
      </figure>
      <p>
        <i>Тези момчета бяха убити от саудитския терорист в Пенсакола</i>
      </p>
      <p>В нощта преди да убие трима американски моряци в Пенсакола, Алшамрани показал видео от масови стрелби по време на официален банкет. Няколко дни преди това той и още трима саудитски военни курсанти посетили Ню Йорк, като 4-дневният им престой там се разследва час по час чрез кредитни тегления, камери за сигурност и др. средства. Знае се, че саудитците са посетили няколко музея и центъра "Рокфелер".</p>
      <p>Стрелбата в Пенсакола е заснета на видео от други саудитци, някои от които все още се издирват след кървавата баня. </p>
      <p> </p>
      <related>
        <h4>Още по темата</h4>
        <a href="http://kanal3.bg/news/world/110573-FBR-razgledzda-kato-terorizam-strelbata-vav-voenna-baza-vav-Florida"/>
        <a href="http://kanal3.bg/news/world/USA/110467-Teroristichen-udar-v-SASht%253F-Voenen-ot-S.-Arabiya-e-ubiecat-na-trima-v-bazata-vav-Florida"/>
      </related>
    </article>
  </body>
</html>