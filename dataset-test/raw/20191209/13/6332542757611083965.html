<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.antena3.ro/actualitate/ministrul-finantelor-intrebat-daca-presedintele-iohannis-este-de-acord-sa-i-fie-inghetat-salariul-549673.html"/>
    <meta property="og:site_name" content="www.antena3.ro"/>
    <meta property="article:published_time" content="2019-12-09T13:05:00+00:00"/>
    <meta property="og:title" content="Ministrul Finanţelor, întrebat dacă președintele Iohannis este de acord să-i fie îngheţat salariul: Acceptăm toţi"/>
    <meta property="og:description" content="&quot;Am discutat despre situaţia economiei, despre ce s-a discutat la ECOFIN şi despre buget, măsurile pe care le anunţasem public&quot;, a spus Cîţu, într-o conferinţă de presă, răspunzând la întrebarea ce a discutat cu preşedintele Klaus Iohannis. Întrebat dacă i-a prezentat preşedintelui şi măsura îngheţării indemnizaţiei sale, şeful de la Finanţe a precizat: &quot;Am discutat despre toate măsurile, iar aceasta era inclusă. Este o măsură pe care şi-o asumă Guvernul şi mergem mai departe&quot;. Jurnaliştii au insistat să afle dacă Iohannis acceptă să-i fie îngheţat salariul, iar ministrul a răspuns afirmativ: &quot;Acceptăm toţi&quot;. &quot;Toată filosofia bugetului este construită pe eliminarea risipei şi de alocare a banului public cu prioritate către sectoarele care creează valoare adăugată. (...) Nu reducem cheltuielile, doar că nu va mai fi acel dezmăţ&quot;, a adăugat Cîţu. Ministrul a menţionat şi faptul că Ministerul Muncii lucrează la elaborarea unui act normativ privind interzicerea acumulării pensiei cu salariul, însă nu a dat detalii.…"/>
  </head>
  <body>
    <article>
      <h1>Ministrul Finanţelor, întrebat dacă președintele Iohannis este de acord să-i fie îngheţat salariul: Acceptăm toţi</h1>
      <address>
        <time datetime="2019-12-09T13:05:00+00:00">09 Dec 2019, 13:05</time>
      </address>
      <p>"Am discutat despre situaţia economiei, despre ce s-a discutat la ECOFIN şi despre buget, măsurile pe care le anunţasem public", a spus Cîţu, într-o conferinţă de presă, răspunzând la întrebarea ce a discutat cu preşedintele <a href="https://www.antena3.ro/tag/klaus-iohannis-24138.html">Klaus Iohannis</a>.<br/><br/>Întrebat dacă i-a prezentat preşedintelui şi măsura îngheţării indemnizaţiei sale, şeful de la Finanţe a precizat: "Am discutat despre toate măsurile, iar aceasta era inclusă. Este o măsură pe care şi-o asumă Guvernul şi mergem mai departe".<br/><br/>Jurnaliştii au insistat să afle dacă Iohannis acceptă să-i fie îngheţat salariul, iar ministrul a răspuns afirmativ: "Acceptăm toţi".<br/><br/>"Toată filosofia bugetului este construită pe eliminarea risipei şi de alocare a banului public cu prioritate către sectoarele care creează valoare adăugată. (...) Nu reducem cheltuielile, doar că nu va mai fi acel dezmăţ", a adăugat Cîţu.<br/><br/>Ministrul a menţionat şi faptul că Ministerul Muncii lucrează la elaborarea unui act normativ privind interzicerea acumulării pensiei cu salariul, însă nu a dat detalii.<br/><br/>El a mia spus că proiectul de buget pentru anul viitor va fi gata în perioada 15-20 decembrie.</p>
    </article>
  </body>
</html>