<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811093/%D8%AE%D8%B2%D8%B9%D9%84%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%D8%A7%D8%A8%D8%AA-%DA%A9%D8%B4%D8%AA%D8%A7%D8%B1-%D8%B9%D8%B1%D8%A7%D9%82%DB%8C%E2%80%8C%D9%87%D8%A7-%D8%A8%D9%87%D8%A7%DB%8C-%D8%B3%D9%86%DA%AF%DB%8C%D9%86%DB%8C-%D8%AE%D9%88%D8%A7%D9%87%D9%86%D8%AF-%D9%BE%D8%B1%D8%AF%D8%A7%D8%AE%D8%AA"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:01:00+00:00"/>
    <meta property="og:title" content="خزعلی: آمریکا و اسرائیل بابت کشتار عراقی‌ها بهای سنگینی خواهند پرداخت"/>
    <meta property="og:description" content="دبیرکل عصائب اهل الحق خاطرنشان کرد: آمریکا و اسرائیل در کشتار عراقی‌ها دست داشتند و بابت این اقداماتشان بهای سنگینی خواهند پرداخت."/>
  </head>
  <body>
    <article>
      <h1>خزعلی: آمریکا و اسرائیل بابت کشتار عراقی‌ها بهای سنگینی خواهند پرداخت</h1>
      <h2>دبیرکل عصائب اهل الحق خاطرنشان کرد: آمریکا و اسرائیل در کشتار عراقی‌ها دست داشتند و بابت این اقداماتشان بهای سنگینی خواهند پرداخت.</h2>
      <address>
        <time datetime="2019-12-09T13:01:00+00:00">09 Dec 2019, 13:01</time>
      </address>
      <p>به گزارش گروه بین الملل خبرگزاری دانشجو، به نقل از سایت النشره، قیس خزعلی، دبیرکل عصائب اهل الحق خاطرنشان کرد: درگیری‌های مسلحانه امری مردود است و اقدام درست عقب‌نشینی همه گروه‌های مسلح و باز گذاشتن عرصه در مقابل دستگاه‌های امنیتی جهت کنترل بر اوضاع است.<br/><br/>وی در ادامه افزود: موضع ما در جریان تظاهرات، همان موضعی است که شهید وسام العلیاوی، آن را ثابت کرد و ما مظلوم بودیم و به ما در این تظاهرات حمله شد.<br/><br/>خزعلی تاکید کرد: آمریکا و اسرائیل طرف‌هایی هستند که در تظاهرات اخیر دستشان به خون عراقی‌ها آغشته شده است و زمان آن فرا خواهد رسید که آن‌ها بهای سنگین آن را چهار برابر بپردازند.<br/><br/>وی همچنین تصریح کرد: یکی از ادعا‌های آمریکا در تحریم ما این است که ما در کشتار و سرکوب تظاهرکنندگان نقش داشته‌ایم، اما جواب ما به این سخن سخیف این است "اگر یک فرد ناقص به بدگویی از شما زبان باز کرد بدانید شما شخص کاملی هستید".<br/><br/>دبیرکل گروه "عصائب اهل حق" در واکنش به درج نامش در لیست تحریم‌های آمریکا، با لحنی تمسخرآمیز گفت: آمریکایی‌ها در تحریم ما تاخیر داشتند و قرار بود این افتخار را زودتر از این به ما بدهند!<br/><br/>وزارت خزانه داری آمریکا روز جمعه چهار شخصیت عراقی به نام‌های خمیس فرحان الخنجر العیساوی، لیث خزعلی، برادرش قیس خزعلی و حسین فلاح اللامی را به بهانه "نقض حقوق بشر و فساد" در لیست تحریم‌های خود قرار داد.<br/><br/>در همین راستا، دیوید شنکر، معاون وزیر خارجه آمریکا در امور خاورمیانه با اعلام این تحریم‌ها اظهار کرد، این روند ادامه دارد و تحریم‌ها مسؤولان دیگر را نیز شامل خواهد شد.</p>
    </article>
  </body>
</html>