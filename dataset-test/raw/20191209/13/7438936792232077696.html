<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/-V-programu-Plzenske-podnikatelske-vouchery-mesto-rozdelilo-temer-milion-606337"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T13:59:00+00:00"/>
    <meta property="og:title" content="V programu Plzeňské podnikatelské vouchery město rozdělilo téměř milion"/>
    <meta property="og:description" content="Město Plzeň i letos podpořilo spolupráci podniků a výzkumných organizací v Plzeňské metropolitní oblasti prostřednictvím programu Plzeňské podnikatelské vouchery pro rok 2019. Mezi osm žadatelů rozdělilo 908 tisíc korun. Cílem programu je posílit inovační aktivity firem, a přispět tak ke zvýšení jejich konkurenceschopnosti. Zprostředkovatelem je městská organizace BIC Plzeň."/>
  </head>
  <body>
    <article>
      <h1>V programu Plzeňské podnikatelské vouchery město rozdělilo téměř milion</h1>
      <address>
        <time datetime="2019-12-09T13:59:00+00:00">09 Dec 2019, 13:59</time>
      </address>
      <p>
        <b>Město Plzeň i letos podpořilo spolupráci podniků a výzkumných organizací v Plzeňské metropolitní oblasti prostřednictvím programu Plzeňské podnikatelské vouchery pro rok 2019. Mezi osm žadatelů rozdělilo 908 tisíc korun. Cílem programu je posílit inovační aktivity firem, a přispět tak ke zvýšení jejich konkurenceschopnosti. Zprostředkovatelem je městská organizace BIC Plzeň.</b>
      </p>
      <p>„BIC přijala celkem osm žádostí a všechny vyhověly podmínkám administrativní a věcné kontroly a obsahují předepsané dokumenty. Šest nabídek služeb výzkumných organizací je od Západočeské univerzity v Plzni, jedna od firmy COMTES FHT a.s. a jednu vypracoval Výzkumný a zkušební ústav Plzeň s.r.o.,“ uvedl radní pro oblast Smart Cities a podporu podnikání Vlastimil Gola. Projekty, na něž město přispěje, se zabývají například inovací procesu výroby náhradních modelů pro odlitky, inovací výroby speciálně tvarovaného potrubí, validací svařovacích procesů či optimalizací procesů výstupní kontroly.</p>
      <p>Program pro rok 2019 byl vyhlášen 3. června, a to již počtvrté. Navazuje tak na úspěšné programy, které se uskutečnily v letech 2013–2014, 2015–2016 a 2017–2018. Vlastimil Gola připomněl, že účast v minulých kolech firmy velmi dobře hodnotily. Většina z nich úspěšně využila výsledky služeb od výzkumných organizací k vlastním inovacím a téměř všechny deklarovaly, že pro ně budou mít měřitelný ekonomický efekt.</p>
      <p>Maximální výše dotace byla stanovena na 120 tisíc korun. Avšak firmy, které budou využívat multioborových služeb, tedy komplexních služeb od výzkumných organizací, na nichž se budou podílet odborníci z různých oborů, například z různých výzkumných organizací nebo fakult, kateder či pracovišť, mohly požádat o dotaci až do výše 180 tisíc korun. Letos této možnosti využil jeden žadatel.</p>
      <p>Plzeňská metropolitní oblast je tvořena 117 obcemi, zahrnuje kromě města Plzně také Blovice, Kralovice, Rokycany, Nýřany, Stod a Přeštice. Žije zde 309 tisíc obyvatel, tedy více než 50 procent obyvatel Plzeňského kraje.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Plzen-Slunce-bude-dodavat-magistratu-energii-606245"/>
        <a href="https://www.parlamentnilisty.cz/politika/obce-volicum/Plzen-Na-Hlavnim-nadrazi-se-predstavuji-nejlepsi-stavby-Plzenskeho-kraje-605903"/>
        <a href="https://www.parlamentnilisty.cz/politika/obce-volicum/Plzen-rozsiruje-vyuziti-site-internetu-veci-v-domacnostech-pribyvaji-chytre-vodomery-605745"/>
        <a href="https://www.parlamentnilisty.cz/politika/obce-volicum/Plzen-Betlem-zaku-1-ZS-zdobil-reprezentacni-salony-Prazskeho-hradu-605626"/>
      </related>
    </article>
  </body>
</html>