<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/sts-isi-lauda-aplicatia-de-localizare/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T13:06:24+00:00"/>
    <meta property="og:title" content="STS îşi laudă aplicaţia de localizare"/>
    <meta property="og:description" content="Aplicația „APEL 112”, care poate localiza cu precizie de 10 metri telefonul unei persoane care apelează numărul unic de urgență, a fost descărcată de peste 287.000 de persoane, anunță un comunicat al Serviciului de Telecomunicații Speciale (STS)."/>
  </head>
  <body>
    <article>
      <h1>STS îşi laudă aplicaţia de localizare</h1>
      <address><time datetime="2019-12-09T13:06:24+00:00">09 Dec 2019, 13:06</time> by <a rel="author">(R.C.)</a></address>
      <p>Aplicația „APEL 112”, care poate localiza cu precizie de 10 metri telefonul unei persoane care apelează numărul unic de urgență, a fost descărcată de peste 287.000 de persoane, anunță un comunicat al Serviciului de Telecomunicații Speciale (STS).</p>
      <p>„De la lansarea aplicației și până în prezent, 3.172 de persoane au fost localizate doar printr-un singur touch pe ecranul telefonului mobil. Prin transmiterea coordonatelor telefonului de pe care se face apelul la numărul 112 este redus considerabil timpul de răspuns al agențiilor de intervenție și salvare”, arată sursa menționată.</p>
      <p>STS arată că, în ultima perioadă, aplicația APEL 112 are tot mai multă notorietate, fiind efectuate tot mai multe apeluri prin intermediul acestui soft.</p>
      <p>„Cetățenii sună la 112 prin aplicația mobilă pentru a solicita sprijin în cazul unor accidente rutiere, pentru a semnala prezența unor focare de incendii la fonduri forestiere sau pentru a cere ajutor pentru persoane găsite inconștiente pe stradă”, conform Serviciului.</p>
      <p>Un caz important în care localizarea prin intermediul aplicației a avut loc în județul Cluj, unde trei persoane au fost implicate într-un accident rutier și nu cunoșteau zona în care se aflau. În mai puțin de un minut, Serviciul de Ambulanță și Poliția au primit date importante de la fața locului. Tot în județul Cluj, un conducător auto implicat într-un accident rutier a fost localizat cu ajutorul aplicației STS, iar apelul a fost transferat către agențiile de intervenție în doar 62 de secunde, precizează sursa citată.</p>
      <p>În județul Prahova, datele de localizare transmise prin intermediul aplicației mobile APEL 112 au condus la intervenția rapidă și promptă a pompierilor pentru lichidarea unui focar de incendiu, izbucnit la fondul forestier Sinaia. Acesta a fost semnalat de către un turist aflat pe un traseu montan din zonă și, pentru a indica locația precisă, a folosit aplicația APEL 112.<br/>Având în vedere că, în acest moment, aplicația APEL 112 este cea mai facilă metodă de localizare în situații de urgență, STS a demarat o amplă campanie de promovare, la nivel naţional, pentru a încuraja persoanele să descarce, să instaleze aplicaţia și să o folosească atunci când au o urgență.</p>
      <p>„Aplicația APEL 112 trebuie să existe permanent în telefoanele noastre și să o folosim doar în cazuri de urgență, fiind asociată foarte simplu cu trusa de urgență din autovehicule. În campania noastră beneficiem atât de sprijinul autorităților statului, cât și al partenerilor din societatea civilă. Această aplicație și-a dovedit deja utilitatea, iar faptul că, într-un timp atât de scurt, un număr atât de mare de români au descărcat-o ne determină să continuăm eforturile de promovare și de încurajare a populației să o folosească”, a declarat prim-adjunctul directorului STS, general-maior Ionel-Sorin Bălan.</p>
      <p>Campania de promovare a aplicației APEL 112 se derulează la nivel național prin difuzarea spoturilor radio și TV, recomandate ca fiind de interes public de către Consiliul Național al Audiovizualului.</p>
      <p>Totodată, STS a identificat și alte canale de promovare a aplicației, prin afișarea materialelor pe panourile stradale din București și din țară, precum și pe monitoarele existente în mijloacele de transport în comun.</p>
      <p>STS a lansat, în data 15 februarie, aplicaţia de urgenţă Apel 112 pentru telefoane mobile, care permite transmiterea coordonatelor GPS la momentul iniţierii apelului către Sistemul naţional unic pentru apeluri de urgenţă 112.<br/>Aplicația este dezvoltată de către STS și permite transmiterea coordonatelor atunci când apelul de urgenţă este generat dintr-o reţea naţională de telefonie mobilă. Utilizarea acesteia presupune activarea şi existenţa serviciilor de date (acces Internet) şi a serviciului de localizare (GPS) ale telefonului mobil.</p>
      <p>Chiar şi în lipsa serviciului de date, apelantul va putea să îi comunice operatorului 112 în timpul conversaţiei telefonice poziția în care se află pentru că aplicaţia APEL 112 permite afişarea coordonatelor GPS.<br/>Aplicația APEL 112 se poate descărca gratuit din Magazin Google Play şi Apple Store.</p>
      <related>
        <h4>Articole asemănătoare</h4>
        <a href="https://www.cotidianul.ro/presedintia-si-sri-banii-la-control/"/>
        <a href="https://www.cotidianul.ro/solutie-simpla-dupa-caracal/"/>
        <a href="https://www.cotidianul.ro/tariceanu-coalitia-va-discuta-modificarea-legii-sts/"/>
      </related>
    </article>
  </body>
</html>