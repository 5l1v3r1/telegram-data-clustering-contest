<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/video-liberalii-le-taie-aripile-celor-de-la-usr-plus-privind-candidatul-unic-pentru-primaria-capitelei-pnl-e-intr-o-logica-de-a-castiga_1411226.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T13:40:28+00:00"/>
    <meta property="og:title" content="VIDEO Liberalii le taie aripile celor de la USR-PLUS privind candidatul unic pentru Primăria Capitalei: 'PNL e într-o logică de a câștiga'"/>
    <meta property="og:description" content="Raluca Turcan a afirmat, întrebată luni dacă liberalii ar susține un candidat unic la Primăria General a Capitalei, în persoana lui Nicușor..."/>
  </head>
  <body>
    <article>
      <h1>VIDEO Liberalii le taie aripile celor de la USR-PLUS privind candidatul unic pentru Primăria Capitalei: 'PNL e într-o logică de a câștiga'</h1>
      <address><time datetime="2019-12-09T13:40:28+00:00">09 Dec 2019, 13:40</time> by <a rel="author">Maria Stan</a></address>
      <p>Raluca Turcan a afirmat, întrebată luni dacă liberalii ar susține un candidat unic la Primăria General a Capitalei, în persoana lui Nicușor Dan, că partidul este în logica alegerilor locale pentru a câștiga PNL. Vicepremierul a precizat că PNL se concentrează să trimită candidatul cu cele mai mari șanse.</p>
      <p>„PNL este într-o logică de alegeri locale pentru a câștiga PNL. Ce vom face ulterior, vom vedea. Până la urmă, noi ne asigurăm că avem cei mai buni candidați și cu șansele cele mai mari să câștige primăriile”, a declarat Raluca Turcan, la finalul BEX de luni, întrebată dacă partidul ar sprijini un candidat comun la Primăria Generală a Capitalei.</p>
      <p>Despre un posibil candidat comun al USR-PLUS, în persoana lui Nicușor Dan, vicepremierul a spus: „Nu mi-e clar acolo, dacă există candidat comun”.</p>
      <p>Chestionată mai departea dacă actualul ministru al Muncii Violeta Alexandru ar fi una dintre variatele PNL pentru Primăria Capitalei, Raluca Turcan a replicat: „Vă dați seama că nu vă pot răspunde la această întrebare”.</p>
      <p>PMP îl va avea candidat la Primăria Capitalei pe fostul prezidențiabil al partidului, Theodor Paleologu. USR București l-a validat, sâmbătă, pe Nicușor Dan drept candidatul filialei la Primăria Generală a Capitalei.</p>
      <p>Tot sâmbătă, Dacian Cioloș a spus că PLUS nu renunță la Vlad Voiculescu și va încerca să convingă celelalte partide de dreapta să îl susțină.</p>
      <p>Și Gabriela Firea a anunțat, duminică, faptul că va candida pentru un nou mandat la Primăria Capitalei.</p>
      <p>Pe de altă parte, președintele PNL Ludovic Orban a afirmat, duminică, faptul că e prematur ca partidele de dreapta să vorbească despre nominalizarea unui candidat unic la alegerile locale.</p>
      <p> </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F1005612553110084%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>