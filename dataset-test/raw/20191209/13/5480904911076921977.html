<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/organizatori-odmitli-podil-na-tragedii-pri-rallye-v-lopeniku/1830276?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T13:40:00+00:00"/>
    <meta property="og:title" content="Organizátoři odmítli podíl na tragédii při rallye v Lopeníku"/>
    <meta property="og:description" content="Uherské Hradiště - Obžalovaní organizátoři rallye v Lopeníku na Uherskohradišťsku, kde v roce 2012 zabil závodní vůz čtyři dívky, před okresním soudem odmítli, že by měli podíl na tragické nehodě. Předsedovi organizačního výboru závodu Petru Bujáčkovi, vedoucímu rychlostní zkoušky Josefu Nášelovi, hlavnímu činovníkovi pro bezpečnost Miroslavu Smolíkovi a bezpečnostnímu delegátovi Václavu Filipovi hrozí až šest let vězení. Stejný trest může soud uložit i traťovému komisaři Petru Pláškovi."/>
  </head>
  <body>
    <article>
      <h1>Organizátoři odmítli podíl na tragédii při rallye v Lopeníku</h1>
      <address><time datetime="2019-12-09T13:40:00+00:00">09 Dec 2019, 13:40</time> by <a rel="author" href="http://www.ctk.cz/" target="_blank">ČTK</a></address>
      <p>Uherské Hradiště - Obžalovaní organizátoři rallye v Lopeníku na Uherskohradišťsku, kde v roce 2012 zabil závodní vůz čtyři dívky, před okresním soudem odmítli, že by měli podíl na tragické nehodě. Předsedovi organizačního výboru závodu Petru Bujáčkovi, vedoucímu rychlostní zkoušky Josefu Nášelovi, hlavnímu činovníkovi pro bezpečnost Miroslavu Smolíkovi a bezpečnostnímu delegátovi Václavu Filipovi hrozí až šest let vězení. Stejný trest může soud uložit i traťovému komisaři Petru Pláškovi.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1352562075_P201211100377401.jpg"/>
        </figure>
        <figure>
          <img src="https://i3.cn.cz/6/1352562104_P201211100377701.jpg"/>
        </figure>
        <figure>
          <img src="https://i3.cn.cz/6/1353079760_P201211160708601.jpg"/>
        </figure>
        <figure>
          <img src="https://i3.cn.cz/6/1353172594_P201211170484101.jpg"/>
        </figure>
        <figure>
          <img src="https://i3.cn.cz/6/1423144480_P201502050627701.jpg"/>
        </figure>
        <figure>
          <img src="https://i3.cn.cz/6/1575883584_P201912090298201.jpg"/>
        </figure>
        <figure>
          <img src="https://i3.cn.cz/6/1575883646_P201912090298901.jpg"/>
        </figure>
        <figure>
          <img src="https://i3.cn.cz/6/1575883651_P201912090299301.jpg"/>
        </figure>
        <figure>
          <img src="https://i3.cn.cz/6/1575883698_P201912090299701.jpg"/>
        </figure>
        <figure>
          <img src="https://i3.cn.cz/6/1575883732_P201912090300101.jpg"/>
        </figure>
      </slideshow>
      <p>Plášek byl v kauze dlouho jediným obžalovaným. Loni ale státní zástupce Tomáš Pindur obžaloval i další čtyři muže. Podle obžaloby se všichni dopustili usmrcení z nedbalosti a těžkého ublížení na zdraví z nedbalosti. "Jsou jim kladeny za vinu porušení jednotlivých ustanovení mezinárodních sportovních řádů týkajících se organizace rallye, od tvorby safety (bezpečnostního) plánu, přes zabezpečení míst na trati, bezpečnosti diváků a další povinnosti," řekl Pindur.</p>
      <p>Předseda organizačního výboru Bujáček dnes uvedl, že nic nezanedbal. "Postupoval jsem podle pravidel," řekl. Zabezpečení rychlostní zkoušky podle něj organizátoři zajistili na základě bezpečnostního plánu, který zpracovala renomovaná firma Rallye Zlín. Všichni odpovědní činovníci plán podle Bujáčka schválili. Informovanost místních obyvatel o závodě označil za maximální.</p>
      <p>Pochybení si není vědom ani vedoucí rychlostní zkoušky Nášel, který se před závodem podílel na značení zakázaných prostor. "Se samotnou bezpečností zkoušky nemám nic společného. Před zkouškou jsem trať projížděl a všechno bylo v pořádku, všichni byli na svých místech," řekl. Před závodem doškoloval i některé traťové komisaře včetně Pláška, který podle obžaloby nevykázal dívky z nebezpečného místa. "Když tam přišly ty osoby, tak je měl hned vykázat. Kdyby nechtěly jít, tak měl zavolat na start rychlostní zkoušky bezpečákovi nebo mně. Rychlostní zkouška by se pozastavila," uvedl dnes Nášel.</p>
      <p>Podle hlavního činovníka pro bezpečnost Smolíka byla místu, kde se nehoda stala, poskytnuta největší míra zabezpečení. "V této části trati byly umístěny zákazové cedule. Největším stupněm zabezpečení je vždy traťový komisař," řekl Smolík. Vše podle něj bylo před startem rychlostní zkoušky bez závad, což potvrdil i bezpečnostní delegát Filip. V organizaci rallye neshledal žádné nedostatky. "V místě, kde došlo k nešťastné události, by nikdo nikdy nezřídil divácké místo. A taky tam nebylo. Mohli tam přijít pouze lidi z baráku, nikdo jiný," uvedl Filip.</p>
      <p>Plášek dnes u soudu přečetl pouze krátké prohlášení, v němž vyjádřil lítost nad celou událostí. Uvedl také, že necítí, že by ho rodiny, které při nehodě přišly o své blízké, z tragédie vinily. Dále odmítl vypovídat a odkázal na své předchozí výpovědi u soudu i v přípravném řízení. Vinu už dříve odmítl, když poukázal na nedostatečné školení i na to, že na místě údajně nebylo značení. Hlavní líčení bude pokračovat výpověďmi svědků ve středu a ve čtvrtek.</p>
      <p>Soudy v případu dosud pravomocný rozsudek nevynesly. Tragédie, při níž zahynuly dívky ve věku mezi sedmi a 20 lety, se stala 10. listopadu 2012. Řidič Michael Bartončík, který jel závod na uzavřené trati, v kauze obviněn nebyl, byť podle policie se na nehodě kromě větru podepsala i jezdecká chyba. Vůz byl podle majitele, jenž ho řidiči pronajal, v pořádku. Bujáček však dnes uvedl, že vozidlo bylo nestabilní, což podle něj mělo na nehodu zásadní vliv.</p>
      <p>V roce 2016 uložil okresní soud Pláškovi osmnáctiměsíční podmínku. Krajský soud však rozsudek zrušil a věc vrátil k došetření státnímu zástupci. Odvolací soud poukázal na údajná pochybení pořadatelů, kteří nezajistili bezpečnost diváků a Pláškovu chybu označil za marginální. Pořadatelé se podle krajského soudu nepostarali o to, aby lidé v Lopeníku o závodech věděli a znali riziková místa. Školení traťových komisařů odvolací soud označil za nedostatečné.</p>
    </article>
  </body>
</html>