<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4949106/tesla-wil-met-laserstralen-de-auto-voorruit-schoon-schieten"/>
    <meta property="og:site_name" content="Bright.nl"/>
    <meta property="article:published_time" content="2019-12-09T13:52:52+00:00"/>
    <meta property="og:title" content="Tesla wil autoruiten schoonmaken met lasers"/>
    <meta property="og:description" content="Tesla heeft een patent aangevraagd waarin het bedrijf een systeem beschrijft dat vuil van autoruiten weghaalt met lasers, zonder dat er water of chemicaliën worden gebruikt."/>
  </head>
  <body>
    <article>
      <h6 class="kicker">Lasersysteem</h6>
      <h1>Tesla wil autoruiten schoonmaken met lasers</h1>
      <address><time datetime="2019-12-09T13:52:52+00:00">09 Dec 2019, 13:52</time> by <a rel="author" href="https://www.bright.nl/tags/personen/david-lemereis" target="_blank">David Lemereis</a></address>
      <p>
        <b>Tesla heeft een patent aangevraagd waarin het bedrijf een systeem beschrijft dat vuil van autoruiten weghaalt met lasers, zonder dat er water of chemicaliën worden gebruikt.</b>
      </p>
      <p>Tesla probeert ruitenwissers steeds verder te verbeteren. Zo zet het bedrijf sinds kort <a href="https://www.bright.nl/nieuws/artikel/4937696/tesla-brengt-ruitenwisser-update-met-kunstmatige-intelligentie-uit">kunstmatige intelligentie</a> in om optimaal de regen van een ruit te halen. Tesla wil nu nog een stap verder gaan: laserstralen moeten vuil van de autoruit 'zappen'.</p>
      <p>De autofabrikant vroeg onlangs een <a href="https://redirect.viglink.com/?format=go&amp;jsonp=vglnk_157588414555512&amp;key=5571228bb04e008b467a126d6af6bf81&amp;libId=k3y6x38v01011kx5000DAjl8male2&amp;loc=https%3A%2F%2Fwww.cnet.com%2Froadshow%2Fnews%2Ftesla-laser-windshield-wiper-patent%2F&amp;v=1&amp;out=http%3A%2F%2Fwww.freepatentsonline.com%2F20190351873.pdf&amp;ref=https%3A%2F%2Ftech.slashdot.org%2Fstory%2F19%2F12%2F07%2F187204%2Ftesla-wants-to-clean-windshields-with-laser-beams%3Futm_source%3Drss1.0mainlinkanon%26utm_medium%3Dfeed&amp;title=Tesla%20wants%20frickin%27%20laser%20beams%20to%20clean%20your%20windshield%20-%20Roadshow&amp;txt=United%20States%20Patent%20and%20Trademark%20Office">patent</a> aan waarin het beschrijft hoe het vuil dat zich ophoopt op het glas van een autoruit met 'pulserende lasers kan schoonmaken'. Het patent vermeldt ook dat het <a href="https://www.cnet.com/roadshow/news/tesla-laser-windshield-wiper-patent/">laserschoonmaaksysteem</a> zich niet beperkt tot autoruiten, maar ook geschikt zou zijn voor 'fotovoltaïsche' toepassingen oftewel zonnepanelen.</p>
      <p>Het systeem zou met laserstralen het glas afspeuren op zoek naar vuil. Vervolgens regelt een detectiesysteem waar de laserstralen moeten schieten om vuil, zoals insecten en vogelpoep, te verwijderen. Het systeem dat met korte pulsen laserstralen schiet is dusdanig gekalibreerd dat de stralen minder diep penetreren dan het glas dik is. Inzittenden zouden daarmee beschermd zijn tegen de laserstralen.</p>
      <p>Het systeem kan ook gebruikt worden voor koplampen, maar ook om lenzen van camera's schoon te houden. Water gemengd met chemicaliën zouden niet meer nodig zijn. Het systeem is bovendien slim genoeg om bijvoorbeeld tolstickers en logo's op de ruit en neergeklapte zonnekleppen te negeren.</p>
      <p>Of Tesla het lasersysteem daadwerkelijk wil invoeren, is nog niet bekend. Techbedrijven en autofabrikanten vragen met grote regelmaat patenten aan die ook vaak nooit tot een product komen. </p>
      <related>
        <a href="https://www.bright.nl/nieuws/artikel/4937696/tesla-brengt-ruitenwisser-update-met-kunstmatige-intelligentie-uit"/>
      </related>
      <h3>Hoe bevalt de Tesla Model 3 na drie maanden?</h3>
      <figure>
        <iframe src="https://www.youtube.com/embed/RtBukp7cnuE" width="854" height="480" data-service="Youtube" scrolling="no"/>
      </figure>
      <p>
        <b><a href="https://bit.ly/brighttv">Volg Bright op YouTube</a> voor meer tech-video's</b>
      </p>
    </article>
  </body>
</html>