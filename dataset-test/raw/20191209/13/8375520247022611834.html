<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/bilorus-hoche-styagnuti-z-rosiji-70-milyoniv-za-brudnu-naftu-645527.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T13:07:01+00:00"/>
    <meta property="og:title" content="Білорусь хоче стягнути з Росії $70 мільйонів за «брудну» нафту"/>
    <meta property="og:description" content="Україна теж отримала компенсацію від РФ за «брудну» нафту: 4,2 млн євро"/>
  </head>
  <body>
    <article>
      <h1>Білорусь хоче стягнути з Росії $70 мільйонів за «брудну» нафту</h1>
      <address>
        <time datetime="2019-12-09T13:07:01+00:00">09 Dec 2019, 13:07</time>
      </address>
      <h4>Україна теж отримала компенсацію від РФ за «брудну» нафту: 4,2 млн євро</h4>
      <p>Білорусь розраховує на компенсацію у розмірі близько $70 млн через інцидент, пов'язаний з поставками забрудненої хлорорганікою російської нафти.</p>
      <p>Про це повідомив сьогодні журналістам посол Білорусі в Росії Володимир Семашко, коментуючи підсумки переговорів президентів Білорусі і Росії Олександра Лукашенка і Володимира Путіна, що відбулися 7 грудня в Сочі, інформує <a href="https://www.belta.by/economics/view/belarus-rasschityvaet-na-kompensatsiju-v-70-mln-iz-za-postavok-grjaznoj-nefti-semashko-372122-2019/">БЕЛТА</a>.</p>
      <p>За словами Семашка, питання компенсації порушувалося на переговорах керівників держав.</p>
      <p>«Мені здалося, що 6 числа (на зустрічі прем'єр-міністрів - ред.) вирішилося це питання, була згода і прем'єра Росії щодо того, що так само, наприклад, як угорська компанія MOL відрегулювала з «Транснефтью»: за кожен барель брудної нафти - компенсація $15, - сказав Володимир Семашко. - Це б влаштувало і нас. Але в суботу це вже якось по-іншому все прозвучало».</p>
      <p>Посол переконаний, що це питання цілком можна вирішити. «Просто треба дещо чіткіше і предметніше спрацювати «Белнефтехиму «з нашими НПЗ. Треба офіційно висунути, як це належить згідно з законом, як цього вимагає юриспруденція - викласти свої претензії, чітко і зрозуміло. Підходи можуть бути різні, але якщо в Угорщині чи Польщі і Німеччині так само зробили, то у нас теж має бути так зроблено. Там ідеться про чималу суму - близько $70 млн має бути компенсація», - зазначив Семашко.</p>
      <p>«Можна й інший підхід: обидва заводи працювали упівсили, це втрата вигоди, втрата прибутку, можна звідси порахувати. Наступного тижня має приїхати Рибаков (керівник «Белнефтехима» - ред.) з гранично вивіреними юридичними документами і висунути ці претензії», - додав посол.</p>
      <p>Нагадаємо, <a href="https://glavcom.ua/economics/finances/na-ochishchennya-druzhbi-vid-brudnoji-rosiyskoji-nafti-pide-kilka-misyaciv-590144.html">у квітні через потрапляння хлорорганічних з'єднань у нафтопровід «Дружба»</a> російську нафту відмовилися приймати в Словаччині та Угорщині, в які транспортує нафту «Укртранснафта».</p>
      <p>АТ <a href="https://glavcom.ua/news/rosiya-zaplatila-ukrajini-kompensaciyu-za-brudnu-naftu-639868.html">«Укртранснафта» отримало 4,168 млн євро компенсації</a> від ВАТ «Транснефть» за потрапляння забрудненої нафти в трубопровід.</p>
      <p>До слова, на початку грудня <a href="https://glavcom.ua/economics/finances/kontrakt-na-tranzit-nafti-mizh-ukrajinoyu-ta-rosijeyu-prodovzhili-na-10-rokiv-644195.html">«Укртранснафта» та «Транснефть» уклали додаткову угоду</a> до договору про надання послуг з транспортування нафти територією України, яка продовжує його дію на 10 років - з 1 січня 2020 року до 1 січня 2030 року. </p>
      <related>
        <a href="https://glavcom.ua/world/observe/do-posolstva-rosiji-v-minsku-viveli-spetsnaz-645317.html"/>
        <a href="https://glavcom.ua/news/putin-i-lukashenko-v-sochi-ne-pidpisali-niyakih-dokumentiv-645226.html"/>
        <a href="https://glavcom.ua/country/politics/u-tsentri-kijeva-zibrali-aktsiju-na-pidtrimku-nezalezhnosti-bilorusi-645173.html"/>
      </related>
    </article>
  </body>
</html>