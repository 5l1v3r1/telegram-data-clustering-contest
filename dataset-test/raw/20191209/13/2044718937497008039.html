<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/12/09/sorban-allnak-a-szponzorok-az-f1-ert/"/>
    <meta property="og:site_name" content="Vezess"/>
    <meta property="article:published_time" content="2019-12-09T13:41:44+00:00"/>
    <meta property="og:title" content="Sorban állnak a szponzorok az F1-ért?"/>
    <meta property="og:description" content="A Forma-1 vezére, Chase Carey azt mondja, hosszú listája van a sportág iránt érdeklődő szponzorokról, sikeres volt az elmúlt évek építkezése."/>
  </head>
  <body>
    <article>
      <h1>Sorban állnak a szponzorok az F1-ért?</h1>
      <address><time datetime="2019-12-09T13:41:44+00:00">09 Dec 2019, 13:41</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>A Forma-1 vezére, Chase Carey azt mondja, hosszú listája van a sportág iránt érdeklődő szponzorokról, sikeres volt az elmúlt évek építkezése.</b>
      </p>
      <p>Bár a 2017 elején, az új tulajdonos Liberty Media érkezésével véget ért Ecclestone-korszak óta nem bővült a Forma-1 közvetlen szponzori partnereinek köre – Heineken, DHL, Pirelli, Emirates, Rolex –, a sportág vezérigazgatója, Chase Carey azt mondja, biztató a helyzet ebben a tekintetben, miután végre valódi marketingrészleget építettek fel.</p>
      <p>“A szekrényünk elég üres volt, nem volt igaz szponzori csoport. De nem is voltak meg az eszközeink, nem voltunk képesek elmondani az F1 sztoriját, nem tudtunk izgalmat generálni. Mára lendületbe jöttünk. Emelkedtek a jegyeladások, emelkedett a nézettség, megvan a jó sztorink, új dimenziók nyíltak a Forma-1-ben” – állította a Motorsport.comnak.</p>
      <p>“Fontos, hogy meglegyenek az eszközök, hogy el tudjunk mondani egy történetet. A szponzorok személyre szabott együttműködéseket akarnak. Korábban elég volt a falra festett felirat, de ma már nem működik ez. Szóval ki kellett fejlesztenünk a kínálatot, legyen szó digitális kezdeményezésekről, helyi közvetítésekről, virtuális reklámokról, szurkolói fesztiválokról, ezek mind-mind személyre szabható lehetőségeket nyújtanak.”</p>
      <figure>
        <img src="https://vezess2.p3k.hu/app/uploads/2019/08/carey-700x467.jpg"/>
      </figure>
      <p>“Folyamatosan nő az érdeklődő szponzorok száma, sosem volt még ennyi dolgunk, mint most. Háromoldalas listám van az érdeklődőkről – persze amíg nincs szerződés, nincs vége a dolognak. Bár nehezebben, lassabban indult a dolog, mint terveztük, fokozatosan javult a helyzet.”</p>
      <p>Carey szerint a technikai jellege és globális jelenléte miatt a Forma-1 egyedi, vonzó lehetőség a szponzorok számára a többi sportághoz képest, persze ma már senkinek sincs könnyű dolga.</p>
      <p>“Úgy gondolom, hogy a hirdetési piacon a Facebookon és a Google-ön kívül mindenki számára sokkal keményebb a harc, mint pár éve, legyen szó akár a tévékről, ne adj isten a nyomtatott lapokról, rádióról, digitális szereplőkről.”</p>
      <table>
        <tr>
          <td valign="top">
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">
              <pic src="https://vezess2.p3k.hu/app/uploads/2019/11/weight-loss-2036965_1920-196x131.jpg"/>
            </a>
          </td>
          <td valign="top">
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">
              <b>5 tuti ajándékötlet, hogy az ünnepek alatt is megtartsd a formád<br/></b>
            </a>
            <a href="https://www.vezess.hu/firstclass/2019/11/25/mit-vegyek-karacsonyra-iden-harc-a-kilok-ellen/">A karácsonyi időszak mindig kritikus, ha a kilókról van szó…</a>
          </td>
        </tr>
      </table>
      <footer>Forrás: Fotó: Getty Images</footer>
    </article>
  </body>
</html>