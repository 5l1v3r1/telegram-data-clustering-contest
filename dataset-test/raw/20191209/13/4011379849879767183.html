<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/12/ava-wil-onderzoek-naar-mogelijkheden-politiebureau-amstelveen-zuid/"/>
    <meta property="og:site_name" content="RTVA"/>
    <meta property="article:published_time" content="2019-12-09T13:38:25+00:00"/>
    <meta property="og:title" content="AVA wil onderzoek naar mogelijkheden politiebureau Amstelveen Zuid"/>
    <meta property="og:description" content="AMSTELVEEN – Actief Voor Amstelveen (AVA) wil dat er onderzoek wordt gedaan naar de leegstand van en mogelijkheden voor het politiebureau aan de Zetterij 6. Ze verzoeken het college van B en W om zowel een scenario van huur en verhuur als van koop door de gemeente uit te werken. Op 11 december dient de …"/>
  </head>
  <body>
    <article>
      <h1>AVA wil onderzoek naar mogelijkheden politiebureau Amstelveen Zuid</h1>
      <address><time datetime="2019-12-09T13:38:25+00:00">09 Dec 2019, 13:38</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – Actief Voor Amstelveen (AVA) wil dat er onderzoek wordt gedaan naar de leegstand van en mogelijkheden voor het politiebureau aan de Zetterij 6. Ze verzoeken het college van B en W om zowel een scenario van huur en verhuur als van koop door de gemeente uit te werken. Op 11 december dient de partij een motie in, mede namens de VVD, CDA en D66.</b>
      </p>
      <p>De partij ziet onder andere een mogelijkheid om het gebouw (deels) als veiligheidscentrum te gebruiken. Ook kan het als verzamelplek dienen voor BOA’s en het anti-inbrakenteam. Daarnaast zou het gebouw opengesteld kunnen worden voor spreekuren van de wijkagent of voor een extra aangifteloket.</p>
      <p>Het gebouw bevat onder andere kantoorruimten, een cellencomplex en een schietbaan van 1500 m2. Hiermee biedt het ook de mogelijkheid voor inrichting van lesruimte voor de politieschool of beveiligersopleidingen. Tevens zou het politiebureau tijdelijke opvang kunnen bieden aan verwarde personen.</p>
      <p>Een aantal jaar geleden werd het politiebureau gesloten voor publiek. Destijds werd door de politie aangegeven dat het gebouw wel in gebruik zou blijven. Er is echter geen nadere informatie of alle ruimte door de politie op dit moment wordt gebruikt.</p>
      <p>Foto: Google Maps</p>
    </article>
  </body>
</html>