<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/v-cele-zemi-pokvete-laska-po-brexitu-prijde-babyboom-slibuje-johnson-1364937"/>
    <meta property="og:site_name" content="E15.cz"/>
    <meta property="article:published_time" content="2019-12-09T13:43:00+00:00"/>
    <meta property="og:title" content="„V celé zemi pokvete láska“. Po brexitu přijde babyboom, slibuje Johnson"/>
    <meta property="og:description" content="Britský premiér Boris Johnson předpověděl, že v zemi po odchodu z Evropské unie prudce vzroste porodnost, podobně jako v případě baby boomu po olympijských hrách v Londýně v roce 2012. "/>
  </head>
  <body>
    <article>
      <h1>„V celé zemi pokvete láska“. Po brexitu přijde babyboom, slibuje Johnson</h1>
      <address><time datetime="2019-12-09T13:43:00+00:00">09 Dec 2019, 13:43</time> by <a rel="author">ČTK</a></address>
      <p>
        <b>Britský premiér Boris Johnson předpověděl, že v zemi po odchodu z Evropské unie prudce vzroste porodnost, podobně jako v případě baby boomu po olympijských hrách v Londýně v roce 2012. </b>
      </p>
      <p>Konzervativní předseda vlády, který svůj mandát bude obhajovat ve čtvrtečních předčasných volbách, to řekl v rozhovoru s listem The Sunday Times. Britská média ale podotkla, že podle statistiků po olympiádě porodnost naopak klesla.</p>
      <p>„Kupidovy šípy se po brexitu zase vznesou, v celé zemi pokvete láska. Bylo tomu tak po olympijských hrách, jak jsem správně prorokoval v projevu v roce 2012, bylo to úžasné. Tehdy nastal velký baby boom,“ uvedl Johnson.</p>
      <p>Britský tisk ale poznamenal, že ve Spojeném království v roce 2013 poklesla podle statistického úřadu ONS porodnost oproti předchozímu roku o 4,3 procenta. V zemi sice od roku 2001 s výjimkou roku 2009 porodnost rostla a rok 2012 byl z tohoto hlediska rekordní, ale olympiáda se konala od 27. července do 12. srpna 2012 a žádné dítě počaté během ní tak nemohlo přijít na svět ve zmíněný rok.</p>
      <related>
        <a href="https://www.e15.cz/byznys/ranni-prehled-podle-bloombergu-tyden-britskych-voleb-1364928"/>
      </related>
      <related>
        <a href="https://www.e15.cz/zahranicni/favorit-britskych-voleb-johnson-priznal-nejistotu-v-desitkach-obvodu-je-rozlozeni-sil-tesne-1364918"/>
      </related>
      <related>
        <a href="https://www.e15.cz/zahranicni/brexit-prehledne-dvoje-predcasne-volby-dva-ministersti-predsedove-a-dva-odklady-1364897"/>
      </related>
      <related>
        <h4>Související články</h4>
        <a href="https://www.e15.cz/zahranicni/ocima-svetovych-agentur-ve-hre-jsou-tri-mozne-scenare-odchodu-britanie-z-unie-1362215"/>
        <a href="https://www.e15.cz/zahranicni/johnsona-nejspis-ceka-dalsi-porazka-v-parlamentu-opozice-ani-napodruhe-nepodpori-predcasne-volby-1362168"/>
        <a href="https://www.e15.cz/zahranicni/britsti-poslanci-opet-odmitli-predcasne-volby-a-na-pet-tydnu-prerusuji-svoji-praci-1362208"/>
        <a href="https://www.e15.cz/zahranicni/johnson-podminuje-brexit-predcasnymi-volbami-12-prosince-1363607"/>
        <a href="https://www.e15.cz/nazory/glosa-milose-vavry-brexit-jako-dokonaly-chaos-1355408"/>
      </related>
    </article>
  </body>
</html>