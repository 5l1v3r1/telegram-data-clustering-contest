<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811107/%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%AC%D8%A7%DB%8C-%D8%AE%DB%8C%D8%A7%D9%84%E2%80%8C%D9%87%D8%A7%DB%8C-%D8%A8%D8%A7%D8%B7%D9%84%DB%8C-%D9%85%D8%AB%D9%84-%D8%B1%D9%81%D8%B1%D8%A7%D9%86%D8%AF%D9%85-%D9%88%DB%8C%D8%B1%D8%A7%D9%86%D9%87%E2%80%8C%D9%87%D8%A7-%D8%B1%D8%A7-%D8%A2%D8%A8%D8%A7%D8%AF-%DA%A9%D9%86%DB%8C%D8%AF-%D9%85%D8%AE%D8%A7%D9%84%D9%81-%D8%B4%D9%85%D8%A7-%D9%86%DB%8C%D8%B3%D8%AA%DB%8C%D9%85-%D9%85%D9%86%D8%AA%D9%82%D8%AF-%D8%B9%D9%85%D9%84%DA%A9%D8%B1%D8%AF%D8%AA%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T13:38:00+00:00"/>
    <meta property="og:title" content="زادمهر در حضور رئیس جمهور: آقای روحانی! به جای خیال‌های باطلی مثل رفراندم، ویرانه‌ها را آباد کنید / مخالف شما نیستیم منتقد عملکردتان هستیم"/>
    <meta property="og:description" content="دبیرکل جامعه اسلامی دانشجویان گفت: آقای روحانی! ۶ سال است که رئیس جمهور ایران اسلامی هستید و خودتان باعث وبانی حال و روز و وضعیت فعلی مملکتید، آقای رئیس به جای خیال‌های باطلی همچون رفراندم، ویرانه‌ها را آباد کنید."/>
  </head>
  <body>
    <article>
      <h1>زادمهر در حضور رئیس جمهور: آقای روحانی! به جای خیال‌های باطلی مثل رفراندم، ویرانه‌ها را آباد کنید / مخالف شما نیستیم منتقد عملکردتان هستیم</h1>
      <h2>دبیرکل جامعه اسلامی دانشجویان گفت: آقای روحانی! ۶ سال است که رئیس جمهور ایران اسلامی هستید و خودتان باعث وبانی حال و روز و وضعیت فعلی مملکتید، آقای رئیس به جای خیال‌های باطلی همچون رفراندم، ویرانه‌ها را آباد کنید.</h2>
      <address>
        <time datetime="2019-12-09T13:38:00+00:00">09 Dec 2019, 13:38</time>
      </address>
      <p>به گزارش خبرنگار دانشگاه خبرگزاری دانشجو، محمد زادمهر، دبیرکل جامعه اسلامی دانشجویان در مراسم روز دانشجو، که امروز با حضور حجت الاسلام روحانی، رئیس جمهور در دانشگاه نسیبه فرهنگیان برگزار شد سخنرانی کرد که متن سخنان وی به شرح زیر است:</p>
      <p>بسمه تعالی<br/><br/>من تلخی برخورد صادقانه را به شیرینی برخورد منافقانه ترجیح می¬دهم. <br/>شهید مظلوم دکتر بهشتی<br/><br/>سلام علیکم آقای رئیس جمهور.</p>
      <p>بنده امروز نماینده دانشجومعلمان، معلمان و نماینده بزرگترین اتحادیه دانشجویی کشور، جامعه اسلامی دانشجویان هستم که در ۲ سال گذشته از تریبون ۱۶ آذر حذف شده بود.</p>
      <p>آقای رئیس جمهور شاید انتظار دیدن ما را نداشتید، اما امروز بنده از شرافت جنبش دانشجویی و تربیت معلم دفاع خواهم کرد.</p>
      <p>در ادامه چند نکته‌ای در باب مسائل کشور و دانشگاه‌ها به ویژه دانشگاه فرهنگیان خدمتتان عرض خواهم کرد.</p>
      <p>در باب مسائل اخیر کشور:</p>
      <p>آقای روحانی از جمعه بی خبری شما بیش از ۲۰ روز گذشته، ولی آیا خبر دارید چه مشکلاتی برای مردم ایجاد شده؟ از گله‌مندی مردم آگاهید؟ آقای روحانی می‌شود صادقانه به مردم بگویید چطور به نرخ بنزین ۳۰۰۰ تومانی رسیدید؟</p>
      <p>آقای رئیس ما به مردم می گوییم یارانه بنزین را به شما بازگردانند، ولی شما یک عذرخواهی خشک و خالی از مردم بکنید.</p>
      <p>زمانی که می شود با افزایش درصد مالیات اقشار پردرآمد جامعه یا حتی افزایش درصد مالیات بر دخانیات کسری بودجه را جبران کرد چرا مردم؟ چرا اقشار مستضعف جامعه؟ آقای روحانی این انقلاب برای مستضعفان و حافظان اصلی این انقلاب نیز مستضعفان هستند. آقای رئیس جمهور فکر نمی کنید که چرخ تدبیر شما نه تنها به نفع جیب مستضعفان نمی چرخد بلکه آن‌ها را در لابه لای معافیت‌های مالیاتی سلبریتی‌ها لِه می کند؟</p>
      <p>اخیرا شما و حضرات دولت تدبیر و امید گفته اید به آمریکا اعتمادی نیست، چه عجب آقای رئیس، سال ۹۲، ۹۴ و ۹۶ را یادتان رفته این دانشجویان نبودند که خلاء‌های بزرگ برجام را به شما گوشزد کردند و گفتند لبخند‌ها از روی خیانت است نه رفاقت، این شما نبودید که ما را بی شناسنامه خواندید، آقای دکتر ما هم شناسنامه داریم هم کارت دانشجویی داریم و هم هویت داریم.</p>
      <p>
        <b>در باب خصوصی سازی:</b>
      </p>
      <p>این چه بساطی است در کشور که هرکجا دولت شما توان مدیریت ندارد دست به خصوصی سازی زده و در کمتر از چندسال ویرانه تحویل داده است. ظاهرا یک کارخانه ویرانه ساز به اسم سازمان خصوصی سازی در کشور داریم. آقای رئیس برای ماندگاری در ذهنتان تعطیلی و یا ویرانی هپکو اراک، کنترسازی قزوین و کارخانه غله همدان را می گویم، شاید اندکی نگران حال کارگران مظلوم بشوید. نظارت، نظارت و نظارت حلقه مفقوده خصوصی سازی افسارگریخته در کشور است. با تمام گفته‌ها به نظرتان همچنان می¬شود به دولتتان در این باب امیدی داشت؟<br/><br/><br/><b>اما موضوع دیگر:</b><br/>آقای رئیس جمهور همانطور که از نامش پیداست شورای عالی انقلاب فرهنگی باید نماد توسعه فرهنگ و ادب باشد، بعضی کلمات در ادبیات اعضای آن نمی گنجد همانگونه که در ادبیات بنده در دانشگاه فرهنگیان نمی گنجد، آن کلمات را باید به کسی گفت که چشم امید به ضد انقلاب دارد.</p>
      <p>آقای رئیس جمهور آیا فسلفه وجودی شورای انقلاب فرهنگی را قبول دارید؟</p>
      <p>اگر ندارید که وای به حال جمهوری اسلامی که شخص دوم اول اجرایی آن ساختار‌های قانونی آن را قبول ندارد.</p>
      <p>اگر قبول دارید شواری عالی انقلاب فرهنگی جای مطرح کردن بنزین نیست. برای اسلامی شدن دانشگاه‌ها چه کرده اید؟ این حجم از سند‌های تحولی که تصویب شده در دولت تدبیر و امید به کجا رسیده است؟<br/><br/>در باب وزارت علوم صحبت بسیار است، اما با دلی خون بدلیل کمبود زمان عبور می کنم.</p>
      <p><b>در باب وزارت آموزش و پرورش:</b><br/>روزی گفتند وزیری برای نامزد شدن در مجلس استعفا داده شماهم با آغوش باز پذیرفتید، آقای روحانی هم شما می دانید هم ما می دانیم و هم لبو فروش جلوی دانشگاه می داند که او برای مجلس نرفت بلکه بدقولی‌ها در باب معیشت معلمان باعث شد وزیر فرار کند.</p>
      <p>آقای رئیس جمهور به جای نظرسنجی از چهره‌های مردم لطفا اندکی با مردم صحبت کنید، صادقانه پاسخ بدهید آیا با این نگاه و عملکرد، مردم که هیچ، توانسته اید وزیرانتان را در کابینه حفظ کنید؟</p>
      <p><b>در باب دانشگاه فرهنگیان:</b><br/>دانشگاه فرهنگیان را باید راهبردی‌ترین دانشگاه کشور دانست و برای اثبات این حرف حضور رهبری معظم انقلاب در جمع دانشجویان در سال‌های گذشته است.</p>
      <p>این نگاه رهبر نظام است، اما نگاه دولت شما تبدیل شدن دانشگاه فرهنگیان به حیات خلوت وزارت آموزش و پرورش است. آقایان بگذارید دانشگاه نفس بکشد بگذارید تربیت معلم روی پا‌های خود بایستد.</p>
      <p>آری بعد از حکومت ۵۴ ماهه فردی که فلسفه تاسیس دانشگاه فرهنگیان را قبول نداشت و ویرانی‌های بسیاری برای دانشگاه به بار آورد حال این روز‌ها شاهد اتفاقات مثبتی در دوران مدیریتی جدید هستیم.</p>
      <p>اما آقای روحانی یادتان هست امسال نه سال ۹۲ نه ۹۳ نه ۹۴ نه ۹۵ نه ۹۶ نه ۹۷ بلکه سال ۹۸ است و ما همچنان منتظر گلابی‌های برجام، چرخیدن چرخ اقتصاد، گسترده شدن سفره مردم و سقوط املت از غذا‌های لاکچری هستیم.</p>
      <p>آقای رئیس خاطرات قطار سوخته، مسکن مهر مزخرف، سیل گرگان و خوزستان، زلزله کرمانشاه و آذربایجان و شاهکار دلار، سکه و بنزین از یاد‌های مردم فراموش نخواهد شد. راستی حاضرید یکبار دیگر باهم تیزر‌های تبلیغاتی سال ۹۶ را ببینیم؟</p>
      <p>۶ سال است که رئیس جمهور ایران اسلامی هستید و خودتان باعث وبانیه حال و روز و وضعیت فعلی مملکتید، آقای رئیس به جای خیال‌های باطلی همچون رفراندم، ویرانه‌ها را آباد کنید.</p>
      <p>آقای دکتر بدانید ما مخالف شما نیستیم ما منتقد عملکردتان هستیم و در پایان از طرف دانشجویان، اساتید، کارمندان، کارگران و هر قشر دیگری که شما فکرش را می-کنید بیانیه گام دوم انقلاب اسلامی که باید سرلوحه کاری شما باشد به همراه قانون اساسی برای بازگشت دوباره به قانون را خدمت شما تقدیم میکنیم.</p>
    </article>
  </body>
</html>