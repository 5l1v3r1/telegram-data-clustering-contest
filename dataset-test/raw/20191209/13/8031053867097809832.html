<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/12/%ce%b1%ce%bc%ce%af%ce%bc%ce%b7%cf%84%ce%bf%cf%82-%ce%bc%cf%80%cf%8c%cf%81%ce%b9%cf%82-%cf%84%ce%b6%cf%8c%ce%bd%cf%83%ce%bf%ce%bd-%ce%b8%ce%b1-%ce%ba%ce%ac%ce%bd%cf%89-%ce%b4%cf%8e%cf%81%ce%bf-%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-12-09T13:59:34+00:00"/>
    <meta property="og:title" content="Αμίμητος Μπόρις Τζόνσον: Θα κάνω δώρο το Brexit στην καλή μου τα Χριστούγεννα!"/>
    <meta property="og:description" content="Αναυδο άφησε τον παραγωγό ραδιοφωνικής εκπομπής του BBC ο Μπόρις Τζόνσον όταν ρωτήθηκε τι δώρο σκοπεύει να αγοράσει για τη σύντροφό του, Κάρι Σίμοντς για τα Χριστούγεννα: «Θα υλοποιήσω το Brexit», απάντησε με στόμφο!"/>
  </head>
  <body>
    <article>
      <h1>Αμίμητος Μπόρις Τζόνσον: Θα κάνω δώρο το Brexit στην καλή μου τα Χριστούγεννα!</h1>
      <address>
        <time datetime="2019-12-09T13:59:34+00:00">09 Dec 2019, 13:59</time>
      </address>
      <p>
        <b>Αναυδο άφησε τον παραγωγό ραδιοφωνικής εκπομπής του BBC ο Μπόρις Τζόνσον όταν ρωτήθηκε τι δώρο σκοπεύει να αγοράσει για τη σύντροφό του, Κάρι Σίμοντς για τα Χριστούγεννα: «Θα υλοποιήσω το Brexit», απάντησε με στόμφο!</b>
      </p>
      <p>Ο Τζόνσον βρέθηκε σήμερα σε εκλογικές περιφέρειες – προπύργια των Εργατικών στα Δυτικά Μίντλαντς της Αγγλίας για να προωθήσει το μήνυμά του ότι «μόνον αυτός μπορεί να φέρει σε πέρας το Brexit», όταν κάποια στιγμή στη διάρκεια συνέντευξης ο δημοσιογράφος Ντάνι Κέλι του έθεσε το ερώτημα για το δώρο προς την εκλεκτή της καρδιάς του: «Αυτό που ελπίζω να λάβουν όλοι ως δώρο σ’ αυτή τη χώρα, την υλοποίηση του Brexit», απάντησε.</p>
      <p>-«Όχι, πάλι», πήγε να διαμαρτυρθεί ο δημοσιογράφος με τον Τζόνσον να τον διακόπτει: «Θέλατε την απάντησή μου, κύριε. Σας τη δίνω. Ελπίζω να έχουμε ολοκληρώσει το Brexit μέχρι τα Χριστούγεννα, γιατί έχουμε έτοιμη μια φανταστική συμφωνία»…</p>
      <p>Καθώς πλησίαζε στο τέλος της η συνέντευξη ο δημοσιογράφος επανήλθε: «Τι θα της αγοράσετε;»</p>
      <p>-«Εκείνο που δεν θέλουμε είναι άλλη μια χρονιά καθυστερήσεων και αδιεξόδου με τον Κόρμπιν και την Στέρτζον, που θα φέρουν πίσω τη χώρα μας. Δεν σκέφτομαι τα Χριστούγεννα φίλε μου, παρά μόνον όταν το τελειώσουμε αυτό», ξεγλίστρησε ο συντηρητικός πρωθυπουργός.</p>
      <p>Νωρίτερα ο Τζόνσον είχε πιάσει την κουβέντα με εργαζόμενους σε ψαραγορά στο Γκρίμσμπι και αγνοώντας κάποιες αποδοκιμασίες πόζαρε στο φακό, αλλά και για selfies.</p>
      <figure>
        <img src="https://www.pentapostagma.gr/wp-content/uploads/2019/12/Boris-Johnson-fish.jpg"/>
      </figure>
      <p>Μόλις τρεις μέρες πριν τις εκλογές της Πέμπτης οι δημοσκοπήσεις δίνουν σαφές προβάδισμα στους Τόρηδες του Τζόνσον – μια εξ’ αυτών της Survation για λογαριασμό του ITV φέρνει μάλιστα τους Συντηρητικούς 14 μονάδες μπροστά από τους Εργατικούς. Αλλά πολιτικοί παρατηρητές επισημαίνουν ότι για να νικήσει με τη διαφορά που θέλει ο Τζόνσον θα πρέπει να κερδίσει με το μέρος του ψηφοφόρους, που έχουν εδώ και χρόνια στρέψει την πλάτη στο κόμμα του.</p>
    </article>
  </body>
</html>