<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/dendias-napredak-po-pitanju-severne-makedonije-i-albanije/"/>
    <meta property="og:site_name" content="Krstarica"/>
    <meta property="article:published_time" content="2019-12-09T13:03:00+00:00"/>
    <meta property="og:title" content="Dendias: Napredak po pitanju Severne Makedonije i Albanije"/>
    <meta property="og:description" content="BRISEL - Ministar spoljnih poslova Grčke Nikos Dendias ocenio je susret šefova diplomatija Evropske unije sa kolegama iz Severne Makedonije i Albanije"/>
  </head>
  <body>
    <article>
      <h1>Dendias: Napredak po pitanju Severne Makedonije i Albanije</h1>
      <address><time datetime="2019-12-09T13:03:00+00:00">09 Dec 2019, 13:03</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BRISEL – Ministar spoljnih poslova Grčke Nikos Dendias ocenio je susret šefova diplomatija Evropske unije sa kolegama iz Severne Makedonije i Albanije uspešnim i izrazio uverenje da je u određenom stepenu postignut napredak po pitanju usaglašavanja stavova o početku pristupnih pregovora EU sa Skopljem i Tiranom.</p>
      <p>„Ovo je bila korisna prva prilika, nakon Evropskog saveta u oktobru, da razmenimo mišljenja o tome kako možemo da idemo napred u narednom periodu. Bio je dostavljen zahtev za poboljšanje metodologije proširenja i za potrebu da se zadrži fokus na evropsku perspektivu Severne Makedonije i Albanije, ali i ostalih zemalja regiona, u skladu sa evropskim zakonima“, rekao je Dendias i dodao:</p>
      <p>„Verujem da smo u određenoj meri nešto postigli danas. Bila je ovo plodonosna i suštinska diskusija i korak napred. Nastavićemo da radimo da bi se došlo do pozitivnog rešenja, eventualno sledećeg marta“, rekao je Dendias nakon sastanka.</p>
      <p>Šef grčke diplomatije je dodao da je Grčka najstarija članica EU regiona, da je faktor stabilnosti i saradnje, kao i da će nastaviti da preduzima jasne inicijative u tom smeru.</p>
      <p>(Tanjug)</p>
    </article>
  </body>
</html>