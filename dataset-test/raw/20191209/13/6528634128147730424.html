<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/gentiloni-affossa-speranze-ripresa-eurozona-avverte-sovranisti-su-mes-e-patto-stabilita-va-rivisto"/>
    <meta property="og:site_name" content="FinanzaOnline"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="Gentiloni affossa speranze ripresa Eurozona, avverte sovranisti su MES. E ‘Patto Stabilità va rivisto’"/>
    <meta property="og:description" content="In un'intervista rilasciata alla Sueddeutsche Zeitung, Gentiloni ha chiaramente sottolineato come sia cruciale che il Patto di stabilità vada rivisto: &quot;Dobbiamo mettere in chiaro che queste regole sono nate in un momento particolare, nel contesto di una crisi, ma ora da questa crisi siamo usciti -"/>
  </head>
  <body>
    <article>
      <h1>Gentiloni affossa speranze ripresa Eurozona, avverte sovranisti su MES. E ‘Patto Stabilità va rivisto’</h1>
      <address><time datetime="2019-12-09T13:13:00+00:00">09 Dec 2019, 13:13</time> by <a rel="author">Laura Naka Antonelli</a></address>
      <p>Nell’area euro “fino al 2018 c’era crescita convergente e sostenuta nei paesi. (Ora) non ci sono possibilità che nel 2020-2021 ci sia<b> un rebound significativo della crescita.</b> Non siamo alla vigilia della recessione ma siamo di fonte a un rallentamento della crescita, particolarmente concentrato nel manifatturiero e nei Paesi più esposti all’export”. Così il Commissario Ue agli Affari economici<b> Paolo Gentiloni,</b> intervenendo alla sesta edizione dell’evento <b>Rome Investment Forum,</b> la conferenza di FeBAf (Banche, Assicurazioni, Finanza) dedicata all’Unione europea, alla crescita sostenibile, agli investimenti e al ruolo globale dell’Europa.<br/>La nuova Commissione europea “nasce con alle spalle anni di crescita, <b>con la crisi dell’euro scongiurata</b> e con una fase tutto sommato positiva che si è anche riflessa, ad esempio, nel fatto che nessuno dei progetti di Bilancio presentati dai Paesi membri <b>vede superare la soglia del 3 per cento sul deficit-Pil”,</b> ha detto il commissario, aggiungendo che, “tuttavia, ogni forma di ottimismo va molto contenuta, perché questa Commissione nasce in una fase caratterizzata da<b> grande incertezza geopolitica,</b> che determina incertezza sugli scambi globali e rallentamento della crescita”.</p>
      <p>Sul rallentamento della crescita “non a caso risultano particolarmente colpiti <b>Paesi come Germania e Italia,</b> entrambi forti nel manifatturiero e nell’export”.<br/>Tutto ciò si sta verificando in un momento in cui l’Europa e la sua economia vivono “<b>una gigantesca transizione</b>, che in alcuni settori ricorda quella dei <b>due decenni del dopoguerra.</b> In questa transizione abbiamo anche bisogno di farci carico della compensazione, sul piano sociale, che l’impatto di questa transizione provocherà”.</p>
      <p>Nel caso più specifico dell’Italia, il commissario ha lanciato un appello alla politica affinché non alimenti tensioni sulla <b>riforma del Mes Fondo salva-stati,</b> anche perchè scontri in tal senso producono “<b>solo effetti autolesionistici”</b> per l’Italia.<br/>In ogni caso, riprendendo quanto è stato auspicato negli ultimi mesi della sua presidenza presso la Bce da <b>Mario Draghi</b>, e anche in più di un’occasione, il commissario ha affermato che l’area euro nel complesso ha bisogno di  un<b> “coordinamento” delle politiche di Bilancio</b> perché “da sola la politica monetaria non basta di fronte alla situazione in cui siamo, per fare fronte a questa fase di rallentamento”.<br/>“Quello che è certo è che il quadro regolatorio di cui l’Unione europea dispone<b> è quadro nato negli anni della crisi</b>, per fare fronte a una grande paura”, che riguardava anche la tenuta dell’euro. Di conseguenza oggi il quadro normativo, che incornicia un rallentamento dell’economia<b>, “va assolutamente completato”</b>.<br/>A tal proposito, in un’intervista rilasciata alla Sueddeutsche Zeitung, Gentiloni ha chiaramente sottolineato come sia cruciale che <b>il Patto di stabilità</b> vada rivisto: “Dobbiamo mettere in chiaro che queste regole sono nate in un momento particolare, nel contesto di una crisi, <b>ma ora da questa crisi siamo usciti</b> – ha ripetuto – Oggi ci sono altre sfide, come “la lotta al cambiamento climatico e il pericolo di avere, per un lungo periodo, una crescita debole e una bassa inflazione”.<br/>In questo contesto le regole Ue, che stabiliscono<b> un tetto del 3% per il deficit/pil e del 60% al debito/pil,</b> devono essere ripensate e un ripensamento, sotto forma di prime proposte, potrebbe arrivare già nella seconda metà del 2020. “Non usero’ due pesi e due misure”, ha garantito Paolo Gentiloni al quotidiano tedesco, riferendosi alla sua <b><a href="https://www.finanzaonline.com/notizie/gentiloni-in-audizione-a-parlamento-ue-mi-focalizzero-su-riduzione-debiti-ma-anche-su-uso-margini-bilancio">nazionalità italiana</a>.</b><br/>In occasione della conferenza ha preso la parola anche<b> il presidente del Consiglio, Giuseppe Conte,</b> che è tornato a parlare dell’<b>importanza dello spread: </b><br/>“La riduzione dello spread è importante perché comporta <b>un ingente recupero di risorse</b> grazie alla minore spesa per gli interessi. Questo può contribuire a favorire gli investimenti riducendo il costo del credito. E’ chiaro che le polemiche e il dibattito pubblico particolarmente vivo e incentrato su aspetti che appaiono incomprensibili agli investitori e ai mercati finanziari non ci fa bene”.<br/>“<b>Consentiteci di fare l’ultimo miglio della manovra</b> – ha detto Conte, parlando della legge di bilancio – Una volta approvata, nel rispetto delle prerogative del Parlamento, ci dedicheremo alle riforme strutturali.<b> Una Magna pars</b> del Programma sarà dedicata a realizzare in modo più efficace gli investimenti”.</p>
    </article>
  </body>
</html>