<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/625667/%D9%87%D8%B4%D8%AF%D8%A7%D8%B1-%D9%BE%D9%84%DB%8C%D8%B3-%D9%81%D8%AA%D8%A7-%D8%A8%D9%87-%DA%A9%D8%A7%D8%B1%D8%A8%D8%B1%D8%A7%D9%86-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%B4%D8%A8-%DB%8C%D9%84%D8%AF%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-12-09T13:38:00+00:00"/>
    <meta property="og:title" content="هشدار پلیس فتا به کاربران در آستانه شب یلدا"/>
    <meta property="og:description" content="معاون اجتماعی پلیس فتا به مردم هشدار داد در آستانه شب یلدا مراقب خریدهای اینترنتی باشند تا در دام کلاهبرداران نیافتند."/>
  </head>
  <body>
    <article>
      <h1>هشدار پلیس فتا به کاربران در آستانه شب یلدا</h1>
      <address>
        <time datetime="2019-12-09T13:38:00+00:00">09 Dec 2019, 13:38</time>
      </address>
      <p>
        <i>معاون اجتماعی پلیس فتا به مردم هشدار داد در آستانه شب یلدا مراقب خریدهای اینترنتی باشند تا در دام کلاهبرداران نیافتند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ رامین پاشایی افزود: با نزدیک شدن به شب یلدا، ظرفیت فضای مجازی فرصت مناسبی است تا شهروندان با استفاده از این ظرفیت، خریدهای ویژه این شب را از این طریق انجام دهند، بر این اساس مجرمان سایبری از عدم آگاهی کاربران سوءاستفاده کرده و اقدام به کلاهبرداری می کنند.</p>
      <p>وی گفت: با توجه به اینکه امروزه استفاده از فروشگاه‌های مجازی برای خرید کالا افزایش چشمگیری داشته، برخی افراد سودجو و حتی مجرمان از این بستر سوءاستفاده کرده و با ارائه کالاهای ارزان‌ قیمت و با تبلیغات گسترده کذب، اقدام به کلاهبرداری اینترنتی از شهروندان می‌کنند.</p>
      <p>سرهنگ پاشایی ادامه داد: صفحاتی که به طور ناخواسته در هنگام خرید اینترنتی باز می‌شوند و حاوی تبلیغات فروش کالاها به قیمت ارزان هستند، قابل اعتماد نبوده و ممکن است این صفحات جعلی باشند، از این رو کاربران به هیچ وجه از این سایت‌ها خرید نکرده و اطلاعات بانکی خود را در این صفحات وارد نکنند.</p>
      <p>وی افزود: کاربران باید با حفظ هوشیاری، فریب تبلیغات دروغین فروش اقلام ارزان قیمت را به ویژه در شبکه‌های اجتماعی نخورده و به گروه یا کانال‌هایی که قیمت اجناس آنها زیر قیمت اصلی بازار است، مشکوک باشند، زیرا هر ارزانی بی دلیل نیست و سعی کنند در صورت امکان از شبکه‌های اجتماعی خرید نکرده و از فروشگاه‌های معتبر خرید خود را انجام دهند.</p>
      <p>معاون اجتماعی پلیس فتا تصریح کرد: کاربران برای خرید اقلام خود برای شب یلدا به آدرس فروشگاه اینترنتی دقت داشته باشند و با کلیک بر روی نماد اعتماد، اعتبار آن را به صورت مشخص بررسی کنند.</p>
      <p>سرهنگ پاشایی گفت: هموطنان در زمان وارد کردن اطلاعات حساب بانکی خود از اصالت سایت مورد نظر، اطمینان حاصل کنند، زیرا کلاهبرداران اینترنتی با جعل درگاه بانک‌ها و طراحی صفحات جعلی یا همان فیشینگ اقدام به سرقت اطلاعات حساب می‌ کنند.</p>
    </article>
  </body>
</html>