<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/cum-sa-fii-mos-craciun-pentru-copilul-tau-330195.html"/>
    <meta property="og:site_name" content="Observator"/>
    <meta property="article:published_time" content="2019-12-09T13:20:00+00:00"/>
    <meta property="og:title" content="Cum să fii Moș Crăciun pentru copilul tău? 5 lucruri pe care să le ai în vedere"/>
    <meta property="og:description" content="Dacă ești părinte îți dorești, cu siguranță, să îi oferi copilului tău un Crăciun memorabil, magic și absolut uimitor, de care să își aducă aminte cu drag peste ani."/>
  </head>
  <body>
    <article>
      <h1>Cum să fii Moș Crăciun pentru copilul tău? 5 lucruri pe care să le ai în vedere</h1>
      <address><time datetime="2019-12-09T13:20:00+00:00">09 Dec 2019, 13:20</time> by <a rel="author">Redactia Observator</a></address>
      <p>
        <b>Dacă ești părinte îți dorești, cu siguranță, să îi oferi copilului tău un Crăciun memorabil, magic și absolut uimitor, de care să își aducă aminte cu drag peste ani.</b>
      </p>
      <p>Poți face acest lucru dăruindu-i cele mai scumpe cadouri sau, din contră, bazându-te pe lucruri simple, dar cu adevărat speciale. De exemplu, te poți costuma în Moș Crăciun, pentru divertismentul și bucuria celui mic.</p>
      <p>În cazul în care te tentează ideea și vrei să te transformi în bărbosul îndrăgit de toți prichindeii, trebuie să fii foarte atent. Nu ai dori ca micuțul tău să își dea seama că ești tu și să ruinezi magia sărbătorilor.</p>
      <p>Iată de ce este nevoie să ții cont atunci când vrei să fii Moș Crăciun pentru copilul tău!</p>
      <h3>1. Poartă un costum convingător</h3>
      <p>Primul pas pentru un rol reușit este să îți cumperi un costum de calitate, care să nu îți divulge identitatea. Alege o „uniformă” de clasă, roșie cu elemente albe, precum și o pereche de ghete negre. Nu purta pantofii proprii, căci micuțul se va prinde imediat că ești tu!</p>
      <p>Pentru a fi un Moș Crăciun autentic, caută și<a href="https://www.fabricademagie.ro/peruci-mos-craciun/"> peruci de moș</a>, barbă falsă și, eventual, o pereche de ochelari rotunzi, cu rame subțiri și aurii. Cu cât mai multe detalii, cu atât mai bine!</p>
      <h3>2. Ascunde foarte bine cadourile înainte de Crăciun</h3>
      <p>Cea mai dezamăgitoare experiență pentru cel mic este să își găsească singur cadourile în casă, înainte de a le vedea sub brad în noaptea magică.</p>
      <p>Așadar, fă un efort suplimentar și ascunde extrem de bine darurile pe care i le-ai pregătit. Le poți depozita în dormitorul tău, în dulap sau într-o debara în care cel mic nu intră niciodată.</p>
      <p>Evită locurile evidente, precum deasupra dulapului, sub pat sau sub o pătură. Adesea, micuții sunt suspicioși și chiar încearcă să demonteze legenda Moșului. Fii foarte atent!</p>
      <h3>3. Pune în scenă o intrare autentică</h3>
      <p>Moșul nu bate la ușă, dar nici nu are cheile de la apartament. Dacă vrei să îl impresionezi pe cel mic, ai nevoie de o intrare mult mai originală.</p>
      <p>Construiește momentul cu multă grijă, începând de după-amiază. Spune-i micuțului tău că Moșul apare doar când ceilalți nu sunt atenți și, de aceea, ar fi bine să se schimbe în pijamale și să se culce.</p>
      <p>Totodată, spune-i că unii copii foarte norocoși aud pașii Moșului în sufragerie și reușesc să îl surprindă. Acest lucru îl va face să fie vigilent.</p>
      <p>După ce micuțul s-a așezat în pat, costumează-te, lasă cadourile sub brad, apoi pășește intenționat mai apăsat, pentru ca el să te audă. Când apare în living, prefă-te surprins de prezența lui și zâmbește-i.</p>
      <p>Ai grijă ca micuțul să fie imediat distras de mama lui sau de frații mai mari, pentru ca tu să ai timp să „dispari” în altă cameră și să-ți dai rapid costumul jos.</p>
      <h3>4. Folosește trucul cu lapte și prăjiturele</h3>
      <p>O modalitate mai simplă de a fi Moș Crăciun pentru micuțul tău este vechea legendă cu laptele și fursecurile.</p>
      <p>Încurajează-ți copilul să lase la intrare un pahar cu lapte și câteva gustări. Chiar puteți găti împreună turtă dulce sau biscuiți pentru un plus de distracție.</p>
      <p>Înainte de a merge la culcare, lăsați bunătățile pe o măsuță. După ce prichindelul tău a adormit (verifică și asigură-te că nu e treaz!), bea laptele și ia câteva mușcături din prăjiturile pregătite.</p>
      <p>Dimineața, când copilul va vedea că darurile lui au fost atinse, va fi foarte bucuros că Moșul a venit și a gustat din ele.</p>
      <h3>5. Lasă indicii misterioase care să semnaleze prezența Moșului</h3>
      <p>Puștiul tău crede în Moș Crăciun, însă începe să aibă dubii? Păstrează magia și lasă mici „dovezi” cum că bărbosul simpatic a trecut pe la voi.</p>
      <p>Poți lăsa câteva urme de bocanci pe parchet, lângă brad, un clopoțel sau un nasture auriu care „a căzut din haina Moșului”. Cel mic va fi foarte încântat.</p>
      <p>În final, folosește-te de propria imaginație și oferă-i copilului tău un Crăciun cu adevărat magic!</p>
    </article>
  </body>
</html>