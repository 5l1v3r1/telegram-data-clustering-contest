<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/yeni-hedef-olimpiyat-madalyasi-217774h.htm"/>
    <meta property="og:site_name" content="OLAY"/>
    <meta property="article:published_time" content="2019-12-09T13:46:50+00:00"/>
    <meta property="og:title" content="Yeni hedef olimpiyat madalyası"/>
    <meta property="og:description" content="Büyükşehir Belediyespor'un Olimpiyat sporcusu Hatice Kübra İlgün, havaalanında coşkuyla karşılandı"/>
  </head>
  <body>
    <article>
      <h1>Yeni hedef olimpiyat madalyası</h1>
      <h2>Büyükşehir Belediyespor'un Olimpiyat sporcusu Hatice Kübra İlgün, havaalanında coşkuyla karşılandı</h2>
      <address>
        <time datetime="2019-12-09T13:46:50+00:00">09 Dec 2019, 13:46</time>
      </address>
      <p>Rusya'da düzenlenen Dünya Tekvando Grand Prix finalinde gümüş madalya kazanarak 2020 Tokyo Olimpiyat Oyunları'na katılma hakkı kazanan Büyükşehir Belediyesporlu Hatice Kübra İlgün, Türkiye'ye döndü. Bu sezon gösterdiği performansla grand prix serilerinin hepsinde madalya kazanan ilk Türk tekvandocu olan başarılı sporcu, İstanbul Havalimanı'nda coşkuyla ve çiçeklerle karşılandı. Büyükşehir Belediyespor Kulüp Müdürü Yüksel Arslan, Büyükşehir Belediyespor tekvando altyapı sporcuları ve İlgün'ün ailesinin yer aldığı karşılamada duygu dolu anlar yaşandı.</p>
      <figure>
        <img src="https://www.olay.com.tr/d/other/kubra2.jpg"/>
      </figure>
      <p><b>SÖZ VERDİM ALACAĞIM</b><br/>Genç sporculara tek tek teşekkür eden Hatice, Olimpiyatlar'da zirvede yer almak istediğini söyledi. Büyükşehir Belediye Başkanı Alinur Aktaş'a Olimpiyat madalyası sözü verdiğini hatırlatan İlgün, “Rusya'da yapılan gran prix finali Olimpiyat öncesi son virajdı. Burada madalya almak benim için Olimpiyat'ta yer almak anlamına geliyordu. Çok şükür finale kadar çok iyi geldim. Finalde başa baş geçen mücadelede Çinli sporcuya 12-10 mağlup oldum. Buna da şükür tabii ki de hedefim Olimpiyat'tı. Bursa'mızda eksik olan Olimpiyat madalyası var ve ben Bursa Büyükşehir Belediye Başkanımız Alinur Aktaş'a bir söz verdim. O madalyayı Bursa'ya getirmeyi hedefliyorum. Amacım ülkemi temsil etmek, bayrağımızı dalgalandırmak” diye konuştu.</p>
      <p><b>KENDİNİ KANITLADI</b><br/>Hedeflerinin ilk olarak 2020 Tokyo Olimpiyat Oyunları'na katılmak olduğunu ve bunu başardıklarını söyleyen Antrenör Fikret Temuçin de sıradaki hedeflerinin Olimpiyat madalyası kazanmak olduğunu söyledi. Temuçin, “Biz Büyükşehir Belediyesi ve Büyükşehir Belediyespor olarak aile gibiyiz. Bu madalya Büyükşehir Belediye Başkanımız Alinur Aktaş'a hediyemiz olsun. Asıl hedefimiz olimpiyatta altın madalya almak. Büyükşehir Belediyespor'a bunun sözünü vererek geldik. Olimpiyat sporun zirvesi. Hatice kendini kanıtladı” dedi. </p>
      <figure>
        <img src="https://www.olay.com.tr/d/other/kubra1.jpg"/>
      </figure>
      <p><b>BUNU HAK ETTİ</b><br/>Hatice Kübra'nın hak ettiği bir başarı elde ettiğini söyleyen anne Selvi İlgün ise, “Hatice'nin en büyük destekçisi antrenörü Fikret Temuçin'di. Olimpiyat'ta yer almak Bursamız için gurur verici bir şey. Büyükşehir Belediye Başkanımız Alinur Aktaş'a ayrıca teşekkür etmek istiyorum. Kendisi bize çok destek oldu. Hatice bu kulüp için her zaman dövüşür” ifadelerin kullandı. Türkiye'yi 2020 Tokyo Olimpiyat Oyunları'nda temsil edecek bir başka tekvando sporcusu Nur Tatar da karşılayanların arasına gelerek Hatice Kübra'yı tebrik etti. Tatar, genç sporculara Hatice Kübra İlgün'ü örnek almalarını tavsiye etti.</p>
    </article>
  </body>
</html>