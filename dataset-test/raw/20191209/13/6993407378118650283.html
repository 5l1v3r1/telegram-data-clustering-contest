<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-videozvernennia-na-pidtrymku-politvyazniv/30315976.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T13:21:25+00:00"/>
    <meta property="og:title" content="«Стань їхнім голосом»: зібрано понад 40 відеозвернень на підтримку кримських політв’язнів"/>
    <meta property="og:description" content="Активісти громадської організації «Кримська солідарність» у рамках акції «Стань їхнім голосом» отримали вже понад 40 відеозвернень на підтримку кримських політв’язнів. Про це проєкту Радіо Свобода Кри"/>
  </head>
  <body>
    <article>
      <h1>«Стань їхнім голосом»: зібрано понад 40 відеозвернень на підтримку кримських політв’язнів</h1>
      <address>
        <time datetime="2019-12-09T13:21:25+00:00">09 Dec 2019, 13:21</time>
      </address>
      <p>Активісти громадської організації «Кримська солідарність» у рамках акції «Стань їхнім голосом» отримали вже понад 40 відеозвернень на підтримку кримських політв’язнів. Про це проєкту Радіо Свобода <a href="https://ru.krymr.com/a/news-v-ramkah-akcii-stan-ih-golosom-zapisali-bolee-40-videobrasheniy/30315833.html">Крим.Реалії</a> 9 грудня повідомив координатор «Кримської солідарності» Сервер Чолакчик.</p>
      <p>«Перше відеозвернення в рамках громадської ініціативи «Стань їхнім голосом» було опубліковано зовсім недавно – 25 листопада 2019 року, і зараз тільки набирає обертів і розширює свої географічні кордони. На сьогодні ми отримали вже більше ніж 40 відеозвернень із Криму, України і Туреччини. Вчора несподівано прийшло відеозвернення з Індонезії – від родичів політв’язня Різи Омерова. Упевнений, що це тільки початок», – сказав Чолакчик.</p>
      <p>Правозахисниця, громадянська журналістка Лутфіє Зудієва наголосила на важливості подібної акції для сімей політв’язнів.</p>
      <p>«Звичайно, всі сім’ї дуже чекають ці короткі, але теплі і щирі звернення людей. Тому що розуміють, як це важливо – захистити добре ім’я свого чоловіка або сина. Показати, що насправді криється за пропагандою боротьби з тероризмом і екстремізмом в Криму. Це означає, що ніхто в папери держобвинувачення і папери судових органів не вірить. Нехай хоч що завгодно надрукує цей «скажений принтер», який намагається надати хоч якусь пристойну форму цим нелюдським репресіям», – заявила Зудієва.</p>
      <p>У листопаді активісти громадської організації «Кримська солідарність» запустили акцію «Стань їхнім голосом». За задумом організаторів, кожен може записати своє відеозвернення на підтримку політв’язнів.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fcrimeansolidarity%2Fvideos%2F822085754913506%2F&amp;show_text=0&amp;width=640" width="640" height="358" data-service="Facebook" scrolling="no"/>
      </figure>
      <p>У листопаді уповноважена Верховної Ради з прав людини Людмила Денисова передала турецькому омбудсмену Шерефу Малкочу список <a href="https://www.radiosvoboda.org/a/news-denisova-115-politviyazni/30293081.html">українських політв’язнів</a>, які перебувають у в’язницях Росії й анексованого Криму.</p>
    </article>
  </body>
</html>