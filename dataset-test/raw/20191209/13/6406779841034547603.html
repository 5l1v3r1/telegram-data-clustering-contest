<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rd.nl/vandaag/binnenland/taakstraf-voor-kroon-om-kopstoot-en-schennis-1.1616180"/>
    <meta property="og:site_name" content="RD.nl"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Taakstraf voor Kroon om kopstoot en schennis"/>
    <meta property="og:description" content="Militair Marco Kroon, drager van de Militaire Willems-Orde, wordt veroordeeld tot 100 uur taakstraf voor het met opzet uitdelen van een kopstoot tijdens zijn aanhouding door de politie tijdens carnaval in Den Bosch op 3 maart."/>
  </head>
  <body>
    <article>
      <h1>Taakstraf voor Kroon om kopstoot en schennis</h1>
      <address><time datetime="2019-12-09T13:56:00+00:00">09 Dec 2019, 13:56</time> by <a rel="author">ANP</a></address>
      <p>
        <b>Militair Marco Kroon, drager van de Militaire Willems-Orde, wordt veroordeeld tot 100 uur taakstraf voor het met opzet uitdelen van een kopstoot tijdens zijn aanhouding door de politie tijdens carnaval in Den Bosch op 3 maart.</b>
      </p>
      <p>De militaire rechtbank in Arnhem achtte maandag naast deze mishandeling ook de schennis van de eerbaarheid bewezen door het tonen van zijn geslachtsdeel aan een agente.</p>
      <p>De straf is conform de eis van het Openbaar Ministerie.</p>
      <p>Kroon zelf ontkent dat hij een kopstoot gaf en zei dat het reflexbeweging moet zijn geweest. De beschuldiging van schennis vond hij onzin, omdat hij plaste. De advocaat van Kroon vindt dat politie en OM ver buiten hun boekje zijn gegaan met hun „onnodige en onrechtmatige” aanpak van Kroon. Hij vroeg vrijspraak.</p>
      <p>Militair Marco Kroon staat perplex dat hij is veroordeeld door de militaire rechtbank. Hij herkent zich totaal niet in de uitspraak over het bewust uitdelen van een kopstoot aan een politieagent en het plegen van schennis van de eerbaarheid. Hij gaat dan ook in hoger beroep, zei Kroon direct na de veroordeling tot 100 uur taakstraf.<br/>Kroon blijft ontkennen dat hij zich daar schuldig aan heeft gemaakt. „Ik heb niet gedaan wat ze zeggen. Het doet pijn en ik voel me zelfs beledigd”, zei hij. Ook zei hij zich te schamen, omdat mensen „nu denken dat ik het heb gedaan.”</p>
      <p>Het ministerie van Defensie onderzoekt of Marco Kroon zijn verklaring van geen bezwaar (VGB) kan behouden. Zo'n procedure wordt automatisch opgestart als een militair veroordeeld is tot een taakstraf van minimaal 40 uur. Zonder VGB kan een militair de meeste functies niet uitoefenen. Het onderzoek zal "enkele weken" in beslag nemen.</p>
      <p>Dat laat Defensie weten in reactie op de veroordeling van Kroon tot een taakstraf van 100 uur voor het met opzet uitdelen van een kopstoot tijdens zijn aanhouding door de politie tijdens carnaval in Den Bosch op 3 maart. Verder bestudeert Defensie de uitspraak. "Wij beraden ons op eventuele maatregelen", aldus een woordvoerder van het ministerie.</p>
    </article>
  </body>
</html>