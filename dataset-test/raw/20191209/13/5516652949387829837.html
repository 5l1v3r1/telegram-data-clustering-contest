<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/427341/h-kalymnos-giortase-ton-polioyxo-ths-agio-nikolao"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-12-09T13:05:02+00:00"/>
    <meta property="og:title" content="Η Κάλυμνος γιόρτασε τον Πολιούχο της Άγιο Νικόλαο"/>
    <meta property="og:description" content="Όλη η Κάλυμνος γιόρτασε προχθές Παρασκευή 6 Δεκεμβρίου 2019, τον πολιούχο Άγιο της και προστάτη των ναυτικών, Άγιο Νικόλαο."/>
  </head>
  <body>
    <article>
      <h1>Η Κάλυμνος γιόρτασε τον Πολιούχο της Άγιο Νικόλαο</h1>
      <address>
        <time datetime="2019-12-09T13:05:02+00:00">09 Dec 2019, 13:05</time>
      </address>
      <p>
        <b>Όλη η Κάλυμνος γιόρτασε προχθές Παρασκευή 6 Δεκεμβρίου 2019, τον πολιούχο Άγιο της και προστάτη των ναυτικών, Άγιο Νικόλαο.</b>
      </p>
      <p>Στις εκδηλώσεις παρέστησαν οι τοπικές πολιτικές και στρατιωτικές αρχές και πλήθος πιστών.<br/>Το πρωί, πραγματοποιήθηκε χοροστατούντος του Μητροπολίτη Παϊσίου, ο Όρθρος και η Αρχιερατική Θεία Λειτουργία (7:00΄- 10:45΄).</p>
      <p>Ακολούθησε μνημόσυνο υπέρ αναπαύσεως πάντων των σπογγαλιέων, σπογγεμπόρων, ναυτικών και των εν θαλάσση τελειωθέντων.</p>
      <p>Μετά το πέρας της Θείας Λειτουργίας πραγματοποιήθηκε στην παραλιακή λεωφόρο μέχρι το Δημαρχείο, η λιτάνευση της Ιεράς Εικόνος του Αγίου Νικολάου και τμήματος του Ιερού Λειψάνου του Αγίου Νικολάου, που φυλάσσεται στον Ιερό Ναό του πολιούχου μας.</p>
      <figure>
        <img src="https://www.rodiaki.gr/medias/2019/12/07/c65b05299d26a327d23cb62f71172657.jpg"/>
      </figure>
      <p>Προ της πρωην Ναυτικής Σχολής και του Δημαρχείου, εψάλη η καθιερωμένη Δέησις υπέρ πάντων των εν θαλάσση πλεόντων και εργαζομένων, αδελφών ημών Καλυμνίων.<br/>Την εικόνα του Αγίου Νικολάου μετέφεραν στελέχη του Λιμεναρχείου Καλύμνου και σπουδαστές της ΑΕΝ και την πλαισίωνε άγημα 20 ανδρών από το 5/42 ΣΕ.</p>
      <p>Της πομπής προηγούνταν Αντιπροσωπείες από Σχολεία Δημοτικής, Μέσης και Τεχνικής μετά των σημαιών, στη συνέχεια η Δημοτική Φιλαρμονική, μικρά παιδιά ενδεδυμένα με τοπικές ενδυμασίες και κρατώντας σφουγγάρια, πρόσκοποι ,και ακολουθούσε ο Μητροπολίτης πλαισιωμένος από τον Κλήρο του νησιού, οι τοπικές πολιτικές και στρατιωτικές αρχές και πλήθος πιστών.</p>
      <figure>
        <img src="https://www.rodiaki.gr/medias/2019/12/07/34364f3bb420222e44cc9286df2f0004.jpg"/>
      </figure>
      <p>Καθ’ όλη τη διάρκεια της λιτανείας, οι καμπάνες του Αγίου Νικολάου χτυπούσαν χαρμόσυνα, ενώ όλα τα σκάφη που ελλιμενίζονται στο λιμάνι σφύριζαν αδιάκοπα.<br/>Το κρύο δεν εμπόδισε πλήθος πιστών να συμμετέχει στον εορτασμό και στη λιτανεία.</p>
    </article>
  </body>
</html>