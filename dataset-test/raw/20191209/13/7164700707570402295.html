<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/crime/news_551126/"/>
    <meta property="og:site_name" content="INNnews"/>
    <meta property="article:published_time" content="2019-12-09T13:44:13+00:00"/>
    <meta property="og:title" content="ยังไม่พบหมายจับ”พ.ต.ท.ไวพจน์”ในกองทว."/>
    <meta property="og:description" content="พ.ต.อ.กฤษณะ พัฒนเจริญ รอง โฆษก ตร. ชี้แจงกรณีที่สื่อมวล…"/>
  </head>
  <body>
    <article>
      <h1>ยังไม่พบหมายจับ”พ.ต.ท.ไวพจน์”ในกองทว.</h1>
      <h2>รองโฆษก ตร. เผย ตรวจกองทะเบียนประวัติอาชญากร ยังไม่พบหมายจับ "พ.ต.ท.ไวพจน์" เร่งประสานศาลจังหวัดพัทยาแล้ว</h2>
      <address>
        <time datetime="2019-12-09T13:44:13+00:00">09 Dec 2019, 13:44</time>
      </address>
      <p>พ.ต.อ.กฤษณะ พัฒนเจริญ รอง โฆษก ตร. ชี้แจงกรณีที่สื่อมวลชนได้ตั้งประเด็นคำถามในการจับกุมตัว พ.ต.ท.ไวพจน์ อาภรณ์รัตน์ อดีตแกนนำแนวร่วมประชาธิปไตยต่อต้านเผด็จการแห่งชาติ (นปช.) และส.ส.กำแพงเพชร พรรคพลังประชารัฐ หนึ่งในจำเลยที่ถูกศาลฎีกามีคำพิพากษาจำคุก 4 ปี และศาลจังหวัดพัทยาได้ออกหมายจับกรณีไม่มาฟังคำพิพากษา นั้น ว่า กรณีศาลจังหวัดพัทยา ได้ออกหมายจับพ.ต.ท.ไวพจน์ อาภรณ์รัตน์ ส.ส.กำแพงเพชร พรรคพลังประชารัฐ ที่ไม่มาฟังคำพิพากษาคดีบุกล้มการประชุมอาเซียนที่พัทยาเมื่อปี 2552 โดยนัดให้ฟังคำพิพากษาอีกครั้งในวันที่ 15 มกราคม 2563 ต่อมาวันที่ 4 ธันวาคม พ.ต.ท.ไวพจน์ ยังคงเดินทางมาร่วมประชุมสภาฯ นั้น อีกทั้งที่ตั้งของรัฐสภานั้นตั้งอยู่ในพื้นที่ของ กองบัญชาการตำรวจนครบาล โดย พล.ต.ท.ภัคพงศ์ พงษ์เพตรา ผบช.น. ได้สั่งการเมื่อวันที่ 6 ธ.ค.62 ให้กองบังคับการตำรวจนครบาล 1 ทำบันทึกสอบถามไปยังศาลจังหวัดพัทยา เพื่อขอตรวจสอบเอกสารที่เกี่ยวข้องกับหมายจับ</p>
      <p>แต่ในขณะนี้ เบื้องต้น จากการตรวจสอบของกองทะเบียนประวัติอาชญากร (ทว.) และ กองบังคับการในถิ่นที่อยู่ของผู้ต้องหานั้น พบว่ายังไม่ได้รับเอกสารที่เกี่ยวข้องแต่อย่างใดซึ่งอยู่ในระหว่างการประสานงานในขั้นตอนที่เกี่ยวข้องต่อไป หาก สำนักงานตำรวจแห่งชาติ ได้รับแจ้งหนังสือและเอกสารสำเนาหมายจับจากหน่วยงานที่เกี่ยวข้องแล้ว ก็พร้อมที่จะดำเนินการตามกฎหมายที่เกี่ยวข้องต่อไป</p>
      <p>ทั้งนี้ หากสำนักงานตำรวจแห่งชาติได้รับหมายจับแล้ว การดำเนินการตามหมายจับผู้ต้องหาที่เป็นสมาชิกสภาผู้แทนราษฎรหรือสมาชิกวุฒิสภา(ส.ส.). ในระหว่างสมัยประชุม จะต้องได้รับอนุญาตจากสภาที่ผู้นั้นเป็นสมาชิกเสียก่อน ตามที่บัญญัติไว้ในรัฐธรรมนูญแห่งราชอาณาจักรไทย พ.ศ.2560 ซึ่งกองบัญชาการตำรวจนครบาลไม่ได้นิ่งนอนใจ หากได้รับเอกสารที่เกี่ยวข้อง ก็พร้อมจะดำเนินการตามขั้นตอนของกฎหมายในการจับกุม ส.ส. ตามหมายจับของศาลและเมื่อจับกุมแล้ว ผู้ต้องหาก็จะมีสิทธิต่างๆตามกฎหมายในชั้นจับกุม ตามปกติเหมือนคดีอื่นทุกประการ โดยไม่มีการเลือกปฎิบัติ</p>
      <p> </p>
      <p> </p>
    </article>
  </body>
</html>