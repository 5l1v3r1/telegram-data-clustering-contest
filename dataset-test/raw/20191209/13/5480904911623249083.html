<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/praha-vytvorila-pravidla-podoby-poutacu-a-reklamy-u-obchodu/1830460?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T13:06:00+00:00"/>
    <meta property="og:title" content="Praha vytvořila pravidla podoby poutačů a reklamy u obchodů"/>
    <meta property="og:description" content="Praha - Pražský magistrát vytvořil pravidla označování provozoven v památkové rezervaci, cílem je snaha snížit takzvaný vizuální smog. Pravidla budou závazná pro všechny domy, které vlastní hlavní město. Vedení Prahy o tom chce také jednat se soukromými vlastníky a státními institucemi. Novinářům to dnes řekla radní Hana Třeštíková (Praha Sobě)."/>
  </head>
  <body>
    <article>
      <h1>Praha vytvořila pravidla podoby poutačů a reklamy u obchodů</h1>
      <address><time datetime="2019-12-09T13:06:00+00:00">09 Dec 2019, 13:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský magistrát vytvořil pravidla označování provozoven v památkové rezervaci, cílem je snaha snížit takzvaný vizuální smog. Pravidla budou závazná pro všechny domy, které vlastní hlavní město. Vedení Prahy o tom chce také jednat se soukromými vlastníky a státními institucemi. Novinářům to dnes řekla radní Hana Třeštíková (Praha Sobě).</p>
      <p>Pravidla určují například, že polep na výloze obchodu nemá být větší než 20 procent prosklené plochy nebo že nesmí být používány reflexní barvy, sériové nápisy nebo rotující a blikající poutače. Na štíty pak nebude možné dávat vyobrazení prodávaného produktu, například plastové trdelníky. Poutače budou muset být zhotoveny z tradičních materiálů jako kov, dřevo či sklo. Výjimku z pravidel budou mít lékárny nebo pošta.</p>
      <p>"Pravidla redukují vizuální smog a jsou závazná pro objekty v majetku města a městských firem. Rozhodli jsme se, že nejdřív musíme začít u sebe," řekla Třeštíková.</p>
      <p>Magistrát chce o podobě poutačů jednat také s městskými částmi nebo státními institucemi. "Chceme jít příkladem pro další vlastníky, kteří pronajímají prostory pro podnikání," řekla Třeštíková. Řídit se pravidly podle radní již slíbila radnice Prahy 1.</p>
      <p>Pravidla začne hlavní město dávat do nájemních smluv s provozovateli obchodů. S těmi, s kterými již má smlouvy podepsány, budou zástupci města jednat.</p>
    </article>
  </body>
</html>