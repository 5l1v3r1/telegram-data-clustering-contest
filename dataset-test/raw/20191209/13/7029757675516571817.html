<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/s-nad-1-mln-evro-obnovyavat-bazata-na-4-mvr-laboratorii.html"/>
    <meta property="og:site_name" content="News.bg"/>
    <meta property="article:published_time" content="2019-12-09T13:54:46+00:00"/>
    <meta property="og:title" content="С над 1 млн. евро обновяват базата на 4 МВР лаборатории"/>
    <meta property="og:description" content="Сътручничим си с Норвегия"/>
  </head>
  <body>
    <article>
      <h1>С над 1 млн. евро обновяват базата на 4 МВР лаборатории</h1>
      <address>
        <time datetime="2019-12-09T13:54:46+00:00">09 Dec 2019, 13:54</time>
      </address>
      <p>Пет регионални криминалистични лаборатории в България си сътрудничат по проект. Името на програмата е "<b>Разработване на експертни криминалистични изследвания и дейности в Научноизследователския институт по криминалистика (НИК) и техническо надграждане и разширяване на възможностите на петте основни регионални криминалистични лаборатории</b>". Проектът започна да се изпълнява от днес, съобщиха от МВР.</p>
      <p><b>Проектът ще се изпълнява в продължение на 36 месеца. Общият му бюджет е в размер на 1 973 220 евро</b>. От тях, <b>1 272 644 евро са за инвестиции в техническо оборудване, а с помощта на останалите средства от бюджета на проекта в размер на 700 576 евро ще бъде закупен софтуер</b>.</p>
      <p>В рамките на проекта се предвижда да се обнови и разшири оборудването на четири регионални криминалистични лаборатории в ОДМВР <b>Пловдив, Бургас, Варна и Плевен, и Столичната - СДВР</b>.</p>
      <p>С реализирането на настоящия проект очакваме повишаване на възможностите на сравнителните анализи на доказателствата, събирани по досъдебните производства, за синтетични наркотици и изследване на цифрови и документни доказателства, отбеляза <b>зам.-министър Милко Бернер</b>. </p>
      <p>По думите му по този начин натоварването върху Института по криминалистика ще се разпредели между петте регионални лаборатории в страната и като цяло процесът ще се ускори, очакват от вътрешното ведомство.</p>
      <p>Новото техническо оборудване ще приближи криминалистични служби на България и Норвегия, а това безспорно ще усили и сътрудничеството в рамките на Европейския съюз, заявиха представителите на Националната служба за криминално разследване - Норвегия (Крипос). Те са готови да споделят експертния си опит в различни криминалстични дисциплини в иначе отличната работа на българските си колеги.</p>
      <p>Директорът на Научноизследователския институт по криминалистика <b>Добринка Маркова</b> благодари за подкрепата на ръководството на министерството и усърдния труд на колегите си за свършеното до тук и пожела успешна и ползотворна работа занапред.</p>
      <p>Целта е <b>да се унифицира техниката, което ще доведе както до по-високо качество, така и до уеднаквяване на показателите при изготвяните в тези лаборатории изследвания</b>. Предвидени са специализирани обучения на експерти в Норвегия и България и провеждането на научна конференция. Заложено е разработването и издаването на Практическо ръководство по криминалистика, обясняват от вътрешното ведомство.</p>
      <p>На официалното начало присъстваха зам.-министър Милко Бернер, директора на НИК-МВР Добринка Маркова, представители на партньорите от Националната служба за криминално разследване - Норвегия (Крипос), дирекциите "Международни проекти" и "Публично управление на бюджета", директора на ОДМВР-Варна и <b>представители на базовите научно-технически лаборатории при областните дирекции в Бургас, Плевен, Пловдив и СДВР</b>.</p>
    </article>
  </body>
</html>