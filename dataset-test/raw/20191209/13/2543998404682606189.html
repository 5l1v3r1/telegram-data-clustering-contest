<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/173953/stratesko-partnerstvo-dveju-zemalja-vucic-sutra-dvodnevnoj-zvanicnoj-poseti-grckoj"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T13:16:00+00:00"/>
    <meta property="og:title" content="Strateško partnerstvo dveju zemalja: Vučić od sutra u dvodnevnoj zvaničnoj poseti Grčkoj"/>
    <meta property="og:description" content="Predsednik Srbije Aleksandar Vučić boraviće sutra i u četvrtak u zvaničnoj poseti Grčkoj, tokom koje će se sastati sa predsednikom te zemlje Prokopisom Pavlopulosom, kao i premijerom Kirjakosom Micotakisom."/>
  </head>
  <body>
    <article>
      <h1>Strateško partnerstvo dveju zemalja: Vučić od sutra u dvodnevnoj zvaničnoj poseti Grčkoj</h1>
      <h2>Predsednik Srbije Aleksandar Vučić boraviće sutra i u četvrtak u zvaničnoj poseti Grčkoj, tokom koje će se sastati sa predsednikom te zemlje Prokopisom Pavlopulosom, kao i premijerom Kirjakosom Micotakisom.</h2>
      <address><time datetime="2019-12-09T13:16:00+00:00">09 Dec 2019, 13:16</time> by <a rel="author">Tanjug</a></address>
      <p>Prvog dana posete, Vučić će se sastati s predsednikom Grčke, a tom prilikom će biti održan i plenarni sastanak delegacija Srbije i Grčke, saopštila je Služba za saradnju sa medijima predsednika Republike.</p>
      <p>Istoga dana, gradonačelnik Atine Kostas Bakojani uručiće Vučiću Zlatnu medalju za zasluge grada Atine, nakon čega će predsednik Srbije imati sastanak sa brojnim istaknutim grčkim privrednicima.</p>
      <p>Drugog dana posete, predsednik će se sastati s premijerom Grčke Kirjakosom Micotakisom, sa kojim će kopredsedavati trećoj sednici Visokog saveta za saradnju Srbije i Grčke.</p>
      <figure>
        <img src="https://www.republika.rs/data/images/2019-09-24/116768_tan2019-9-24-0389185-1_iff.jpg?1575893491"/>
        <figcaption>Vučić i Micotakis<cite>Tanjug/Predsedništvo Srbije</cite></figcaption>
      </figure>
      <p>Vučić i Micotakis potpisaće Zajedničku deklaraciju o uspostavljanju strateškog partnerstva Srbije i Grčke.</p>
      <p>Nakon toga, biće potpisani i sporazumi značajni za saradnju dveju zemalja.<br/><br/>Tokom boravka u Atini planiran je i susret predsednika Vučića sa predsednikom Koalicije radikalne levice (SIRIZA) Aleksisom Ciprasom, kao i sa arhiepiskopom atinskim i sve Grčke Jeronimom II.<br/><br/>Očekuje se da će glavne teme razgovora u Atini biti bilateralne saradnja dve zemlje, ali i evropski put Srbije, i naravno kosovski problem.</p>
      <figure>
        <img src="https://www.republika.rs/data/images/2017-08-16/1797_aleksis01-tanjug-zoran-zestic_iff.jpg?1575893564"/>
        <figcaption>Aleksis Cipras<cite>Tanjug/AP</cite></figcaption>
      </figure>
      <p>Grčka je prijateljska zemlja, koja podržava evropski put Srbije i koja nije priznala jednostrano proglašenu nezavisnost Kosova.</p>
      <p>Srbija pridaje izuzetan značaj odnosima sa Grčkom, koji su zasnovani na čvrstom prijateljstvu, istorijski potvrđenoj bliskosti i solidarnosti dva naroda, poručio je, polovinom novembra, predsednik Vučić kada se sastao sa šefom grčke diplomatije Nikosom Dendijasom.<br/><br/>Srbija visoko ceni dosledan i principijelan stav Grčke o nepriznavanju jednostrano proglašene nezavisnosti Kosova.</p>
      <figure>
        <img src="https://www.republika.rs/data/images/2019-07-07/106883_jhghh_f.jpg?1575893530"/>
        <figcaption>
          <cite>youtube.com/Bloomberg Markets and Finance</cite>
        </figcaption>
      </figure>
      <p>Vučić je više puta rekao da visoko ceni aktivno angažovanje Grčke na ubrzanju procesa evrointegracija Srbije, kao i ostalih zemalja iz regiona.</p>
      <p>On je takođe istakao da je poseta šefa grčke diplomatije Beogradu u funkciji priprema za treći sastanak Visokog saveta za saradnju Srbije i Grčke.<br/><br/>Vučić je, takođe, izrazio očekivanje da će na predstojećem sastanku Visokog saveta biti potpisana Deklaracija o uspostavljanju strateškog partnerstva čime bi bio formalizovan najviši nivo saradnje između Srbije i Grčke.</p>
      <related>
        <h4>Pročitajte još:</h4>
        <a href="http://republika.rs/vesti/srbija/173751/saljemo-pomoc-oni-ovako-Rama-porucio-Vucicu-kada-cete-ziveti-samoobmani-slucaju-Racak"/>
        <a href="http://republika.rs/vesti/srbija/173745/Vucevic-Svima-biti-jasno-sta-istina-oko-Jovanjice"/>
        <a href="http://republika.rs/vesti/srbija/173582/Vucic-Milos-Vucevic-podnosi-prijavu-protiv-mene-mog-brata-zbog-Jovanjice"/>
        <a href="http://republika.rs/vesti/srbija/173567/Vucic-odgovorio-Kurtiju-Samo-jednu-metu-imaju-ovde-Pristini-mene"/>
      </related>
    </article>
  </body>
</html>