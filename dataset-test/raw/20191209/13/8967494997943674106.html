<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/-de-perfecte-collectie-grootste-priveverzameling-van-whisky-ter-wereld-gaat-onder-de-hamer~a68c9415/"/>
    <meta property="og:site_name" content="HLN"/>
    <meta property="article:published_time" content="2019-12-09T13:19:57+00:00"/>
    <meta property="og:title" content="‘De Perfecte Collectie’: grootste privéverzameling van whisky ter wereld gaat onder de hamer"/>
    <meta property="og:description" content="De grootste private verzameling van whisky, die bestaat uit meer dan 3.900 flessen, wordt volgend jaar geveild in de Schotse stad Perth. De veiling zou mogelijk 8 miljoen pond (9,5 miljoen euro) ku..."/>
  </head>
  <body>
    <article>
      <h1>‘De Perfecte Collectie’: grootste privéverzameling van whisky ter wereld gaat onder de hamer</h1>
      <address><time datetime="2019-12-09T13:19:57+00:00">09 Dec 2019, 13:19</time> by <a rel="author">ADN</a></address>
      <p>
        <b>De grootste private verzameling van whisky, die bestaat uit meer dan 3.900 flessen, wordt volgend jaar geveild in de Schotse stad Perth. De veiling zou mogelijk 8 miljoen pond (9,5 miljoen euro) kunnen opbrengen, verwacht het veilinghuis Whisky Auctioneer.</b>
      </p>
      <figure>
        <iframe data-src="https://twitter.com/Whisky_auction/status/1203995525890166784" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De collectie is qua waarde en hoeveelheid de belangrijkste die ooit in de openbare verkoop is geweest en wordt ‘De Perfecte Collectie’ genoemd.</p>
      <related>
        <h4>Lees ook</h4>
        <a href="https://www.hln.be/nieuws/buitenland/fles-whisky-geveild-voor-1-7-miljoen-euro~a54a9b63/"/>
      </related>
      <h3>Mr. Gooding’s Pub</h3>
      <p>Volgens de oprichter van het veilinghuis, Iain McClune, is de eigenaar van de verzameling Richard Gooding, een Amerikaanse zakenman uit Colorado die in 2014 overleed. Gooding heeft tientallen jaren gewerkt aan het creëren van ‘De Perfecte Collectie’ van whisky, waarbij hij geen middel onbeproefd liet door regelmatig met zijn piloot naar Schotland te reizen om te zoeken naar speciale flessen op veilingen en bij distilleerderijen.<br/><br/>Zijn familie besliste uiteindelijk om de collectie, die de verzamelaar bewaarde in een aparte kamer die hij ‘Mr. Gooding’s ‘Pub’ noemde, te laten veilen.</p>
      <figure>
        <img src="https://images1.persgroep.net/rcs/9nu3sFp6OT_GdUW79LeB2-IoOro/diocontent/162278547/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Tot voor kort was de collectie ondergebracht in 'Mr. Gooding's 'Pub', een speciale ruimte in zijn huis die speciaal ontworpen was om al zijn whisky's in hun glorie te tonen.<cite>© Whisky Auctioneer</cite></figcaption>
      </figure>
      <h3>Waardevolle flessen</h3>
      <p>De collectie bestaat uit enkele van de meest begeerde, waardevolle en zeldzame flessen van distilleerderijen als The Macallan, Bowmore en Springbank. Tot de verzameling behoort onder meer een Macallan 1926 Fine &amp; Rare 60 Year Old, een whisky die in oktober dit jaar het record brak van duurste whiksyfles ooit (ongeveer 1,7 miljoen euro).</p>
      <p>De veiling zal plaatsvinden van 7 tot 17 februari en van 10 tot 20 april 2020.</p>
      <figure>
        <img src="https://images0.persgroep.net/rcs/hFJNI_vQNJaa5Hyp-NouRy2kdl4/diocontent/162278675/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>De verzameling van wijlen Richard Gooding telt 3.900 flessen whisky.<cite>© Whisky Auctioneer</cite></figcaption>
      </figure>
    </article>
  </body>
</html>