<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2834258-kiiv-vidkrivae-sezon-novoricnorizdvanih-rozvag.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Київ “відкриває сезон” новорічно-різдвяних розваг"/>
    <meta property="og:description" content="У Києві розпочалися різноманітні активні та культурно-розважальні святкові події до новорічно-різдвяних свят."/>
  </head>
  <body>
    <article>
      <h1>Київ “відкриває сезон” новорічно-різдвяних розваг</h1>
      <h2>У Києві розпочалися різноманітні активні та культурно-розважальні святкові події до новорічно-різдвяних свят.</h2>
      <address>
        <time datetime="2019-12-09T13:56:00+00:00">09 Dec 2019, 13:56</time>
      </address>
      <p>Програма святкових заходів затверджена <a href="https://kyivcity.gov.ua/npa/pro_provedennya_zagalnomiskikh_novorichnikh_ta_rizdvyanikh_zakhodiv_u_misti_kiyevi_393112/">р</a><a href="https://kyivcity.gov.ua/npa/pro_provedennya_zagalnomiskikh_novorichnikh_ta_rizdvyanikh_zakhodiv_u_misti_kiyevi_393112/">озпорядженням КМДА № 2098</a>.</p>
      <p>"19 грудня, у День Святого Миколая, в усіх районах <a href="https://www.ukrinform.ua/tag-kiiv">Києва</a> урочисто засвітять новорічні ялинки. Кияни й гості столиці у грудні-січні зможуть відвідати різноманітні активні та культурно-розважальні святкові події", - йдеться у повідомленні.</p>
      <p>Зазначається, що на Софійській площі, де постане головна ялинка країни, вируватиме зимове казкове містечко "Чотири королівства", а на Контрактовій площі – етнічне містечко за кращими народними українськими традиціями. Щовихідних там триватимуть святкові концерти за участю популярних виконавців: зокрема: С.К.А.Й., ТМНК, Pianoboy, Kishe та багатьох інших.</p>
      <p>У парку Тараса Шевченка можна буде безкоштовно побувати одразу на двох локаціях: романтичній ковзанці й квест-фестивалі "Йоль: країна легенд". Біля Арки дружби народів відкриється молодіжний фестиваль спортивного, активного та музичного відпочинку.</p>
      <p>Зокрема, урочистості святам додасть хода волонтерів – помічників Святого Миколая і вуличне театральне дійство із костюмованими героями Borjomi Parade.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2830048-girki-pianoboy-ta-rizdvanij-ekspres-na-mikolaa-vidkriut-svatkove-mistecko-u-kievi.html">Гірки, Pianoboy та різдвяний експрес: на Миколая відкриють святкове містечко у Києві</a>
      </blockquote>
      <p>Прихильників сучасного мистецтва запрошують на масштабну експозицію "Всеукраїнська різдвяна виставка", яка представить картини, графічні роботи, скульптурні композиції, твори декоративно-прикладного мистецтва понад 400 українських художників з усіх куточків України.</p>
      <p>Детальніше ознайомитися з програмою заходів до новорічно-різдвяних свят можна на <a href="https://kyivcity.gov.ua/news/u_kiyevi_startuvali_zimovi_novorichno-rizdvyani_rozvagi__programa_svyatkuvan/">сайті КМДА</a>.</p>
    </article>
  </body>
</html>