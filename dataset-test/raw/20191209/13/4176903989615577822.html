<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/srbija/otkriven-spomenik-ruskom-arhitekti-nikolaju-krasnovu/"/>
    <meta property="og:site_name" content="Krstarica"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Otkriven spomenik ruskom arhitekti Nikolaju Krasnovu"/>
    <meta property="og:description" content="BEOGRAD - Spomenik Nikolaju Krasnovu, jednom od najznačajnijih ruskih arhitekata koji je svojim stvaralaštvom ostavio značajan trag u izgledu Beograda,"/>
  </head>
  <body>
    <article>
      <h1>Otkriven spomenik ruskom arhitekti Nikolaju Krasnovu</h1>
      <address><time datetime="2019-12-09T13:56:00+00:00">09 Dec 2019, 13:56</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/12/524246-750x430.jpg"/>
        <figcaption>Foto: Tanjug/Tanjug, video</figcaption>
      </figure>
      <p>BEOGRAD – Spomenik Nikolaju Krasnovu, jednom od najznačajnijih ruskih arhitekata koji je svojim stvaralaštvom ostavio značajan trag u izgledu Beograda, otkriven je danas u parku Mali Tašmajdan, u neposrednoj blizini Arhiva Srbije – jedne od zgrada koju je Krasnov projektovao.</p>
      <p>Spomenik su, na dan kada se navršava 80 godina od njegove smrti, otkrili ministar kulture i informisanja Vladan Vukosavljević, zamenik gradonačelnika Goran Vesić, ambasador Rusije u Srbiji Aleksandar Bocan-Harčenko i praunuk Krasnova Sem Smol.</p>
      <p>Ruski ambasador je zahvalio Vladi Srbije i Gradu Beogradu, a posebno Ministarstvu kulture i informisanja što je podignut spomenik, kako je dodao, izvanrednom arhitekti Krasnovu.</p>
      <p>„Nasleđe Krasnova u Rusiji i Srbiji je značajna, snažna karika koja dodatno povezuje naše narode i države u prijateljstvu, bratstvu i zajedničkoj saradnji“, rekao je Bocan-Harčenko.</p>
      <p>Dodao je da je Krasnov, kao i mnogi Rusi koji su došli u Srbiju, dao svoje umeće i stvaralaštvo.</p>
      <p>Pomoćnik gradonačelnika Andreja Mladenović je podsetio da su za danas u srpskoj prestonici planirana tri događaja posvećena Krasnovu, od kojih je prvi održan u Starom dvoru, gde je otvorena izložba o životu i delu ruskog arhitekte.</p>
      <p>„Krasnov danas ima svoju ulicu u Beogradu, ima svoju ploču i sa ovim spomenikom zaokružili smo vraćanje duga tom velikom čoveku, arhitketi i umetniku. Hvala mu na svemu što je učinio za naš grad“, rekao je Mladenović.</p>
      <p>Autor spomenika Krasnovu je vajar Nebojša Savović Nes, čiji je rad izabran na konkursu kao idejno rešenje za spomenik Krasnovu.</p>
      <p>Među delima koja se mogu svrstati u istoriju i bisere srpske arhitekture, a koje je projektovao arhitekta Krasnov, jesu, pred Arhiva Srbie, zgrada Ministarstva finansija, obnova Crkve Ružice na Kalemegdanu, unutrašnje uređenje Doma Narodne skupštine Srbije i druge značajne građevine.</p>
      <p>(Tanjug)</p>
    </article>
  </body>
</html>