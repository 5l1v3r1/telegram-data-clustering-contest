<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965122/%D8%B1%D8%A6%DB%8C%D8%B3%DB%8C-%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D8%AA%D8%AE%D9%84%D9%81%D8%A7%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A8%D9%87-%D9%85%D9%88%D9%82%D8%B9-%D9%88-%D9%85%D8%AA%D9%86%D8%A7%D8%B3%D8%A8-%D8%A8%D8%A7%D8%B4%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:42:00+00:00"/>
    <meta property="og:title" content="رئیسی: رسیدگی به تخلفات انتخاباتی به موقع و متناسب باشد"/>
    <meta property="og:description" content="آیت الله رئیسی با اعلام آمادگی دستگاه قضایی برای همکاری با مجریان و ناظران انتخابات، تاکید کرد: جرایم و تخلفات انتخاباتی باید در زمان وقوع آن مورد رسیدگی قرار گیرد، نه بعد از انتخابات."/>
  </head>
  <body>
    <article>
      <h1>رئیسی: رسیدگی به تخلفات انتخاباتی به موقع و متناسب باشد</h1>
      <address><time datetime="2019-12-09T13:42:00+00:00">09 Dec 2019, 13:42</time> by <a rel="author">پایگاه خبری تحلیلی فردا | Farda News</a></address>
      <p>
        <b>آیت الله رئیسی با اعلام آمادگی دستگاه قضایی برای همکاری با مجریان و ناظران انتخابات، تاکید کرد: جرایم و تخلفات انتخاباتی باید در زمان وقوع آن مورد رسیدگی قرار گیرد، نه بعد از انتخابات.</b>
      </p>
      <p>خبرگزاری میزان: به نقل از اداره کل روابط عمومی قوه قضاییه، آیت الله سیدابراهیم رئیسی در جلسه شورای عالی قوه قضاییه، یکی از افتخارات بزرگ نظام اسلامی را ابتنا و اتکا بر رای مردم دانست و تصریح کرد: اینکه امام راحل فرمودند «میزان رای ملت است»، یک سخن تشریفاتی و سیاسی نبود بلکه حقیقتا و در عمل به رای و نظر مردم اعتقاد داشتند. مقام معظم رهبری نیز به اعتماد عمومی و باور به مردم به نظام، اعتقاد دارند و این متفاوت از بسیاری نگاه‌های سیاسی است که در دنیا به صورت مقطعی به مردم توجه می‌کنند و در میتینگ‌های سیاسی از مردم سخن می‌گویند، اما بعد از رقابت‌های سیاسی و انتخاباتی، مردم را فراموش می‌کنند.</p>
      <p>رئیس قوه قضاییه، انتخابات را از جلوه‌های مهم توجه به رای مردم دانست و ادامه داد: انتخابات در کشور ما از نظر ظاهری تفاوتی با انتخابات در سایر نقاط دنیا ندارد، اما از نظر ماهیت، تفاوتی اساسی دارد و این تفاوت در «تکلیف مداری» است. اساس اینکه کسی خود را در معرض رای مردم قرار می‌دهد و کسی که رای می‌دهد باید بر مبنای تکلیف باشد. تکلیف مداری، محور ماهیت و سیرت انتخابات در کشور ماست. البته شکل و صورت انتخابات اشکالاتی دارد که باید رفع شود و از جمله موضوعاتی است که باید در مجموعه الگو‌های اسلامی - ایرانی پیشرفت، مورد توجه باشد و یک شکل متناسب با این الگو‌ها برای آن تدوین شود.</p>
      <p>آیت الله رئیسی با بیان اینکه مجریان، ناظران، کاندیدا‌ها و همه مردم باید قانون انتخابات را مبنای عملکرد خود قرار دهند، افزود: باید از شعاری عمل کردن، سیاه نمایی، تخریب، اقدامات خلاف اخلاق و قانون و هر اقدامی که نوعی دوگانه سازی در جامعه و برخورد ناجوانمردانه به جای برخورد منصفانه و عادلانه به شمار می‌آید، پرهیز شود. بر این اساس مجریان، ناظران و عموم مردم که ناظران همیشگی هستند، باید به خوبی نظارت داشته باشند که اگر تخلفی صورت گرفت، فورا به وزارت کشور، شورای نگهبان و حسب مورد به دستگاه قضایی اعلام کنند.</p>
      <p>رئیس قوه قضایه تاکید کرد: رسیدگی به تخلفات انتخاباتی باید به موقع و متناسب باشد و اقدام در خصوص این تخلفات بعد از برگزاری انتخابات، فایده‌ای ندارد. هر تخلف در هر زمانی که رخ داد باید همان موقع با آن برخورد شود. در ستاد پیشگیری از جرایم و تخلفات انتخاباتی نیز این موضوعات را پیش بینی کرده ایم. از همکاران خود در دستگاه قضایی می‌خواهم که ضمن همکاری با مجریان و ناظران، نسبت به رسیدگی به تخلفات انتخاباتی در زمان خود اقدام کنند.</p>
      <p>آیت الله رئیسی ابراز امیدواری کرد که با عمل به قانون، انتخابات خوبی با حضور مردم برگزار شود و نمایندگانی شایسته قانون گذاری انتخاب شوند تا گامی به سمت قانونگذاری بهتر و ایجاد مجلسی در تراز شورای اسلامی مرتبط با نظام مقدس جمهوری اسلامی برداریم.</p>
      <p>رئیس قوه قضاییه، در ادامه با اشاره به فصل تصویب بودجه در مجلس شورای اسلامی اظهار کرد: محوری‌ترین نکته‌ای که باید در این زمینه مورد توجه باشد، توجه به معیشت قشر محروم جامعه است. در همه تصمیم سازی‌ها و تصمیم گیری‌ها و با توجه به جنگ اقتصادی و مشکلات موجود باید توجه ویژه به این قشر وجود داشته باشد.</p>
      <p>آیت الله رئیسی با اشاره به آزادی دکتر مسعود سلیمانی دانشمند ایرانی از زندان‌های آمریکا با همکاری دولت، وزارت امور خارجه و قوه قضاییه، اقدام آمریکایی‌ها را کاری بسیار زشت و «دانشمندربایی» توصیف کرد و گفت: این کار زشت آمریکا در ربودن یک دانشمند باید مورد سرزنش دولت‌ها و نهاد‌های مدعی دفاع از حقوق بشر و همه کسانی باشد که به نوعی دغدغه‌های حقوق بشری دارند.</p>
      <p>براساس این گزارش، دادستان کل کشور نیز در این جلسه بر اقدام قوه قضاییه در جهت اجرای دستور اخیر مقام معظم رهبری مبنی بر تقویت شبکه ملی اطلاعات تاکید کرد.</p>
      <p>همچنین رئیس سازمان زندان‌ها در اجرای رهنمود و مصوبه رئیس قوه قضاییه در سفر استان اصفهان در مورد رسیدگی به وضعیت زندانیان اعلام نمود از روز گذشته هیئتی متشکل از نمایندگان سازمان زندان‌ها و دادگستری استان اصفهان مامور شده اند که در یک مرحله وضعیت تمامی زندانیان موجود را بررسی و زمینه اجرای دقیق تدابیر ابلاغی را فراهم نمایند.</p>
    </article>
  </body>
</html>