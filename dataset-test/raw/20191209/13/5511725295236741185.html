<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/swedbank-grupa-reorganize-vadibas-sastavu-amatu-atstajusi-baltijas-segmenta-vaditaja.d?id=51707467"/>
    <meta property="og:site_name" content="DELFI"/>
    <meta property="article:published_time" content="2019-12-09T13:51:32+00:00"/>
    <meta property="og:title" content="'Swedbank' grupa reorganizē vadības sastāvu; amatu atstājusi Baltijas segmenta vadītāja "/>
    <meta property="og:description" content="Zviedrijas &quot;Swedbank&quot; grupa reorganizējusi vadības struktūru, kā arī atbrīvojusi no amatiem galveno risku pārvaldnieci un Baltijas segmenta vadītāju."/>
  </head>
  <body>
    <article>
      <h1>'Swedbank' grupa reorganizē vadības sastāvu; amatu atstājusi Baltijas segmenta vadītāja </h1>
      <address><time datetime="2019-12-09T13:51:32+00:00">09 Dec 2019, 13:51</time> by <a rel="author">LETA</a></address>
      <p>
        <b><a href="https://www.delfi.lv/temas/zviedrija">Zviedrijas</a> "<a href="https://www.delfi.lv/temas/swedbank">Swedbank</a>" grupa reorganizējusi vadības struktūru, kā arī atbrīvojusi no amatiem galveno risku pārvaldnieci un Baltijas segmenta vadītāju.</b>
      </p>
      <p>Grupas vadības amatpersonu skaits reorganizācijā samazināts no 17 līdz 14, paziņojusi banka.</p>
      <p>Amatus atstās "Swedbank" grupas galvenā risku pārvaldniece Helo Meigasa, kura bija vienīgā <a href="https://www.delfi.lv/temas/igaunija">Igaunijas</a> pārstāve grupas vadībā, un "Swedbank" darbības Baltijas valstīs vadītāja Šarlote Elsnica.</p>
      <p>No pirmdienas galvenā risku pārvaldnieka pienākumu izpildītāja ir Gunilla Domeija-Hallrosa, bet "Swedbank" darbības vadītāja Baltijas valstīs pienākumu izpildītājs ir Jons Lidefelts. "Swedbank" grupa ir sākusi meklēt kandidātus šiem amatiem.</p>
      <p>Nākamā gada pirmajā ceturksnī darbu "Swedbank" atstās arī grupas Kreditēšanas un maksājumu nodaļas vadītājs Leifs Karlsons, jo tiks veidota vienota bankas produktu nodaļa.</p>
      <p>Tāpat skaidras naudas pārvaldības "Swedbank Pay" un maksājumu infrastruktūras funkcijas tiks integrētas Lielo korporāciju un institūciju nodaļā.</p>
      <p>Tiks veidota jauna Grupas finanšu produktu un konsultāciju nodaļa, kuras mērķis būs stiprināt bankas spēju konsultēt klientus plašā spektrā gan par noguldījumu un apdrošināšanas, gan aizdevumu produktiem.</p>
      <p>"Swedbank" apvienos grupas Informācijas tehnoloģiju un Digitālo nodaļu, lai paātrinātu digitālo pakalpojumu ieviešanu.</p>
      <p>Savukārt aprīlī izveidotās Finanšu noziegumu novēršanas nodaļas vadītājs tagad atrodas tiešā bankas vadītāja pakļautībā.</p>
      <p>Jau ziņots, ka Zviedrijas sabiedriskā televīzija SVT vēstījusi par aizdomām, ka starp "<a href="https://www.delfi.lv/temas/danske-bank">Danske Bank</a>" un "Swedbank" Baltijas struktūrvienībām laikā no 2007. līdz 2015. gadam plašā apmērā un sistemātiski notikuši aizdomīgi pārskaitījumi, kuru kopējā summa sasniegusi vismaz 40 miljardus Zviedrijas kronu (3,7 miljardi eiro). Aptuveni 50 klientu skaitā bijušas ārzonas kompānijas un korporatīvie klienti, kas neveic reālu uzņēmējdarbību.</p>
      <p>Martā "Swedbank" grupas uzraudzības padome atbrīvoja no amata bankas prezidenti Birgiti Bonnesenu, bet aprīlī atkāpās padomes priekšsēdētājs Larss Idemarks. Jūnijā amatu atstāja arī bankas padomes loceklis Prīts Perenss, kurš no 2008. līdz 2014.gadam vadīja Igaunijas "Swedbank".</p>
      <p>Saistībā ar skandālu "Swedbank" Igaunijā no darba atbrīvojusi trīs augsta ranga amatpersonas.</p>
      <figure>
        <a href="http://www.leta.lv/">
          <img src="https://g3.delphi.lv/images/pix/file46510605_leta-logo-pilnkrasu.jpg"/>
        </a>
      </figure>
      <p>
        <a href="https://www.delfi.lv/bizness/bankas_un_finanses/swedbank-grupa-reorganize-vadibas-sastavu-amatu-atstajusi-baltijas-segmenta-vaditaja.d?id=51707467&amp;com=1&amp;reg=1">1</a>
      </p>
      <related>
        <h4>Lasi vēl</h4>
        <a href="https://www.delfi.lv/bizness/pasaule/krievijas-eksministrs-caur-igaunijas-swedbank-uz-arzonam-parskaitijis-simtiem-miljonus-eiro.d?id=51654187"/>
        <a href="https://www.delfi.lv/bizness/bankas_un_finanses/igaunijas-finansu-uzraugs-izbeidz-lietu-pret-swedbank-lai-atbalstitu-kriminalprocesu.d?id=51649495"/>
        <a href="https://www.delfi.lv/bizness/bankas_un_finanses/caur-igaunijas-seb-banku-izpludusi-26-miljardi-eiro-aizdomigu-lidzeklu.d?id=51672579"/>
      </related>
    </article>
  </body>
</html>