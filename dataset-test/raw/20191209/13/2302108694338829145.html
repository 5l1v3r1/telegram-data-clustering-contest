<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/guvernul-lui-viktor-orban-a-inaintat-un-proiect-de-lege-care-sporeste-controlul-asupra-teatrelor-actorii-si-publicul-protesteaza.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T13:57:15+00:00"/>
    <meta property="og:title" content="Guvernul lui Viktor Orban a înaintat un proiect de lege care sporeşte controlul asupra teatrelor / Actorii și publicul protestează"/>
    <meta property="og:description" content="Guvernul ungar a înaintat luni în parlament un plan pentru întărirea controlului asupra teatrelor, o decizie care a declanşat proteste din partea"/>
  </head>
  <body>
    <article>
      <h1> Guvernul lui Viktor Orban a înaintat un proiect de lege care sporeşte controlul asupra teatrelor / Actorii și publicul protestează </h1>
      <address><time datetime="2019-12-09T13:57:15+00:00">09 Dec 2019, 13:57</time> by <a rel="author">Redacția</a></address>
      <p>Guvernul ungar a înaintat luni în parlament un plan pentru întărirea controlului asupra teatrelor, o decizie care a declanşat proteste din partea actorilor şi a publicului, care consideră că libertatea artistică este ameninţată, relatează Reuters, preluată de Agerpres.</p>
      <p>Partidul de guvernământ Fidesz, al premierului naţionalist Viktor Orban, vrea ca proiectul de lege să fie adoptat în această săptămână, prin procedură accelerată.</p>
      <p>O petiţie publică prin care li se cere parlamentarilor să respingă proiectul de lege a adunat peste 47.700 de semnături până luni după-amiază. Actorii au citit cu voce tare petiţia în mai multe teatre în weekend.</p>
      <p>Într-un video distribuit pe Facebook, importanţi actori şi directori de teatru din Ungaria atrag atenţia că acest plan aminteşte de perioada comunistă, când statul controla majoritatea aspectelor societăţii.</p>
      <p>Mii de artişti, simpli cetăţeni şi primarul liberal al Budapestei erau aşteptaţi luni seară la un protest în capitala Ungariei împotriva proiectului de lege, despre care spun că ar putea submina independenţa teatrului.</p>
      <p>
        <b>Conform textului proiectului de lege, publicat pe site-ul parlamentului şi pe care guvernul l-a mai relaxat faţă de versiunea iniţială apărută vineri în spaţiul public, va fi creat un nou Consiliu Naţional al Culturii care va fi responsabil de o „direcţie strategică unificată a diferitelor segmente ale culturii”.</b>
      </p>
      <p>Documentul susţine că organizaţiile culturale ar trebui „să apere activ interesele de prosperitate şi dezvoltare ale naţiunii”.</p>
      <p>Ministrul ungar pentru resurse umane, care supervizează cultura, ar avea un cuvânt de spus în numirea directorilor de teatru la instituţiile finanţate în comun de stat şi de municipalităţi.</p>
      <p>Ministrul şi oficialii locali vor trebui să semneze un acord pentru definirea operaţiunii comune a teatrului, inclusiv cum să fie numit directorul acestuia, dar această înţelegere „trebuie să garanteze libertatea artistică a teatrului”, se arată în proiectul de lege.</p>
      <p>
        <b>De când Viktor Orban a venit la putere în 2010, comentează Reuters, partidul său de dreapta Fidesz a modificat Constituţia Ungariei, a preluat controlul asupra media de stat, iar oameni de afaceri apropiaţi de premier şi de partid şi-au construit imperii.</b>
      </p>
      <p>După ce a câştigat alegerile din 2018, a treia sa victorie consecutivă, Orban a spus că a obţinut un „mandat pentru a construi o nouă eră”.</p>
      <p>Un purtător de cuvânt al guvernului a declarat vineri pentru Reuters că un recent caz de hărţuire sexuală la un teatru din Budapesta a făcut aceste schimbări necesare, în contextul în care guvernul nu are în prezent nicio putere de a-l demite pe directorul instituţiei vizate.</p>
    </article>
  </body>
</html>