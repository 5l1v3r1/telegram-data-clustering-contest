<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/sport/proshchavai-nash-dopinhovyi-mishka-wada-vidstoronylo-rosiiu-vid-dvokh-nastupnykh-olimpiiskykh-ihor-ta-chs-iz-futbolu-204324.html"/>
    <meta property="og:site_name" content="5 канал"/>
    <meta property="article:published_time" content="2019-12-09T13:34:00+00:00"/>
    <meta property="og:title" content="WADA відсторонило Росію від двох наступних Олімпійських ігор та ЧС із футболу"/>
    <meta property="og:description" content="Російські спортсмени й надалі зможуть брати участь в Олімпійських іграх 2020 року в Токіо, якщо доведуть, що вони не причетні до вживання допінгу"/>
  </head>
  <body>
    <article>
      <h1>WADA відсторонило Росію від двох наступних Олімпійських ігор та ЧС із футболу</h1>
      <address>
        <time datetime="2019-12-09T13:34:00+00:00">09 Dec 2019, 13:34</time>
      </address>
      <p>Всесвітнє допінгове агентство (WADA) відсторонило Російську Федерацію від двох наступних Олімпійських ігор та від усіх міжнародних змагань на чотири роки. Про таке повідомляє "<a href="https://www.rbc.ua/ukr/news/wada-otstranilo-rossiyu-dvuh-sleduyushchih-1575887166.html">РБК-Україна</a>" з посиланням на AFP та The Independent.</p>
      <p>Слід зазначити, що на сьогоднішньому засіданні виконком WADA прийняв рекомендацію Атлетичного комітету, який наполягав на позбавленні Росії права брати участь у великих міжнародних спортивних заходах, у число яких входять Олімпіади і чемпіонати світу.</p>
      <p>WADA вжила відповідних заходів проти Росії через те, що російська влада втрутилася в базу даних московської лабораторії, щоб приховати сотні потенційних випадків допінгу.</p>
      <p>Однак російські спортсмени й надалі зможуть брати участь в Олімпійських іграх 2020 року в Токіо, якщо доведуть, що вони не причетні до вживання допінгу. У такому випадку вони зможуть змагатися під нейтральним прапором і без державного гімну Росії.</p>
      <p>Крім того, національна футбольна збірна Росії не буде допущена до участі в Чемпіонаті світу з футболу в Катарі в 2022 році в будь-якій формі, якщо тільки Москва не виграє апеляцію на це рішення.</p>
      <blockquote>Нагадаємо, раніше Міжнародний олімпійський комітет уже грозився <a href="https://www.5.ua/sport/mok-pryhrozyv-vidstoronyty-rf-vid-olimpiady2020-stala-vidoma-prychyna-182552.html">відсторонити РФ від Олімпіади-2020</a>.</blockquote>
    </article>
  </body>
</html>