<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813578/%D8%B4%D8%B1%D8%B7-%D8%AC%D8%A7%DB%8C%DA%AF%D8%B2%DB%8C%D9%86%DB%8C-%D9%88%D8%A7%D9%84%DB%8C%D8%A8%D8%A7%D9%84-%D8%A7%DB%8C%D8%B1%D8%A7%D9%86-%D8%A8%D9%87-%D8%AC%D8%A7%DB%8C-%D8%B1%D9%88%D8%B3%DB%8C%D9%87-%D8%AF%D8%B1-%D8%A7%D9%84%D9%85%D9%BE%DB%8C%DA%A9-%D8%AA%D9%88%DA%A9%DB%8C%D9%88"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:02:03+00:00"/>
    <meta property="og:title" content="شرط جایگزینی والیبال ایران به جای روسیه در المپیک توکیو"/>
    <meta property="og:description" content="رییس فدراسیون والیبال در مورد شرط جایگزینی تیم‌ملی والیبال ایران به جای روسیه در رقابت‌های المپیک ۲۰۲۰ توکیو توضیح داد."/>
  </head>
  <body>
    <article>
      <h6 class="kicker">داورزنی در گفت‌وگو با ایسنا اعلام کرد:</h6>
      <h1>شرط جایگزینی والیبال ایران به جای روسیه در المپیک توکیو</h1>
      <address><time datetime="2019-12-09T13:02:03+00:00">09 Dec 2019, 13:02</time> by <a rel="author">نیما علیپور</a></address>
      <p>رییس فدراسیون والیبال در مورد شرط جایگزینی تیم‌ملی والیبال ایران به جای روسیه در رقابت‌های المپیک ۲۰۲۰ توکیو توضیح داد.</p>
      <p>به گزارش ایسنا، تیم ملی والیبال ایران در رقابت‌های انتخابی المپیک پس از روسیه در رده دوم ایستاد و از صعود مستقیم به المپیک ۲۰۲۰ توکیو بازماند، حال با توجه به اینکه ورزش روسیه از سوی آژانس ضددوپینگ به مدت برای چهار سال از حضور در تمامی رقابت‌های ورزشی از جمله رقابت‌های المپیک ۲۰۲۰ توکیو محروم شده،  این سوال مطرح است که آیا تیم ملی والیبال ایران جایگزین روسیه در رقابت‌های المپیک پیش رو خواهد شد؟</p>
      <p><b>محمدرضا داورزنی در گفت‌وگو با ایسنا، </b>در این رابطه توضیح داد: ورزش روسیه تا ۲۱ روز فرصت اعتراض دارد و اگر حکم قطعی شود و ورزشکاران و تیم‌ها با پرچم IOC شرکت نکنند، ایران جایگزین تیم ملی والیبال روسیه می‌شود، اما هنوز این مسئله قطعی نیست.</p>
      <p>گفتنی است ساعاتی آژانس ضددوپینگ محرومیت سنگینی برای ورزش روسیه اعمال و تمامی تیم‌های این کشور حق حضور در هیچ رقابت بین‌المللی را برای چهار سال ندارند و به این ترتیب روسیه در جام جهانی دوره بعد یعنی قطر و نیز المپیک تابستانی ۲۰۲۰ توکیو و المپیک زمستانی ۲۰۲۲ پکن غایب خواهد بود.</p>
      <p>آژانس جهانی ضددوپینگ، روسیه را متهم به تغییر اطلاعات این نهاد کرده است و به این ترتیب تا چهار سال تمامی ورزشکاران این کشور حق حضور در هیچ رقابتی را ندارند. خبرگزاری تاس نیز نوشت ورزشکاران این کشور زیر پرچم روسیه نمی‌توانند در المپیک توکیو رقابت کنند.</p>
      <p>کمیته‌ای در نهاد بین‌المللی مبارزه با دوپینگ دریافته است که مقام‌های روسیه اطلاعات آزمایش‌های مثبت دوپینگ را از اسناد حذف کرده‌اند، این تحقیقات در ادامه رسوایی بزرگی است که سال ۲۰۱۵ از دوپینگ سازمان یافته و با حمایت دولت پرده برمی‌داشت.</p>
      <p>انتهای پیام</p>
    </article>
  </body>
</html>