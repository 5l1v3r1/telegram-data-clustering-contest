<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/907172/preud-homme-zorgt-voor-ontzetting-in-belgi-ik-wil-rood-trekken-voor-hem-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-12-09T13:53:00+00:00"/>
    <meta property="og:title" content="Verbijstering in België door Preud'homme: 'Schandalig, hoe kan je dit goedpraten'"/>
    <meta property="og:description" content="Michel Preud'homme heeft voor ontzetting gezorgd in België. Standard Luik kreeg zondag in de uitwedstrijd tegen Royal Excel Moeskroen (2-2) twee rode kaarten, maar de trainer nam het na afloop op voor 'daders' Paul-José Mpoku en Mehdi Carcela. De twee aanvallers van Standard Luik gingen zwaar over de schreef, maar Preud'homme vond het allemaal wel meevallen. &quot;Dat zijn aanvallers die gefrustreerd waren, omdat ze in de omschakeling elke keer neergehaald werden&quot;, reageert de Standard-trainer tegenover Sporza."/>
  </head>
  <body>
    <article>
      <h1>Verbijstering in België door Preud'homme: 'Schandalig, hoe kan je dit goedpraten'</h1>
      <address>
        <time datetime="2019-12-09T13:53:00+00:00">09 Dec 2019, 13:53</time>
      </address>
      <p>
        <b>Michel Preud'homme heeft voor ontzetting gezorgd in België. Standard Luik kreeg zondag in de uitwedstrijd tegen Royal Excel Moeskroen (2-2) twee rode kaarten, maar de trainer nam het na afloop op voor 'daders' Paul-José Mpoku en Mehdi Carcela.</b>
      </p>
      <p>De twee aanvallers van Standard Luik gingen zwaar over de schreef, maar Preud'homme vond het allemaal wel meevallen. "Dat zijn aanvallers die gefrustreerd waren, omdat ze in de omschakeling elke keer neergehaald werden", reageert de Standard-trainer tegenover <i>Sporza</i>.</p>
      <p>"Pas na tien keer kwam daar een gele kaart voor. Dat zie je elke week op onze velden. In Europa krijg je automatisch geel. Wij kunnen natuurlijk slimmer en beter zijn, maar moeten de anderen dat dan niet doen? Moeten zij niet wat positiever spelen? Het zou mooier zijn als je twee ploegen hebt die willen voetballen."</p>
      <p>Oud-scheidsrechter Serge Gumienny spreekt in <i>Het Belang van Limburg</i> schande van de uitspraken van Preud'homme. "Ik wil rood trekken voor Preud'homme", zegt hij. "Hoe kan je dergelijke schandalige overtredingen proberen goed te praten? Deze gevaarlijke overtredingen moeten uit ons voetbal."</p>
    </article>
  </body>
</html>