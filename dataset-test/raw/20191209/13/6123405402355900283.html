<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/roma/vendo-roma-per-farci-un-b-b-la-prossima-generazione-vivra-in-periferia-641793.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Vendo Roma per farci un b&amp;b. La prossima generazione vivrà in periferia"/>
    <meta property="og:description" content="Ecco come Roma si è trasformata in un gigantesco bed and breakfast. Fenomeno &quot;turistificazione&quot;: i residenti scappano dal Centro storico"/>
  </head>
  <body>
    <article>
      <h1>Vendo Roma per farci un b&amp;b. La prossima generazione vivrà in periferia</h1>
      <h2>Ecco come Roma si è trasformata in un gigantesco bed and breakfast. Fenomeno "turistificazione": i residenti scappano dal Centro storico</h2>
      <address>
        <time datetime="2019-12-09T13:56:00+00:00">09 Dec 2019, 13:56</time>
      </address>
      <p>
        <a href="http://www.affaritaliani.it/roma/vendo-roma-per-farci-un-b-b-la-prossima-generazione-vivra-in-periferia-641793_mm_496090_mmc_1.html">Guarda la gallery</a>
      </p>
      <p>
        <i>di Federico Bosi</i>
      </p>
      <h3>La prossima generazione di romani, non vivrà a Roma. Il trend sulla trasformazione del Centro storico è inesorabile: 14.000 gli alloggi disponibili per i turisti su Airbnb; 9.600 gli appartamenti in locazione tradizionale di cui 1.200 all'interno del centro storico, 7.200 all'interno del Raccordo, 3.600 con canoni sotto gli 800€, 2.200 sopra i 1.500€ 5.300 con 3 o più locali (ma tanto chi fa più figli).</h3>
      <p> </p>
      <p>Ecco come Roma si è trasformata in un gigantesco bed and breakfast e a denunciare la desertificazione del centro, il turismo low cost e l'impoverimento sociale della città è il gruppo social Fb Sos patrimonio artistico che ha realizzano una straordinaria mappa dell'impoverimento immobiliare. La sintesi è feroce. Chi ha un appartamento tra le Mura Aureliane lo mette a reddito trasformandolo in un b&amp;b e la somma stavolta fa il totale: i 30 mila alloggi turistici offrono qualcosa come 110 mila posti letto un numero decisamente superiore all'offerta alberghiera.</p>
      <p>Ma il dato che risalta maggiormente è che l'aumento di alloggi turistici non ha intenzione di fermarsi: il tasso di crescita annuale è di circa l'8%. In pratica se a fine 2019 a Roma ci sono 30mila alloggi, a fine 2020 saranno più di 32mila, nel 2021 35mila e così via.</p>
      <figure>
        <img src="http://www.affaritaliani.it/static/upl2019/affi/affitti-roma-vert.jpg"/>
      </figure>
      <p>Le camere e gli appartamenti presenti su Airbnb sono poi divisi per quartieri, con una maggiore, e ovvia, concentrazione nelle zone più centrali. Circa la metà degli alloggi sono nel solo I Municipio (15.000), seguito a distanza da VII (2.500), II (2.300), XIII (2.000), XII (1.500) e V (1.200). La classifica al contrario vede invece in testa il VI (248), IX (391) e III (470) Municipio. Andando nel dettaglio delle zone urbanistiche, il maggior numero di alloggi si trova nel Centro storico (4.200), all'Esquilino (3.800), a Trastevere (1.840) e intorno al Vaticano. Ma sono degne di nota anche alcune zone della periferia storica ben collegate con il Centro e con la stazione Termini come il Pigneto, Tuscolano, Nomentano che rischiano di svuotarsi di residenti e subire le trasformazioni associate al neologismo “turistificazione”.</p>
      <p>Ed è proprio il fenomeno della turistificazione che sta spingendo sempre più i romani residenti nel Centro storico a spostarsi in periferia. Per stimare l’impatto in termini di turistificazione e riduzione degli abitanti, mapparooma.info ha considerato il rapporto tra posti letto offerti su Airbnb ed residenti: al Centro storico è del 72% (e se si aggiungono anche gli alberghi il rapporto sale al 112%), a Trastevere, Celio, XX settembre, Esquilino e Prati è del 40-50%, poiché ad ogni due residenti stabili corrisponde circa un posto letto su Airbnb (se si aggiungono gli alberghi, all’Esquilino il rapporto diventa del 240%). Inoltre tra il 2001 ed il 2011 in I Municipio i residenti sono scesi del 6% mentre nel VI (Casilina, Torre Angela) è aumentata del 18,2% e nel X (Ostia) del 20,8%.</p>
      <p>E dove i turisti preferiscono prendere in affitto un alloggio? Elevati tassi di utilizzo degli alloggi, ossia i giorni in cui risultano occupati nel corso dell’anno, sono stimati al centro (54% nel I Municipio) ma anche nei quartieri limitrofi, e persino nella periferia storica: tasso superiore al 45% a Ostiense, San Lorenzo, Aurelio Sud e Nord, Tuscolano Nord, Appio e Torpignattara. Più in periferia l’utilizzo si riduce drasticamente: la presenza di alloggi è qui evidentemente “guidata dall’offerta”, ovvero dal tentativo di affittare la propria casa su Airbnb per guadagnarci qualcosa, più che da una effettiva domanda, a parte alcune eccezioni poco significative.</p>
    </article>
  </body>
</html>