<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793377/%D8%B1%D8%A7%D9%87-%D8%AD%D9%84-%D9%86%D8%B8%D8%A7%D9%85%DB%8C-%D8%AF%D8%B1%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D9%85%D8%AA%D8%B5%D9%88%D8%B1-%D9%86%DB%8C%D8%B3%D8%AA-%D8%A2%D9%85%D8%A7%D8%AF%D9%87-%DA%A9%D9%85%DA%A9-%D8%A8%D9%87-%D9%85%D8%B1%D8%AF%D9%85-%D8%A7%D9%81%D8%BA%D8%A7%D9%86-%D9%87%D8%B3%D8%AA%DB%8C%D9%85"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:11:06+00:00"/>
    <meta property="og:title" content="ظریف در کنفرانس قلب آسیا: راه حل نظامی درافغانستان متصور نیست/آماده کمک به مردم افغان هستیم"/>
    <meta property="og:description" content="وزیر امور خارجه با بیان اینکه حضور نیروهای خارجی هیچگاه ثبات را برای منطقه ما به ارمغان نیاورده است، گفت: هیچ راه حل نظامی در افغانستان متصور نیست."/>
  </head>
  <body>
    <article>
      <h1>ظریف در کنفرانس قلب آسیا: راه حل نظامی درافغانستان متصور نیست/آماده کمک به مردم افغان هستیم</h1>
      <address><time datetime="2019-12-09T13:11:06+00:00">09 Dec 2019, 13:11</time> by <a rel="author" href="https://www.mehrnews.com/archive?jr=833" target="_blank">محسن احدی</a></address>
      <p>به گزارش <a href="https://www.mehrnews.com/">خبرگزاری مهر</a>، محمدجواد ظریف وزیر امور خارجه بعدازظهر امروز (دوشنبه) در سخنرانی خود برای کنفرانس کشورهای قلب آسیا اظهار داشت: ما انتخابات پارلمانی سال ۲۰۱۸ و انتخابات ریاست جمهوری سال ۲۰۱۹ افغانستان را به عنوان گام هایی اساسی در چارچوب قانون اساسی آن کشور تلقی می کنیم.</p>
      <p>وی ادامه داد: ما از دوستان افغانستانی خود قویا می خواهیم اختلافات را کنار بگذارند و به حفظ وحدت این کشور و نیز اجرای ترتیبات مصرح در قانون اساسی افغانستان به عنوان امری قطعی و اجتناب ناپذیر توجه ویژه مبذول دارند</p>
      <p>وزیر امور خارجه گفت: هیچ راه حل نظامی در افغانستان متصور نیست. حضور نیروهای خارجی هیچ گاه ثبات را برای منطقه ما به ارمغان نیاورده بلکه سوابق نشان می دهد حتی منجر به ایجاد بستری برای جذب عناصر افراطی شده است. اعلام یک جدول زمانی برای خروج مسئولانه نیروهای خارجی از افغانستان می تواند زمینه لازم را برای دولت افغانستان به منظور برقراری فرایند صلح و آشتی در سطح ملی آماده کند.  </p>
      <p>ظریف افزود: در این رابطه، ما از فرایند صلح افغان-افغان تحت مالکیت و هدایت افغانستانی ها با مشارکت تمامی گروه ها و جناح های سیاسی از جمله طالبان با مرکزیت دولت کابل حمایت می کنیم. شفافیت و فراگیری کلید هرگونه موفقیت در این زمینه است. ما همچنین تمامی طرفین ذیربط را تشویق می کنیم تا در گفتگوی ملی مستقل شرکت و اختلافات خود را از طریق تعامل و مذاکرات سازنده برطرف کنند.</p>
      <p>وی تصریح کرد: ما همچنین می بایست از هر وسیله ای که در اختیارمان است برای تسهیل فرایند صلح در راستای حفظ دستاوردهای کنفرانس ۲۰۰۱ بُن (Bonn 2001) و به ویژه در چارچوب قانون اساسی جمهوری اسلامی افغانستان به عنوان پایه ای محکم برای رسیدن به هرگونه راه حل سیاسی استفاده کنیم.</p>
      <p>رئیس دستگاه دیپلماسی اضافه کرد: توجه به دیدگاه های کشورهای همسایه و درنظر گرفتن نگرانی های مشروع آنها در طول چنین فرایندی منجر به حمایت قوی تر منطقه ای از توافق نامه صلح خواهد شد. ما معتقدیم که سازمان ملل می تواند نقشی فعال در گردهم آوری گروه های داخلی و نیز شرکای بین المللی دولت افغانستان زیر یک چتر برای تسهیل چنین فرایندی ایفا کند.  </p>
      <p>ظریف عنوان کرد: نمی بایست تهدید روزافزون داعش در افغانستان که منجر به خون ریزی بیشتر و گسترش تمایلات خطرناک فرقه ای شده را فراموش کرد. خطرناک تر از آن این است که داعش گروه های مسلح محلی را در رقابت برای جذب نیرو و حامی به افراط و تندروی کشانده است.</p>
      <p>وی ادامه داد: همانگونه که هیچ کس از ایجاد و حمایت داعش و دیگر گروه های افراطی در سوریه و عراق منفعتی کسب نکرد، از گسترش آن در افغانستان و آسیای مرکزی هم سودی نصیب آنها نخواهد شد. این روند دهشتناک می بایست پیش از رسیدن به فاجعه بزرگ متوقف شود. ما قویا معتقدیم که نیاز به تشکیل یک جبهه متحد علیه داعش و سپس مبارزه قدرتمند با آن داریم.    </p>
      <p>وزیر امور خارجه گفت: افغانستان از لحاظ منابع طبیعی، کشوری غنی و دارای ظرفیت های فراوان است. متاسفانه، مردم آن کشور از چنین ثروت بالقوه ای محروم شده اند. با فقر و توسعه نیافتگی هیچگاه نمی توان انتظار موفقیت کامل در مبارزه با تروریسم، مواد مخدر و جرایم سازمان یافته داشت.  </p>
      <p>ظریف خاطرنشان کرد: ایران در حال ساخت سومین قطعه خط آهن خواف-هرات است که افغانستان را به شبکه راه آهن ما و از آن طریق به کل منطقه و اروپا متصل می کند. این به تجار و کارآفرینان افغانستانی کمک می کند کالاهای خود را به بازارهای منطقه ای و فرامنطقه ای صادر کنند.</p>
      <p>وی افزود: ما همچنین تسهیلاتی از جمله دسترسی آسان به آب های بین المللی از طریق بندر راهبردی چابهار برای جامعه تجار افغانستان فراهم آورده ایم. خط آهن چابهار-زاهدان یک بخش اصلی کریدور شمال-جنوب را تکمیل می کند که افغانستان و کشورهای آسیای مرکزی را از طریق چابهار به آب های آزاد متصل می کند.</p>
      <p>رئیس دستگاه دیپلماسی در پایان تاکید کرد: بیایید برای نیل به افغانستانی با ثبات و امن همراه با صلح امیدوار باشیم. بیایید افغانستان را به شریکی امین برای منطقه و جهان تبدیل کنیم. ایران آماده است تلاش های خود برای کمک به مردم و دولت افغانستان را تقویت کند تا آنها در مبارزه خود برای صلح موفق شوند و در این راستا ما آماده همکاری با تمامی طرف هایی هستیم که به دنبال دستیابی به این هدف هستند.</p>
    </article>
  </body>
</html>