<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ajit-pawar-and-devendra-fadanvis-shares-stage-together-know-reason-2892053.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-12-09T13:35:24+00:00"/>
    <meta property="og:title" content="एक बार फिर साथ नजर आए फडणवीस और अजित पवार, जानिए वजह"/>
    <meta property="og:description" content="पिछले महीने बीजेपी के नेतृत्व वाली 80 घंटों की सरकार गिरने के बाद पहली बार एनसीपी नेता अजित पवार और पूर्व मुख्यमंत्री देवेंद्र फडणवीस किसी सार्वजनिक मंच पर एक साथ नजर आए। हालांकि, इस बारे में पवार ने..."/>
  </head>
  <body>
    <article>
      <h1>एक बार फिर साथ नजर आए फडणवीस और अजित पवार, जानिए वजह</h1>
      <address><time datetime="2019-12-09T13:35:24+00:00">09 Dec 2019, 13:35</time> by <a rel="author">मुंबई, एजेंसी</a></address>
      <p>पिछले महीने बीजेपी के नेतृत्व वाली 80 घंटों की सरकार गिरने के बाद पहली बार एनसीपी नेता अजित पवार और पूर्व मुख्यमंत्री देवेंद्र फडणवीस किसी सार्वजनिक मंच पर एक साथ नजर आए। हालांकि, इस बारे में पवार ने सोमवार को कहा कि मुलाकात के दौरान उन दोनों ने मौसम और बारिश पर चर्चा की।</p>
      <p>उल्लेखनीय है कि एक अप्रत्याशित घटनाक्रम के तहत 23 नवंबर को आनन-फानन में सुबह-सुबह फडणवीस ने मुख्यमंत्री और राकांपा नेता अजित पवार ने उपमुख्यमंत्री पद की शपथ ली थी। लेकिन उनकी यह सरकार सिर्फ 80 घंटे ही चल पाई थी। </p>
      <p>अपनी अल्प अवधि की सरकार गिरने के बाद से पहली बार रविवार को फडणवीस (अब विधानसभा में विपक्ष के नेता) और अजित पवार एक साथ देखे गए। शिवसेना प्रमुख उद्धव ठाकरे नीत राज्य की महाराष्ट्र विकास अघाडी (शिवसेना-राकांपा-कांग्रेस) सरकार में अजीत उपमुख्यमंत्री पद के प्रमुख दावेदार हैं। फडणवीस और अजित सोलापुर जिले में निर्दलीय विधायक संजय शिंदे की बेटी के विवाह समारोह में एक साथ नजर आए। वे दोनों 20 मिनट तक बातचीत में तल्लीन दिखे। </p>
      <p>अजित ने पुणे जिले स्थित अपने गृह नगर बारामती में संवाददाताओं से कहा, महज इसलिए कि हम एक साथ बैठे थे, इसका यह मतलब नहीं है कुछ नया पक रहा है। हमने मौसम और बारिश के बारे में चर्चा की।</p>
      <p>उन्होंने कहा, विवाह समारोह में कुर्सियां कुछ इस तरह से लगाई गई थी कि हम दोनों एक साथ बैठे थे। राजनीति में कोई स्थायी शत्रु नहीं होता। जब हम साथ बैठे थे तब मौसम के बारे में बातें करना हमारे लिए स्वाभाविक था। गौरतलब है कि फडणवीस ने पिछले हफ्ते एक टीवी चैनल से कहा था कि यह अजित पवार थे जिन्होंने महाराष्ट्र में सरकार बनाने के लिए उनसे संपर्क किया था। </p>
    </article>
  </body>
</html>