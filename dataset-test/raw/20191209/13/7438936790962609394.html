<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/-Ostrava-je-s-neziskovkami-pripravena-pomoci-lidem-bez-domova-606354"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-12-09T13:13:00+00:00"/>
    <meta property="og:title" content="Ostrava je s neziskovkami připravena pomoci lidem bez domova"/>
    <meta property="og:description" content="S blížícím se koncem roku a klesajícími teplotami se pozvolna naplňují kapacity nocleháren pro lidi bez domova. Ostrava je proto připravena ve spolupráci s neziskovými organizacemi spustit tzv. Zimní program."/>
  </head>
  <body>
    <article>
      <h1>Ostrava je s neziskovkami připravena pomoci lidem bez domova</h1>
      <address>
        <time datetime="2019-12-09T13:13:00+00:00">09 Dec 2019, 13:13</time>
      </address>
      <p>
        <b>S blížícím se koncem roku a klesajícími teplotami se pozvolna naplňují kapacity nocleháren pro lidi bez domova. Ostrava je proto připravena ve spolupráci s neziskovými organizacemi spustit tzv. Zimní program.</b>
      </p>
      <p>Ve spolupráci s městem ho každoročně poskytují Armáda spásy a Charita Ostrava. V letošním roce na něj město vyčlenilo 300 tisíc korun, stejnou částku jako loni. Azylové domy, noclehárny, domov se zvláštním režimem, nízkoprahová denní centra a další zařízení, která se celoročně starají o lidi bez střechy nad hlavou, město v roce 2019 ze svého rozpočtu podpořilo částkou 17,4 miliony korun. Pro rok 2020 se znovu počítá s obdobnou finanční podporou. Systematická a dlouhodobá spolupráce s nestátními neziskovými organizacemi umožnila vytvořit komplexní síť sociálních služeb.</p>
      <p>Lidé bez domova se v zimě budou moci zahřát ve zrekonstruovaných a rozšířených budovách Armády spásy, které se projektovaly speciálně pro tyto účely. V komplexu u Nových válcoven v obvodu Mariánské Hory a Hulváky už působí nízkoprahové denní centrum a noclehárna pro muže, v lednu se na stejné místo přestěhuje noclehárna pro ženy ze stávající adresy na generála Heliodora Píky v Moravské Ostravě. Armáda spásy v rámci zimního programu navýší kapacitu nocleháren na téměř dvojnásobek, tzn. ze stávajících 94 na 154 míst (postele i volné židle). Charita Ostrava v rámci zimního programu poskytne 30 volných židlí.</p>
      <p>„Pokud je venkovní teplota pod bodem mrazu, otevíráme zimní noční centrum, kde nám v takovém případě město Ostrava přispívá na energii a hradí mzdu dalšího pracovníka, který se stará o provoz centra a o základní stravu a pitný režim uživatelů. V minulé sezóně našlo v zimním nočním centru pro muže v některých dnech útočiště více než sto osob. Při běžném obsazení služby jedním pracovníkem by bylo zajištění provozu velmi komplikované," řekl ředitel Adelante Armáda spásy Tomáš Hruška.</p>
      <h3>Bezdomovci jsou klienty terénních programů celoročně</h3>
      <p>Armáda spásy letos zvýší z loňských 14 na letošních 20 nouzových přístřešků, tzv. iglou, které distribuuje již druhou sezónu vytipovaným uživatelům terénního programu. Minimálně tři kusy budou o něco větší a budou sloužit párům, které také zůstávají v terénu i přes zimní měsíce. V zimním období se každý čtvrtek rozdává na předem daných stanovištích teplá polévka a čaj, přítomni jsou také sociální pracovníci terénního programu, kteří poskytují poradenství. Stanoviště fungují od minulého týdne v případě potřeby až do dubna, a to v období nízkých teplot. Letos jsou tři - u Koruny v Porubě, u Krajského úřadu v centru a na Černé louce. Bezdomovci jsou klienty terénních programů celoročně a jsou tak sociálními pracovníky Armády spásy o nabídce informováni a následně si tyto informace předávají mezi sebou.</p>
      <p>Bezplatná, nízkoprahová zimní noční centra bude při mrazivých teplotách otevírat především pro potřeby nouzového noclehu také Charita Ostrava. Krizové noclehárny jsou v Charitním domě sv. Benedikta Labre a v Charitním domě sv. Františka ve Vítkovicích. Pokud se kapacita nocleháren naplní nebo teploty neklesnou až k bodu mrazu, nabízí jak Armáda spásy, tak Charita Ostrava tzv. volnou židli ve vytopených prostorách, takže zájemci mohou zůstat v teple a bezpečí. Charita Ostrava také shromažďuje pro potřebné oblečení a obuv. Dárci ho mohou předat v Šatníku Charity Ostrava ve Vítkovicích v Jeremenkově ulici.</p>
      <p>„Prosíme dárce jen o pánské ošacení. Nejvíce zapotřebí jsou podzimní a zimní bundy, nedostatkové jsou rifle, ponožky a spodní prádlo. Uvítáme také batohy, spacáky a tenké deky," řekl vedoucí útvaru služeb sociální prevence Charita Ostrava Marek Blahut a připomněl, že Charita Ostrava může poskytovat své služby lidem bez domova jen díky podpoře města Ostravy, kraje a dalších donátorů. Šatník je otevřen od pondělí do čtvrtku vždy od 10 do 14 hodin, ve středu je provozní doba prodloužena do 17 hodin.</p>
      <h3>Počet bezdomovců se výrazně nemění</h3>
      <p>Se zvýšením kapacity nocleháren v rámci Zimního programu se zintenzivní také terénní sociální práce. Sociální pracovníci Magistrátu města Ostravy a jednotlivých městských obvodů vyjíždějí do lokalit s větší koncentrací bezdomovců, radí jim, kde najdou zázemí, odkazují je na organizace, které poskytují teplé jídlo, nápoje, deky či kde mohou přenocovat.</p>
      <p>Počet bezdomovců, žijících na území města Ostravy, se výrazně nemění. Odhaduje se zhruba na 900 osob, z tohoto počtu se asi polovina zdržuje v zařízeních, která poskytují sociální služby a druhá polovina žije na ulici. V zimním období se pochopitelně zájem o nabízené sociální služby zvyšuje. Podle informací Armády spásy letos stoupl počet žen bez domova. „Od března letošního roku je návštěvnost naší noclehárny pro ženy trojnásobná. Vnímáme to tak, že dochází k postupnému vyrovnávání poměru mužů a žen ve fázi zjevného bezdomovectví, dříve výrazně převládali muži," informoval Tomáš Hruška z Armády spásy. Zmínil také, že přibývá lidí bez přístřeší, kteří jsou v seniorském věku, což klade zvýšené nároky na personál sociálních zařízení pro bezdomovce. Soběstačnost těchto starších lidí je totiž mnohdy nižší, v podstatě na hraně.</p>
      <p>V Ostravě je v současné době k dispozici 417 míst v azylových domech, z toho 168 pro muže a 249 pro ženy, respektive pro ženy s dětmi. Jejich kapacita je převážně naplněna. Bezdomovci mohou dále využívat noclehárny s běžnou kapacitou 120 míst, nízkoprahová denní centra s kapacitou 100 míst a domovy se zvláštním režimem - Domov Přístav s kapacitou 85 míst a Domov Přístav II, který má kapacitu 29 míst. Oba poskytují služby klientům se specifickými potřebami. Celkem tedy jde o 751 trvalých míst, jejichž počet lze v mrazech rozšířit o dalších devadesát míst. V minulých letech se tento počet ukázal jako dostatečný.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Ostrava-Ministerstvo-vydalo-souhlas-s-rozsirenim-spalovny-606254"/>
        <a href="https://www.parlamentnilisty.cz/politika/obce-volicum/Ostrava-Muzeum-plne-pohadek-slibuje-kouzelny-advent-606012"/>
        <a href="https://www.parlamentnilisty.cz/politika/obce-volicum/Ostrava-Nepotrebne-veci-se-mohou-vratit-do-zivota-605875"/>
        <a href="https://www.parlamentnilisty.cz/politika/obce-volicum/Ostrava-Mesto-zkrasli-nove-trvalkove-zahony-605744"/>
      </related>
    </article>
  </body>
</html>