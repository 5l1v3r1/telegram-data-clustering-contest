<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/onaseio-ethniko-metamoscheytiko-kentro-filodoxoyme-na-allaxoyme-ton-charti-ton-metamoscheyseon-sti-chora/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-12-09T13:19:10+00:00"/>
    <meta property="og:title" content="Ωνάσειο Εθνικό Μεταμοσχευτικό Κέντρο: Φιλοδοξούμε να αλλάξουμε τον χάρτη των μεταμοσχεύσεων στη χώρα"/>
    <meta property="og:description" content="θεμελιώθηκε σήμερα το Ωνάσειο Εθνικό Μεταμοσχευτικό Κέντρο, δωρεά του Ιδρύματος Ωνάση, το οποίο εκτιμάται ότι θα ξεκινήσει να λειτουργεί σε 3,5 χρόνια από σήμερα"/>
  </head>
  <body>
    <article>
      <h1>Ωνάσειο Εθνικό Μεταμοσχευτικό Κέντρο: Φιλοδοξούμε να αλλάξουμε τον χάρτη των μεταμοσχεύσεων στη χώρα</h1>
      <address>
        <time datetime="2019-12-09T13:19:10+00:00">09 Dec 2019, 13:19</time>
      </address>
      <p>Παρουσία του <a href="https://neaselida.gr/tag/ptd/">Προέδρου της Δημοκρατίας</a>, Προκόπη Παυλόπουλου, του πρωθυπουργού, <b>Κυριάκου Μητσοτάκη</b>, του αρχιεπισκόπου Αθηνών, Ιερώνυμου, του εκπροσώπου του Ευρωπαϊκού Γραφείου του ΠΟΥ, H. Kluge και του υπουργού Υγείας, Βασίλη Κικίλια, θεμελιώθηκε σήμερα το <a href="https://neaselida.gr/tag/onaseio-ethniko-metamoscheytiko-kentro/">Ωνάσειο Εθνικό Μεταμοσχευτικό Κέντρο,</a> δωρεά του Ιδρύματος Ωνάση, το οποίο εκτιμάται ότι θα ξεκινήσει να λειτουργεί σε 3,5 χρόνια από σήμερα. Τον αγιασμό θεμελίωσης και έναρξης των εργασιών τέλεσε ο πατριάρχης Αλεξάνδρειας και πάσης Αφρικής, Θεόδωρος.</p>
      <h3>Το Κέντρο αναμένεται να αλλάξει το τοπίο της Υγείας στη Ελλάδα</h3>
      <p>Τ<b>ο Κέντρο,</b> που αναμένεται να αλλάξει το τοπίο της Υγείας στη Ελλάδα και να δώσει νέα πνοή στις μεταμοσχεύσεις στη χώρα μας, η οποία παραμένει ουραγός στην Ευρώπη, ξεκινά άμεσα να κατασκευάζεται δίπλα στο Ωνάσειο Καρδιοχειρουργικο Κέντρο.</p>
      <p>Ο πρόεδρος του Ιδρύματος Ωνάση, <b>Αντώνης Παπαδημητρίου,</b> τόνισε, μεταξύ άλλων: «Σήμερα ξεκινάμε ένα νέο νοσοκομείο με στόχο τις μεταμοσχεύσεις με ανοιχτή πρόσβαση σε όλους, ασφαλισμένους και ανασφάλιστους, σαν να πήγαιναν σε οποιαδήποτε δημόσιο νοσοκομείο. Δημιουργούμε μια καρδιά μέσα στην καρδιά. Μια μονάδα μεταμόσχευσης μόνο για τα παιδιά. Φιλοδοξούμε να γίνει ένα από τα πρώτα ψηφιοποιημένα νοσοκομεία της χώρας. Αναζητούμε τη συμμαχία του αλτρουισμού για τη δωρεά οργάνων που θα μας πάει μπροστά».</p>
      <p><b>Το κόστος του Ωνάσειου Εθνικού Μεταμοσχευτικού Κέντρου</b> έχει προϋπολογιστεί στα 100 εκατομμύρια ευρώ. Επιπλέον, 30 εκατομμύρια ευρώ θα διατεθούν για τον ιατροτεχνολογικό εξοπλισμό του. Το συνολικό οικοδόμημα θα είναι έκτασης 7.000 τ.μ., θα εκτείνεται σε 4 ορόφους, θα διαθέτει 47 νέες κλίνες, από τις οποίες 33 αποκλειστικά για παιδιά. Οι 12 κλίνες ΜΕΘ για παιδιά, εκ τον οποίων 5 αποκλειστικά για βρέφη.</p>
      <p><b>Ο αρχιεπίσκοπος Αθηνών επισήμανε</b>, στον σύντομο χαιρετισμό του, ότι «σήμερα οι μεταμοσχεύσεις έχουν καθιερωθεί επιστημονικά και αποτελούν τη μόνη λύση για αρκετούς ασθενείς».</p>
      <p>O εκπρόσωπος του Ευρωπαϊκού Γραφείου του ΠΟΥ υπογράμμισε πως «αυτό το Κέντρο θα αλλάξει τις μεταμόσχευσεις στην Ελλάδα και ιδίως σε ό,τι αφορά τα παιδιά, καθώς δίνεται έμφαση σε αυτά».</p>
      <p>Στο νέο Κέντρο θα γίνονται μεταμοσχεύσεις για όλα τα συμπαγή όργανα (κυρίως καρδιά, πνεύμονες, ήπαρ και πάγκρεας), ενώ θα λειτουργεί και αυτόνομη παιδιατρική μονάδα μεταμοσχεύσεων. Όσοι θα στελεχώσουν το Κέντρο θα μπορουν με υποτροφία να εξειδικευτούν στις μεταμοσχεύσεις, καθώς</p>
      <h3>το Ίδρυμα Ωνάση συνεργάζεται ήδη με δύο μεταμοσχευτικά κέντρα στη Βιέννη και το Βατικανό</h3>
      <p>Επίσης, στόχος του Κέντρου είναι να επαναφέρει το θέμα των μεταμοσχεύσεων στην ελληνική κοινωνία, με απώτερο σκοπό να αυξηθούν οι πιθανοί δότες, αλλά και να συμβάλει στον συντονισμό των μεταμοσχεύσεων σε όλη τη χώρα.</p>
      <p>Τη βεβαιότητα ότι το Κέντρο θα γίνει σημείο αναφοράς για τις μεταμοσχεύσεις στη χώρα μας εξέφρασε ο πρόεδρος του Εθνικού Οργανισμού Μεταμοσχεύσεων (ΕΟΜ), Γεώργιος Παπαθεοδωρίδης, ο οποίος ανέφερε: «Χωρίς δότη δεν υπάρχει μεταμόσχευση. Ο κόσμος δωρίζει αρκεί να μας εμπιστευτεί. Να προσφέρουμε ζωή μέσα από τον θάνατο. Είμαστε από τους τελευταίους στις μεταμοσχεύσεις στον δυτικό κόσμο κι αυτό μπορεί να αλλάξει».</p>
      <p><b>Το Ίδρυμα Ωνάση</b> έχει δεσμευθεί ότι θα συμβάλει στην καλή λειτουργία του Κέντρου (όσον αφορά στον εξοπλισμό), θα έχει εκπροσώπους του στη διοίκηση και λόγο στη στελέχωσή του. Έχει ήδη γίνει ξεκάθαρο ότι το Ωνάσειο Εθνικό Μεταμοσχευτικό Κέντρο θα ανήκει στο Δημόσιο και θα λαμβάνει κάθε χρόνο 20% του προϋπολογισμού του ως τακτική χρηματοδότηση από το κράτος.</p>
      <p>Ακόμη, όπως ανακοινώθηκε σήμερα, το Ίδρυμα θα χρηματοδοτήσει 7 συντονιστές μεταμοσχεύσεων σε ισάριθμα δημόσια νοσοκομεία για έναν χρόνο, έως ότου υπάρξει ένα αποτελεσματικό Εθνικό Σχέδιο Δράσης για τις μεταμοσχεύσεις.</p>
      <related>
        <a href="https://neaselida.gr/politiki/mitsotakis-i-dimioyrgia-tis-ethnikis-archis-diafaneias-simantikotati-kainotomia-video/"/>
      </related>
    </article>
  </body>
</html>