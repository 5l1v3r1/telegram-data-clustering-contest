<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ilgiornale.it/news/cronache/don-aniello-attacca-saviano-illude-giovani-gomorra-li-rovina-1796533.html"/>
    <meta property="og:site_name" content="ilGiornale.it"/>
    <meta property="article:published_time" content="2019-12-09T13:55:00+00:00"/>
    <meta property="og:title" content="Don Aniello attacca: &quot;Saviano illude giovani, Gomorra li rovina&quot;"/>
    <meta property="og:description" content="Don Aniello contro Saviano e Gomorra: &quot;Il telefilm rovina intere generazioni, Saviano illude i ragazzi, a loro servono soldi e soluzioni&quot;"/>
  </head>
  <body>
    <article>
      <h1>Don Aniello attacca: "Saviano illude giovani, Gomorra li rovina"</h1>
      <h2>Il religioso si scaglia contro la serie tv Gomorra, il suo messaggio fuorviante e la distorsione dei valori connessa: "C’è solo il Male reso un modello. Saviano illude i ragazzi, mentre a loro servono soluzioni e soldi"</h2>
      <address><time datetime="2019-12-09T13:55:00+00:00">09 Dec 2019, 13:55</time> by <a rel="author" href="http://www.ilgiornale.it/autore/federico-garau-142698.html" target="_blank">Federico Garau</a></address>
      <p>Don Aniello Manganiello, parroco di Santa Maria della Provvidenza a Scampia (Napoli) dal 1994 al 2010, si scaglia ancora contro la serie televisiva <b><i>"Gomorra"</i></b> e la evidente distorsione dei valori in essa rappresentati, un'occasione per arricchire di un nuovo capitolo la querelle con lo scrittore Roberto Saviano.</p>
      <p>Il religioso, da sempre personaggio noto per essere in prima linea nella lotta ai camorristi e nel disperato tentativo di recuperare e togliere dalla strada i giovani che vivono in quelle zone disagiate e problematiche della città partenopea, esprime la propria opinione in un'intervista rilasciata a Libero.</p>
      <p>Parole chiare e sicuramente non travisabili su quella che è divenuta in breve una serie cult in televisione, ma che tra le righe trasmette messaggi fuorvianti. È netta, infatti, la distanza tra il mondo della fiction e quello reale, e la prova è ciò che Don Aniello ha vissuto sulla propria pelle nel quartiere, non attraverso le pagine di un racconto."Esiste un’umanità segnata dalla prevaricazione della <b>camorra</b>. Io l’ho vista, l’ho vissuta con la carne, con il cuore e con la fede. La camorra ammorba. Nessuno a Scampia è un uomo libero. La camorra entra in ogni comportamento, avvelena ogni relazione e inquina tutto", dice il religioso, come riportato da <a href="https://www.secoloditalia.it/2019/12/don-manganiello-gomorra-ha-fatto-solo-male-a-scampia-saviano-illude-i-ragazzi/">"Il Secolod'Italia"</a>.</p>
      <p>"Gomorra rischia di far apparire eroi i criminali. Non raffigura il Bene che lotta contro il Male, c’è solo il Male reso un modello", attacca ancora l'ex parroco, "<b>Saviano </b>illude i ragazzi, mentre a loro servono soluzioni e soldi".</p>
      <p>E Saviano stesso resta un obiettivo dell'invettiva di don Aniello, che in più di un'occasione aveva già invitato lo scrittore a visitare il quartiere ed a vivere in prima persona quelle situazioni drammatiche. "Non so se Saviano sia passato qualche volta per <b>Scampia</b>. Certamente non ha trascorso nemmeno una intera giornata in questi luoghi, altrimenti ci saremmo incontrati o almeno i miei parrocchiani me lo avrebbero riferito", disse in un'intervista rilasciata al "Tempo".</p>
      <figure>
        <img src="http://www.ilgiornale.it/sites/all/themes/ilgiornaledefault05/img/v4_ico_video_gallery.png"/>
      </figure>
      <p>
        <a href="http://www.ilgiornale.it/video/cronache/don-aniello-contro-gomorra-rovina-intere-generazioni-saviano-1796528.html">
          <b>Don Aniello contro Gomorra: "Rovina intere generazioni. Saviano illude i giovani"</b>
        </a>
      </p>
      <p>"Lo scrittore simbolo dell’anticamorra lo hanno visto soltanto in tv. Ciò significa che si può scrivere di camorra senza conoscere concretamente il fenomeno. Bastano le carte passate da avvocati e magistrati da cui ricavare storie per editori modaioli e reti tv in cerca di nuovi mercati", aggiunse.</p>
      <p>I problemi reali del quartiere sono altri, il modello proposto dallo scrittore è diseducativo e le vie da percorrere per migliorare le condizioni degli abitanti sono ben distanti da quelle poco concrete sostenute da Saviano. "Quando i camorristi mi chiedono di organizzare il futuro dei figli per evitare che facciano la loro stessa fine, io non mando quei ragazzi ai cortei anticamorra. Nè propongo loro i sermoni di Saviano. Io devo trovare soluzioni e <b>soldi</b>: per farli mangiare, per impedire che le ragazze vadano ad abortire, per comprare i pannolini e pagare le bollette. Ma è difficile trovare soldi per gli ultimi", lamenta don Aniello.</p>
      <p>"Il quartiere è povero, non esiste borghesia e il denaro sono costretto a cercarlo all’esterno. Se propongo a un giovane di gettare la <b>pistola</b>, non posso promettere solo il Paradiso, ma devo dare innanzitutto il pane. Pane e Vangelo. Non si può parlare di Dio a chi ha la pancia vuota. Nessuno crederebbe", aggiunge ancora, scagliandosi nuovamente contro Gomorra."Si rovinano intere generazioni, che sognaranno di divantare come i boss dei quartieri napoletani".</p>
    </article>
  </body>
</html>