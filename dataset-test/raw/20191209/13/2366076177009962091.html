<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965118/%D8%AD%D8%A7%D8%B6%D8%B1%D8%A7%D9%86-%D9%88-%D8%BA%D8%A7%DB%8C%D9%80%D8%A8%D8%A7%D9%86-%D8%B1%D9%82%D8%A7%D8%A8%D8%AA-%D8%A8%D9%87%D8%A7%D8%B1%D8%B3%D8%AA%D8%A7%D9%86"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:19:00+00:00"/>
    <meta property="og:title" content="حاضران و غایـبان رقابت بهارستان"/>
    <meta property="og:description" content="وحید یامین پور مجری صدا و سیما، سعید زیباکلام فعال سیاسی، مجید امیدی شهرکی، مدیرعامل سابق ایرنا، امیر ابراهیم رسولی، فعال رسانه‌ای، منصور مظفری مدیر مسئول آفتاب یزد، بهنام محمودی، والیبالیست سابق تیم ملی ایران ، عباس جدیدی عضو پیشین شورای شهر تهران و افشین علاء شاعر و نویسنده هم از جمله چهره های متفاوتی بودند که در ساعات پایانی روز آخر ثبت نام کردند."/>
  </head>
  <body>
    <article>
      <h1>حاضران و غایـبان رقابت بهارستان</h1>
      <address><time datetime="2019-12-09T13:19:00+00:00">09 Dec 2019, 13:19</time> by <a rel="author">پایگاه خبری تحلیلی فردا | Farda News</a></address>
      <p>
        <b>وحید یامین پور مجری صدا و سیما، سعید زیباکلام فعال سیاسی، مجید امیدی شهرکی، مدیرعامل سابق ایرنا، امیر ابراهیم رسولی، فعال رسانه‌ای، منصور مظفری مدیر مسئول آفتاب یزد، بهنام محمودی، والیبالیست سابق تیم ملی ایران ، عباس جدیدی عضو پیشین شورای شهر تهران و افشین علاء شاعر و نویسنده هم از جمله چهره های متفاوتی بودند که در ساعات پایانی روز آخر ثبت نام کردند.</b>
      </p>
      <p>روزنامه خراسان: ثبت نام انتخابات مجلس یازدهم در آخرین روز خود با شگفتی ها و خبرهای غیر منتظره‌ای همراه شد. کسانی  همچون محمدباقر قالیباف، مجید انصاری، ،شهین دخت مولاوردی و... که  تا آخرین ساعات ثبت نام  کمتر کسی پیش بینی حضور آن ها  را  می کرد ثبت نام کردند و ثبت نام نکردن چهره هایی همچون سعید جلیلی که حتی پویش های دعوت از وی هم تشکیل شده بود در کنار  افرادی  مانند عارف،حداد عادل و لاریجانی که پیشتر رسما  انصراف خود را از حضور در انتخابات مجلس یازدهم  اعلام کرده بودند و حتی محمود احمدی نژاد که تا آخرین لحظات در فضای مجازی برخی پیش بینی می کردند او ثبت نام کند اما ثبت نام نکرد، بخش مهمی از فضای خبری  روز گذشته  را رقم زدند.  براساس گزارش فارس، چهره‌هایی چون پروانه سلحشوری، علی نوبخت و سیده فاطمه حسینی دختر صفدر حسینی که نمایندگان تهران در مجلس فعلی هستند و نیز سیامک مره صدق نماینده فعلی کلیمیان و احمد سالک و حمیدرضا فولادگر نمایندگان اصفهان برای دوره آینده مجلس نام نویسی نکرده اند.</p>
      <p> به گزارش خراسان، علاوه بر محمد باقر قالیباف که در دقایق پایانی آخرین روز ثبت‌نام در ستاد انتخابات وزارت کشور برای حضور در رقابت انتخاباتی حوزه تهران اعلام آمادگی کرد در این روز علی صوفی، وزیر تعاون دولت اصلاحات، شمس‌الدین حسینی وزیر اقتصاد کابینه احمدی‌نژاد ، حسین مظفر عضو مجمع تشخیص مصلحت نظام و وزیر دولت اصلاحات ، مسعود زریبافان، رئیس پیشین بنیاد شهید و امور ایثارگران و علی افشانی شهردار سابق تهران   وچهره‌های پارلمانی مجلس دهم از جمله الیاس حضرتی،محمد علی پور مختار،  شهروز برزگر، حشمت ا... فلاحت‌پیشه،حجج اسلام حسن نوروزی، سید ناصر موسوی لارگانی،  محمد جواد ابطحی و قاسم میرزایی نکو نمایندگان حوزه های انتخابیه دماوند و  خمینی شهر هم که این بار برای رقابت در حوزه تهران مهیا شده بودند در ستاد انتخابات وزارت کشور حضور یافته  و  ثبت نام کردند.<br/>همچنین فریده اولاد قباد، فاطمه سعیدی، طیبه سیاوشی، فاطمه ذوالقدر، سهیلا جلودارزاده و پروانه مافی  شش عضو فراکسیون زنان مجلس هم برای ثبت نام در انتخابات مجلس یازدهم از حوزه انتخابیه تهران در سایت شماره ۲ فرمانداری تهران حاضر شدند  چهره های شاخصی بودند که با ثبت نام در ستاد انتخابات کشورآهنگ حضور به بهارستان کردند. پیشتر هم چهره های شناخته شده‌ای چون حمید رسایی، علی مطهری، مصطفی میرسلیم، پروین احمدنژاد و ... برای رقابت انتخاباتی بهارستان ثبت نام کردند.<br/><b>قالیباف: آمده ایم که در 1.5 سال باقی‌مانده  این دولت خسته را مجبور به حرکت کنیم</b><br/>در پی ورود محمدباقر قالیباف به ستاد وزارت کشور برای ثبت نام همزمان در بیانیه ای که از سوی وی منتشر شده و در اختیار رسانه ها قرار گرفته بود بر لزوم کنترل دولت در یک سال و نیم باقی‌مانده با ایجاد "مجلس نو" تاکیدشد.<br/> قالیباف در بیانیه خود با تاکید بر این که «متاسفم که بگویم در این مدت دو سال  یک روز هم آب خوش از گلوی مردم پایین نرفته» افزوده است: «ما نیاز به یک دولت جهادی و کارآمد داریم تا چرخ اجرایی این کشور پر از منابع و ذخایر مادی و انسانی را به حرکت درآورد و  امید را به مردم برگرداند. به عنوان پیش درآمدی بر این اتفاق ما باید شاهد ایجاد مجلسی نو با حضور چهره های نو، رویکرد نو و ایده های نو باشیم لذا تلاش کردم با طرح مجلس نو فضایی را برای این مسئله ایجاد و به جوان ترها کمک کنم تا با ورود به مجلس ، چنین اتفاقی را رقم بزنند.»  وی درباره دلیل حضور خود در انتخابات تصریح کرده است: «ماجرای افزایش قیمت بنزین درس بزرگی به ما داد و آن این بود که این درخت نه تنها بعد از چهار سال ثمر نداده است بلکه در حال آسیب زدن جدی به مردم است و این نگرانی را به جد  ایجاد کرد که  تا سال 1400 یعنی یک سال و نیم آینده  تصمیماتی نابخردانه از جنس ماجرای افزایش قیمت بنزین، اصلا دور از ذهن نیست و این جا بود که به این جمع بندی رسیدم که باید مجلسی قوی و کارآمد تشکیل شود و تمام همّ و غم خود را کنترل دولت و وادار کردن آن به کار و فعالیت  در این یک سال و نیم باقی مانده از عمرش قرار دهد.بر این اساس تصمیم گرفتم به دور از مصلحت اندیشی های شخصی وارد عرصه انتخابات مجلس شوم با این امید که بتوانم با وارد کردن جمعی از چهره های نو، مومن و متخصص در تهران و برخی دیگر از شهرهای کشور به مجلس،  در یک سال و نیم باقی مانده  این دولت خسته را مجبور به حرکت کنیم.»<br/><b>ثبت نام لیست  3 نفره قم</b><br/>از سوی دیگر علیرضا زاکانی، احمد امیرآبادی و حجت الاسلام ذوالنوری به عنوان اعضای سه نفره لیست انتخاباتی شورای ائتلاف نیروهای انقلاب قم به طور همزمان در فرمانداری قم ثبت نام کردند.سمیع‌ا... حسینی مکارم سرپرست سابق شهرداری تهران  هم  برای نامزدی حوزه انتخابیه کاشان ثبت نام کرد.<br/>موسی غضنفر آبادی رئیس دادگاه انقلاب تهران، سید حسن موسوی تبریزی،  موسی قربانی، الیاس نادران، مهدی کوچک‌زاده، قدرت‌ا... علیخانی و فاطمه آلیا هم از جمله نمایندگان ادواری بودند که درستاد وزارت کشور حضور یافته و ثبت نام کردند.<br/><b>اصلاح طلبانی که دقیقه 90 ثبت نام کردند</b><br/>شهین دخت مولاوردی معاون سابق رئیس جمهور و عضو شورای عالی سیاست گذاری اصلاح طلبان که گفته می شود شانس سرلیستی اصلاح طلبان تهران را دارد درکنارفاطمه راکعی نماینده اصلاح طلب مجلس در ستاد انتخابات وزارت کشور ثبت نام کردند. همچنین جواد امام و ابراهیم اصغرزاده فعالان سیاسی اصلاح طلب  نیز در ستاد انتخابات وزارت کشور و فرمانداری تهران برای ثبت نام حاضر شدند. عبدالحسین روح‌الامینی عضو خانه احزاب و احمد حکیمی‌پور دبیرکل حزب اراده ملت، حسین راغفر، کارشناس اقتصادی و استاد دانشگاه نیز از چهره های دیگری بودند که برای حضوردر رقابت انتخابات پارلمان یازدهم ثبت نام کردند.<br/><b>چهره های متفاوتی که عزم بهارستان دارند</b><br/>وحید یامین پور مجری صدا و سیما، سعید زیباکلام فعال سیاسی، مجید امیدی شهرکی، مدیرعامل سابق ایرنا، امیر ابراهیم رسولی، فعال رسانه‌ای، منصور مظفری مدیر مسئول آفتاب یزد، بهنام محمودی، والیبالیست سابق تیم ملی ایران ، عباس جدیدی عضو پیشین شورای شهر تهران و افشین علاء شاعر و نویسنده هم از جمله چهره های متفاوتی بودند که در ساعات پایانی روز آخر ثبت نام کردند.<br/>عبدالرضا داوری از نزدیکان احمدی نژاد که چندی قبل بازداشت شده بود و طبق گفته سخنگوی قوه قضاییه برخی اتهاماتش به پرونده آمد نیوز نیز ارتباط داشت روز گذشته برای ثبت نام  نماینده خود وحید هروآبادی را روانه فرمانداری تهران کرد.هر چند بعدها  اعلام شد ثبت نام به صورت نیابتی میسر نیست.<br/><b>چند نفر نام نویسی کردند؟</b><br/>در پایان روز شنبه پس از ا‌تمام نام نویسی داوطلبان نمایندگی مجلس در ستاد انتخابات کشور سیداسماعیل موسوی سخنگوی ستاد انتخابات کشور از نهایی شدن نام‌نویسی ۱۳ هزار و ۸۹۶ داوطلب در انتخابات مجلس یازدهم خبر داد  که   در قیاس با دوره گذشته 15 درصد ثبت‌نام‌ها افزایش داشته است.وی البته گفت: آمار نهایی داوطلبان قبل از ظهر یک شنبه اعلام می‌شود.<br/><b>3 طیف اصلاح طلب، 5 طیف اصولگرا و احمدی نژادی ها</b><br/>  با اتمام ثبت نام انتخابات مجلس و تحلیل چهره‌های ثبت نام کننده در سراسر کشور به ویژه تهران، می توان تصویر کلی و البته غیردقیقی از طیف بندی جریان های سیاسی ارائه کرد. با توجه به نبود علی لاریجانی، محمد رضا  عارف و سعید جلیلی در کنار میدان داری قالیباف به عنوان نامزد انتخابات و همچنین با نگاه به سوابق و مواضع چهره های ثبت نام کننده، می توان آن ها را با مسامحه در 9 گروه، تقسیم بندی کرد که در جداول زیر آمده است. ابتدا باید به اصلاح طلبان اشاره کرد که برخی از آن ها هم اکنون عضو فراکسیون امید هستند و عده ای هم که عمدتاً در خارج از مجلس اند منتقد عملکرد اصلاح طلبان مجلس هستند. گروه  بعدی اصلاح طلب نیز برخی چهره های غیرحزبی و مستقل اصلاح طلب هستند. دسته بعدی هم کسانی هستند که الیاس حضرتی درباره شان می گوید: «اگر در انتها لیستِ باقی مانده قابل توجه باشد حمایت [بزرگان اصلاحات] از آن انجام می‌شود.» این گفته وقتی مهم می شود که چهره های اصلاح طلب روز گذشته از «تماس تلفنی رئیس دولت اصلاحات» با اصلاح‌طلبان و توصیه او برای کاندیداتوری خبر دادند.<br/> اتفاقی که موجب شد چهره هایی مانند مولاوردی و مجید انصاری هم وارد گود شوند. در این بین شکوری‌راد دبیر حزب اتحاد ملت با بیان این که انتخابات را تحریم نمی کنیم، گفت: «اما شاید اصلاح‌طلبان در انتخابات لیست ندهند.»<br/>برخلاف اصلاح طلبان، اصولگرایان دیروز تنها به ثبت نام خود پرداخته و خیلی درباره ائتلاف های انتخاباتی صحبت نکردند. بی تردید یکی از اضلاع مهم انتخابات جریان قالیباف یا همان نواصولگرایی است که هرچند کمیت چهره های شناخته شده آن کم تعداد است، اما کارشناسان وزن بالایی برای این جریان در نظر می گیرند. گروه دیگری که در روزهای گذشته پرشور حاضر شدند، پایداری ها هستند که در برخی شهرها از شانس بالایی برای فتح مجلس برخوردارند.<br/>گروه بعدی  اصولگرایان نزدیک به جریان اعتدال و نیز سایر قشرهای اصولگرا هستند که همگی به پشتوانه مواضع شخصی خود در انتخابات حاضر شده اند. گروه بعدی نیز وزیران و مسئولان دولت های نهم و دهم هستند که هر چند با احمدی نژاد زاویه دارند اما همچنان با پسوند «احمدی نژادی» شناخته می شوند. در نهایت گروه نهم چهره های مرتبط با رئیس جمهور سابق اند که مستقیم یا غیرمستقیم به او منسوب هستند.<br/><b>حاشیه نگاری از آخرین روز ثبت نام</b><br/>* برخی از نامزدها که از شهروندان عادی بودند پس از ورود به ستاد کشور  با بنرهای انتخاباتی نصب شده در ستاد انتخابات وزارت کشور عکس سلفی می گرفتند. حتی از عکاسان حرفه ای خبری نیز می خواستند از آن ها عکس بگیرند و برای آن ها بفرستند.<br/>* در آخرین روز ثبت نام ها جامعه اسلامی مهندسین از تشکل های مهم اصولگرا طی بیانیه ای از تعدادی از اصولگرایان خواست تا ثبت نام کنند.<br/>*تعدادی از شهروندان که برای ثبت نام یازدهمین انتخابات مجلس شورای اسلامی وارد ستاد انتخاباتی وزارت کشور می شدند، هدف از ورود در عرصه رقابت انتخاباتی را رفع مشکلات معیشتی جامعه و اصلاح امور اقتصادی کشور بیان می کردند.<br/>* همچنین بنا به گزارش مهر، از حاشیه های جالب آخرین روز ثبت نام انتخابات مجلس یازدهم، ثبت نام خواهر «فریده اولاد قباد» نماینده مردم تهران در مجلس دهم و عضو فراکسیون امید بود.  وی به خبرنگاران گفت: «مرا "قبادی" صدا کنید تا اشتباها با خواهرم اشتباه نشود»<br/> </p>
      <p> </p>
      <p><b>اصولگرایان نزدیک به جریان اعتدال</b><br/>حشمت ا... فلاحت پیشه رئیس سابق کمیسیون امنیت ملی/ عبدالحسین روح الامینی دبیرکل حزب عدالت و توسعه و از چهره های نزدیک به محسن رضایی، بهروز نعمتی/ حسین سبحانی نیا/ غلامرضا تاجگردون/ الهام امین زاده/ مصباحی مقدم</p>
      <p> </p>
      <p>
        <b>مجلس نو</b>
      </p>
      <p>محمدباقر قالیباف/ محمدسعید احدیان/ محسن پیرهادی/ فرشاد مهدی پور/ محسن مهدیان/ ابوالفضل عمومی/ میثم پیله فروش، سعید آجرلو/محمد رشیدی/ سید جمال طاهری/ محمد دامادی<br/> </p>
      <p><b>چهره های اصلاح طلب غیرحزبی</b><br/>قدرت ا... علیخانی نماینده سابق مجلس/ هادی غفاری فعال سیاسی اصلاح طلب/ حسین راغفر اقتصاددان/ افشین علاء شاعر اصلاح طلب</p>
      <p> </p>
      <p>
        <b> نامزدهای عضو یا متمایل به فراکسیون امید</b>
      </p>
      <p>همه نمایندگان فعلی تهران از جمله علی مطهری، الیاس حضرتی، مصطفی کواکبیان، محمدعلی وکیلی، علیرضا محجوب، فریده اولاد قباد، فاطمه سعیدی، طیبه سیاوشی و فاطمه ذوالقدر/ محمدرضا عارف و پروانه سلحشوری از حضور انصراف داده اند و کاظم جلالی به دلیل سفیر شدن در روسیه در انتخابات وارد نشده است. از ثبت نام سیده فاطمه حسینی هم اطلاعاتی در دست نیست.</p>
      <p> </p>
      <p><b>چهره های 2 دولت نهم و دهم</b><br/>علی نیکزاد وزیر راه و شهرسازی دولت دهم/ حاجی بابایی وزیر اسبق آموزش و پرورش/ صادق خلیلیان وزیر جهاد کشاورزی دولت احمدی نژاد/ محمد عباسی وزیر ورزش و جوانان دولت دهم/ سید محمد حسینی وزیر ارشاد دولت دهم/ مسعود زریبافان رئیس بنیاد شهید در دولت احمدی‌نژاد/ محمود بهمنی رئیس کل اسبق بانک مرکزی/ رضا تقی پور وزیر ارتباطات دولت دهم/ فریدون عباسی رئیس سازمان انرژی اتمی/ سید شمس الدین حسینی وزیر اقتصاد دولت احمدی نژاد<br/><br/><b>اصلاح طلبان منتقد فراکسیون امید</b></p>
      <p>شهین دخت مولاوردی معاون سابق رئیس جمهور و عضو شورای عالی سیاست گذاری اصلاح طلبان/ مجید انصاری، عضو مجمع تشخیص مصلحت نظام/ محمد علی افشانی شهردار سابق تهران/ شکوری راد و آذر منصوری دو چهره حزب اصلاح طلب اتحاد ملت/ احمد نقیب زاده عضو حزب کارگزاران سازندگی/ ابراهیم اصغرزاده</p>
      <p> </p>
      <p>
        <b>چهره های نزدیک  به جبهه پایداری</b>
      </p>
      <p>حجت‌الاسلام مرتضی آقاتهرانی دبیرکل جبهه پایداری/ وحید یامین پور مجری تلویزیون/ محمد سلیمانی وزیر دولت احمدی نژاد و عضو جبهه پایداری/ مهدی هاشمی نماینده سابق مجلس/ بیژن نوباوه نماینده مجلس نهم/ زهره الهیان نماینده مجلس قبل/ محمود نبویان/ حمید رسایی/ محمد جواد ابطحی</p>
      <p> </p>
      <p><b>چهره های مرتبط با احمدی نژاد</b><br/>پروین احمدی نژاد خواهر رئیس جمهور سابق ایران/ مرتضی تمدن استاندار سابق تهران/ عبدالرضا شیخ الاسلامی وزیر سابق رفاه/ علی اکبر جوانفکر/  مهدی کوچک زاده نماینده مجالس هفتم، هشتم و نهم/ سعید زیبا کلام</p>
      <p><b>سایر اقشار اصولگرا</b><br/>علیرضا زاکانی، احمد امیرآبادی فراهانی و مجتبی ذوالنور/امیر حسین قاضی زاده/نصرا... پژمان فر/ سید مصطفی میرسلیم / پورمختار نماینده اصولگرای فعلی مجلس از حوزه بهار و کبودرآهنگ/جواد کریمی قدوسی/  سید شهاب‌الدین صدر نماینده سابق تهران/ حسین مظفر/ الیاس نادران</p>
    </article>
  </body>
</html>