<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.politika.rs/scc/clanak/443596/Dnevno-telefoniramo-5-6-minuta-i-saljemo-1-9-SMS-poruka"/>
    <meta property="og:site_name" content="Politika Online"/>
    <meta property="article:published_time" content="2019-12-09T13:03:00+00:00"/>
    <meta property="og:title" content="Дневно телефонирамо 5,6 минута и шаљемо 1,9 СМС порука"/>
    <meta property="og:description" content="Око 8,6 милиона корисника мобилних телефона у Србији обавили су током трећег квартала ове године око 4,4 милијарди минута разговора у домаћем и међународном саобраћају и послали скоро 1,5 милијарди СМС порука. Подаци показују да се у односу на други квартал, у трећем мање разговарало за око 90 милиона минута у свим мрежама, као и да су грађани у односу на друго тромесечје послали 110 хиљада СМС порука мање. Како се наводи у кварталном извештају РАТЕЛ-а, током трећег квартала власник мобилног телефона је у просеку дневно разговарао 5,6 минута и слао 1,9 СМС порука. На тржишту услуга мобилне мреже је у трећем кварталу 2019. године присутан благи раст броја активних корисника и то за око 1,8 одсто у односу на претходни квартал."/>
  </head>
  <body>
    <article>
      <h1>Дневно телефонирамо 5,6 минута и шаљемо 1,9 СМС порука</h1>
      <address>
        <time datetime="2019-12-09T13:03:00+00:00">09 Dec 2019, 13:03</time>
      </address>
      <p>Око 8,6 милиона корисника мобилних телефона у Србији обавили су током трећег квартала ове године око 4,4 милијарди минута разговора у домаћем и међународном саобраћају и послали скоро 1,5 милијарди СМС порука.</p>
      <p>Подаци показују да се у односу на други квартал, у трећем мање разговарало за око 90 милиона минута у свим мрежама, као и да су грађани у односу на друго тромесечје послали 110 хиљада СМС порука мање.</p>
      <p>Како се наводи у кварталном извештају РАТЕЛ-а, током трећег квартала власник мобилног телефона је у просеку дневно разговарао 5,6 минута и слао 1,9 СМС порука. На тржишту услуга мобилне мреже је у трећем кварталу 2019. године присутан благи раст броја активних корисника и то за око 1,8 одсто у односу на претходни квартал.</p>
    </article>
  </body>
</html>