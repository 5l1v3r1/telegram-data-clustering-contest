<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/zahranicni/investori-vice-veri-v-ekonomiku-eurozony-domnivaji-se-ze-se-vyhne-recesi-1364940"/>
    <meta property="og:site_name" content="E15.cz"/>
    <meta property="article:published_time" content="2019-12-09T13:50:00+00:00"/>
    <meta property="og:title" content="Investoři více věří v ekonomiku eurozóny. Domnívají se, že se vyhne recesi"/>
    <meta property="og:description" content="Důvěra investorů v ekonomiku eurozóny se v prosinci druhý měsíc za sebou zvýšila a dostala se na nejlepší úroveň za více než půl roku. Čím dál více investorů se přitom domnívá, že ekonomika bude těžit ze stimulačních opatření a vyhne se recesi. Vyplývá to podle z výsledků průzkumu společnosti Sentix."/>
  </head>
  <body>
    <article>
      <h1>Investoři více věří v ekonomiku eurozóny. Domnívají se, že se vyhne recesi</h1>
      <address><time datetime="2019-12-09T13:50:00+00:00">09 Dec 2019, 13:50</time> by <a rel="author">ČTK</a></address>
      <p>
        <b>Důvěra investorů v ekonomiku eurozóny se v prosinci druhý měsíc za sebou zvýšila a dostala se na nejlepší úroveň za více než půl roku. Čím dál více investorů se přitom domnívá, že ekonomika bude těžit ze stimulačních opatření a vyhne se recesi. Vyplývá to podle z výsledků průzkumu společnosti Sentix.</b>
      </p>
      <p>Index důvěry investorů v prosinci vzrostl na 0,7 bodu z listopadových minus 4,5 bodu. Dostal se tak na nejvyšší úroveň od letošního května. Dílčí index ekonomických vyhlídek vystoupil dokonce na nejvyšší úroveň od loňského března.</p>
      <p>„Čím dál více investorů je přesvědčeno, že hospodářství eurozóny má to nejhorší za sebou a že ekonomiku v příštích měsících podpoří impulzy od centrální banky,“ uvedl Patrick Hussy ze společnosti Sentix, kterého citovala agentura Reuters. K optimismu investorů podle něj přispívá rovněž hospodářský růst v Asii.</p>
      <related>
        <a href="https://www.e15.cz/nazory/akcie-meny-nazory-tomase-vlka-jak-na-ecb-1363949"/>
      </related>
      <p>Hrubý domácí produkt eurozóny se v letošním třetím čtvrtletí zvýšil o 0,2 procenta, což bylo stejným tempem jako ve druhém kvartálu. Evropská centrální banka se v září rozhodla podpořit ekonomiku eurozóny snížením depozitní úrokové sazby hlouběji do záporného pásma a obnovením nákupů dluhopisů. Podle analytiků se navíc zvyšuje očekávání, že vlády v eurozóně podpoří ekonomiku rozpočtovými opatřeními.</p>
      <p>Viceprezident ECB Luis De Guindos minulý měsíc uvedl, že riziko hospodářské recese v eurozóně je velmi nízké. Upozornil však, že slabý růst ekonomiky nelze řešit jen prostřednictvím měnové politiky. „Je jasné, že měnová politika by mohla dosáhnout svých cílů rychleji a s menšími vedlejšími efekty, pokud by růst zároveň s ní podporovala také další opatření,“ uvedla v nedávném projevu nová šéfka ECB Christine Lagardeová.</p>
      <related>
        <a href="https://www.e15.cz/rozhovory/evropska-komise-uz-neustoupi-zalezi-na-cesku-jestli-dotace-agrofertu-proplati-rika-politolog-1364728"/>
      </related>
      <related>
        <a href="https://www.e15.cz/domaci/vedme-narodni-debatu-o-prijeti-eura-vyzyva-spolek-euro-v-cesku-proti-nove-mene-jsou-babis-i-opozice-1364684"/>
      </related>
      <related>
        <h4>Související články</h4>
        <a href="https://www.e15.cz/byznys/finance-a-bankovnictvi/tretina-svetovych-bank-neni-v-dobre-kondici-nemusely-by-ustat-krizi-varuje-mckinsey-1363509"/>
        <a href="https://www.e15.cz/nazory/akcie-meny-nazory-jany-steckerove-s-ecb-letos-nuda-nebude-1355653"/>
        <a href="https://www.e15.cz/zahranicni/penize-v-evrope-budou-opet-levnejsi-ecb-snizila-urokove-sazby-na-rekordni-minimum-1362297"/>
        <a href="https://www.e15.cz/nazory/akcie-meny-nazory-tomase-vlka-jak-na-ecb-1363949"/>
        <a href="https://www.e15.cz/nazory/akcie-meny-nazory-jany-steckerove-ecb-chce-chranit-banky-1362084"/>
      </related>
    </article>
  </body>
</html>