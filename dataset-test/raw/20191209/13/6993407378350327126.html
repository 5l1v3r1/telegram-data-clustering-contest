<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gaz-operator-prezydent-pidpys/30316050.html"/>
    <meta property="og:site_name" content="Радіо Свобода"/>
    <meta property="article:published_time" content="2019-12-09T13:57:19+00:00"/>
    <meta property="og:title" content="ОПУ: президент підписав останній закон щодо створення незалежного оператора ГТС"/>
    <meta property="og:description" content="Президент України Володимир Зеленський підписав останній закон, необхідний для завершення процесу створення незалежного оператора газотранспортної системи, згідно з європейськими правилами, повідомляє"/>
  </head>
  <body>
    <article>
      <h1>ОПУ: президент підписав останній закон щодо створення незалежного оператора ГТС</h1>
      <address>
        <time datetime="2019-12-09T13:57:19+00:00">09 Dec 2019, 13:57</time>
      </address>
      <p>Президент України Володимир Зеленський підписав останній закон, необхідний для завершення процесу створення незалежного оператора газотранспортної системи, згідно з європейськими правилами, повідомляє у понеділок Офіс президента.</p>
      <p>Документ, зокрема, спрямований на звільнення від сплати ПДВ операції з передання новому оператору газотранспортної системи майна, необхідного для транспортування природного газу.</p>
      <p>«Метою документа є створення належних умов для забезпечення виконання зобов’язань України щодо відокремлення діяльності з транспортування природного газу та забезпечення діяльності оператора газотранспортної системи за протоколом про приєднання України до договору про заснування Енергетичного співтовариства, та з урахуванням відповідних положень Угоди про асоціацію між Україною, з однієї сторони, та Європейським союзом, Європейським співтовариством з атомної енергії та їхніми державами-членами, з іншої сторони», – йдеться в повідомленні.</p>
      <p>Цей закон набирає чинності з дня, наступного за днем його опублікування, вказано у повідомленні.</p>
      <p>31 жовтня Верховна Рада ухвалила законопроєкт про анбандлінг «Нафтогазу». Документ передбачає, що ГТС залишиться у державній власності, однак для управління нею буде створено окрему компанію-оператора, на яку «Нафтогаз» впливати не зможе.</p>
      <p>31 жовтня Верховна Рада ухвалила законопроєкт про анбандлінг «Нафтогазу». Документ передбачає, що ГТС залишиться у державній власності, однак для управління нею буде створено окрему компанію-оператора, на яку «Нафтогаз» впливати не зможе.</p>
      <p>Анбандлінг «Нафтогазу» одна з умов, які дадуть можливість Україні могла укласти новий контракт про транзит газу з Росією за європейськими правилами, <a href="https://www.radiosvoboda.org/a/news-orzhel-gas-talks/30240959.html">зазначав раніше глава Міненерго</a> Олексій Оржель.</p>
      <p>У липні <a href="https://www.radiosvoboda.org/a/news/29372527.html">компанія «Нафтогаз» заявляла,</a> що негайне проведення відокремлення оператора газотранспортної системи зараз неможливе через чинний транзитний контракт з російським «Газпромом».</p>
      <p>Наразі «Нафтогаз України» здійснює повний цикл операцій розвідки та розробки родовищ, експлуатаційного та розвідувального буріння, транспортування та зберігання нафти і газу, постачання природного і скрапленого газу споживачам. Відокремлення функцій, зокрема, транспортування газу вимагає, серед іншого, так званий Третій енергопакет нормативних актів Європейського союзу, втілити які зобов’язалася й Україна.</p>
      <p>«Нафтогаз України» є одноособовим акціонером компанії «Укртрансгаз», яка займається транспортуванням газу. Реформа «Нафтогазу» передбачає проведення демонополізації компанії. Оператор української ГТС має бути виділений в юридичну особу, не пов’язану ні з «Нафтогазом», ні з іншими підприємствами, які займаються видобутком і генерацією енергії.</p>
    </article>
  </body>
</html>