<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/prva-dama-je-prizgala-lucke"/>
    <meta property="og:site_name" content="Primorske novice"/>
    <meta property="article:published_time" content="2019-12-09T13:47:15+00:00"/>
    <meta property="og:title" content="Prva dama je prižgala lučke"/>
    <meta property="og:description" content="Predsednik ZDA Donald Trump in prva dama Melania Trump (na fotografiji) sta se v četrtek udeležila tradicionalnega prižiganja lučk na nacionalnem božičnem drevesu v parku blizu Bele hiše v Washingtonu. Lučke je prižgala prva dama. Predsednik ji je pri prižiganju lučk stal ob strani, pred tem pa vsem zaželel zelo vesel božič."/>
  </head>
  <body>
    <article>
      <h1>Prva dama je prižgala lučke</h1>
      <address><time datetime="2019-12-09T13:47:15+00:00">09 Dec 2019, 13:47</time> by <a rel="author">Uredništvo Pn</a></address>
      <p>
        <b>Predsednik ZDA Donald Trump in prva dama Melania Trump (na fotografiji) sta se v četrtek udeležila tradicionalnega prižiganja lučk na nacionalnem božičnem drevesu v parku blizu Bele hiše v Washingtonu. Lučke je prižgala prva dama. Predsednik ji je pri prižiganju lučk stal ob strani, pred tem pa vsem zaželel zelo vesel božič.</b>
      </p>
      <figure>
        <img src="https://static.primorske.si/foto/highres/promenada/722936_282-bozic.jpg"/>
        <figcaption>Foto: Profimedia</figcaption>
      </figure>
      <p><b>WASHINGTON</b> &gt; Nacionalno božično drevo je več kot devet metrov visoka srebrna smreka, okrašena s 50.000 lučkami in 450 okraski v obliki zvezd. Oktobra so ga prepeljali iz Pennsylvanije, Nacionalna služba za parke pa ga je s pomočjo žerjava znova posadila v parku blizu Bele hiše.</p>
      <p>Prižiganje luči na božičnem drevesu pred Belo hišo je skoraj stoletna tradicija. Kot prvi jih je leta 1923 prižgal tedanji predsednik <b>Calvin Coolidge</b>. Organizatorji se trudijo, da bi prireditev sledila duhu sodobnega časa. Tako ima nacionalno božično drevo od leta 2013 celo svoj račun na twitterju. V četrtek so na njem objavili sporočilo: “Hvala vsem, ki ste me nocoj prišli pogledat.”</p>
      <p>Na slovesnosti so nastopili številni ameriški glasbeniki.</p>
    </article>
  </body>
</html>