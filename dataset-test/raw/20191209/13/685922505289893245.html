<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1482899"/>
    <meta property="og:site_name" content="طرفداری"/>
    <meta property="article:published_time" content="2019-12-09T13:45:58+00:00"/>
    <meta property="og:title" content="هفت دیداری که شکوه آرسنال را در روزهای تحت هدایت آرسن ونگر به خاطر می‌آورند"/>
    <meta property="og:description" content="طرفداری- در پایان دوران آرسن ونگر در آرسنال بسیاری از هواداران معتقد بودند که او باعث عدم پیشرفت و عقب ماندن تیم شده است، اما دور نیست زمانی که هواداران توپچی ها اشتیاق فراوانی برای تماشای تیم او داشتند و البته جای تعجبی هم نداشت."/>
  </head>
  <body>
    <article>
      <h1>هفت دیداری که شکوه آرسنال را در روزهای تحت هدایت آرسن ونگر به خاطر می‌آورند</h1>
      <h2>به نقل از Planet Football و به قلم Finley Crebolder</h2>
      <address><time datetime="2019-12-09T13:45:58+00:00">09 Dec 2019, 13:45</time> by <a rel="author" href="https://www.tarafdari.com/user/668509" target="_blank">شایان نقشبندی</a></address>
      <pre>در پایان دوران آرسن ونگر در آرسنال بسیاری از هواداران معتقد بودند که او باعث عدم پیشرفت و عقب ماندن تیم شده است، اما دور نیست زمانی که هواداران توپچی ها اشتیاق فراوانی برای تماشای تیم او داشتند و البته جای تعجبی هم نداشت.</pre>
      <p><a href="https://www.tarafdari.com/">طرفداری</a>- در پایان دوران آرسن ونگر در آرسنال بسیاری از هواداران معتقد بودند که او باعث عدم پیشرفت و عقب ماندن تیم شده است، اما دور نیست زمانی که هواداران توپچی ها اشتیاق فراوانی برای تماشای تیم او داشتند و البته جای تعجبی هم نداشت.</p>
      <p>زمانی که <a href="https://www.tarafdari.com/%D8%AE%D8%A8%D8%B1/957961/%D9%81%D9%88%D8%B1%DB%8C%D8%9B-%D8%A2%D8%B1%D8%B3%D9%86-%D9%88%D9%86%DA%AF%D8%B1-%D8%AF%D8%B1-%D9%BE%D8%A7%DB%8C%D8%A7%D9%86-%D9%81%D8%B5%D9%84-%D8%A7%D8%B2-%D8%A2%D8%B1%D8%B3%D9%86%D8%A7%D9%84-%D8%AC%D8%AF%D8%A7-%D8%AE%D9%88%D8%A7%D9%87%D8%AF-%D8%B4%D8%AF">ونگر در سال 2018 آرسنال را ترک کرد</a>، بخش اعظم هواداران از این اتفاق خشنود بودند، آنها از زمانی که به استادیوم امارات نقل مکان کرده بودند به جز 3 جام حذفی (FA Cup) هیچ جام دیگری کسب نکرده بودند و همواره بنر هایی مانند "زمان تغییر فرا رسیده" یا "رتبه چهارم خوشحالی ندارد" در استادیوم دیده می‌شدند.</p>
      <p>آمار کسب جام ها توسط پروفسور فرانسوی عالی نبود، اما اگر به کمی عقب‌تر نگاه کنیم آنها در دوران اوج علاوه بر کسب جام، نمایش های بی‌نظیری را به اجرا گذاشته‌اند و در دوران افت نیز حداقل نمایش های جذابی را ارائه می‌دادند. در اینجا 7 دیدار را مرور می‌کنیم که یادآور شکوه آرسنال در دوران ونگر بوده است.</p>
      <h4>آث میلان 0-2 آرسنال، 2008</h4>
      <p>زمانی که آنها در اولین مرحله حذفی لیگ قهرمانان اروپا در فصل 2007/08 به مصاف مدافع عنوان قهرمانی یعنی آث میلان می‌رفتند، حدوداً همه آنها را از پیش بازنده حساب می‌کردند.</p>
      <p>آث میلان که در آن زمان از ستاره هایی چون کاکا، پیرلو و مالدینی بهره می‌برد، پس از تساوی 0-0 در لندن شرایط صعود را بسیار مساعد می‌دید، زیرا آنها هرگز در خانه در مقابل تیم های انگلیسی شکست نخورده بودند و آماده برگزاری جشن صعود در سن‌سیرو بودند.</p>
      <p>آرسنال در فرم بهتری قرار داشت و بازی را بهتر شروع کرد اما علیرغم ساخت موقعیت، موفق به باز کردن دروازه میلان نمی‌شد، سسک فابرگاس که نمایش فوق‌العاده‌ای در آن دیدار داشت تا نزدیکی باز کردن دروازه پیش رفت اما ضربه او به تیر برخورد کرد، درحالیکه فیلیپ سندروس و امانوئل ابوئه شانس های خوبی را از دست دادند.</p>
      <p>در حالیکه تنها 5 دقیقه تا اتمام بازی باقی مانده بود و به نظر بازی به وقت های اضافه کشیده می‌شد، سسک فابرگاس یک بار دیگر با یک شوت از راه دور بخت خود را آزمایش کرد و این بار ضربه او به گوشه سمت چپ دروازه میلان رفت. سپس ارسال خوب تئو ولکات را امانوئل آدبایور وارد دروازه آث میلان کرد تا تیم ونگر به پیروزی ارزشمندی که استحقاقش را داشت برسد.</p>
      <h4>چلسی 3-5 آرسنال، 2011</h4>
      <p>در دوران ونگر، آرسنال بارها در تقابل با دیگر تیم های بالای جدول به مشکل برخورده بود، به خصوص در دیدار های خارج از خانه. رابین فن پرسی گل فرانک لمپارد را پاسخ داد تا دیدار با تساوی 1-1 به انتهای نیمه اول نزدیک شود اما زمانی که پیش از اتمام نیمه اول جان تری برای دومین بار چلسی را پیش انداخت همه منتظر شکست آرسنال و تکرار داستان شکست آنها در مقابل تیم های صدر جدول بودند.</p>
      <p>اما هر چیزی که آرسن ونگر در بین 2 نیمه به شاگردانش گفت به بهترین نحو ممکن در روند بازی تأثیر گذاشت و آندره سانتوس خیلی زود بازی را به تساوی کشید و پس از او نوبت به تئو ولکات رسید تا آرسنال را از حریف همشهری خود پیش بیندازد.</p>
      <p>به طور معمول و طبق سبک آرسن ونگر آنها پس از پیش افتادن از رقیب همچنان به حمله کردن ادامه می‌دادند و به همین دلیل دیدارهای آنها بسیار جذاب می‌شدند، اما در این دیدار آنها با گل دقیقه 80 خوان ماتا مجازات شدند و بازی 10 دقیقه به اتمام به تساوی 3-3 کشیده شد.</p>
      <p>در دقیقه 85 این بازی با سر خوردن جان تری یک موقعیت عالی برای فن پرسی ایجاد شد و او بازیکنی نبود که از اینچنین فرصتی به راحتی بگذرد و آرسنال را به گل چهارم رساند، و چند دقیقه بعد و در وقت اضافه با یک ضد حمله فن پرسی سومین گل خود و پنجمین گل آرسنال را به ثمر رساند تا هوادارن آرسنال یکی از بهترین نمایش های تیم خود در استمفورد بریج را تجربه کنند.</p>
      <h4>آرسنال 2-1 بارسلونا، 2011</h4>
      <p>شاید این دیدار بهترین خاطره هواداران آرسنال در استادیوم جدیدشان باشد. زمانی که آنها در سال 2011 به مصاف بارسلونا رفتند تیم کاتالان بهترین تیم جهان بود و برخی معتقد بودند آنها از قدرتمندترین تیم های تاریخ فوتبال بوده‌اند. خط دفاعی آرسنال را امانوئل ابوئه و یوهان ژورو تشکیل می‌دادند و مشخص بود که امید زیادی به پیروزی شاگردان ونگر نبود.</p>
      <p>همچنین گل زود هنگام داوید ویا و حملات متعدد بارسلونا و مالکیت قاطعانه آنها امید توپچی ها را به حداقل رسانده بود. آرسنال به لطف نمایش درخشان جک ویلشر موفق شد از افزایش اختلاف با بارسلونا جلوگیری کند تا شانس بازگشت به بازی برای آنها زنده بماند.</p>
      <p>بالاخره زحمات آنها نتیجه داد و 12 دقیقه مانده به اتمام بازی ضربه فن پرسی از زاویه بسته وارد دروازه ویکتور والدز شد و بازی به تساوی 1-1 کشیده شد.</p>
      <p>در آن شرایط تساوی برای تیم میزبان نتیجه خوبی محسوب می‌شد، اما تلاش برای حفظ تساوی هرگز در ذات فوتبال ونگر نبوده است. تنها 5 دقیقه بعد آندره آرشاوین با یک گل استادیوم امارات را منفجر کرد و یکی از شیرین‌ترین پیروزی های ونگر را به او تقدیم کرد.</p>
      <figure>
        <img src="https://www.tarafdari.com/sites/default/files/users/user668509/2019/12/08/arsenal-barca_p.jpg"/>
      </figure>
      <h4>آرسنال 5-2 تاتنهام، 2012</h4>
      <p>برای هواداران آرسنال هیچ شکستی دردناک‌تر از شکست مقابل تاتنهام نیست و البته هیچ پیروزی شیرین‌تر از پیروزی در برابر این رقیب همشهری نیست. پس از گذشت 35 دقیقه از دربی شمال لندن به نظر می‌رسید تکلیف برنده مشخص شده است و آدبایور موفق شد تیم جدیدش را از روی نقطه پنالتی 2-0 پیش بیندازد تا توپچی ها در معرض یک شکست خانگی قرار بگیرند. اما نگران نباشید زیرا شکست دادن تاتنهام به نوعی تخصص آرسن ونگر است.</p>
      <p>باکاری سانیا و فن پرسی در مدت زمان 10 دقیقه مانده به اتمام نیمه اول بازی را به تساوی 2-2 کشیدند تا در بین 2 نیمه امید پیروزی به رختکن آرسنال برگردد.</p>
      <p>نیمه دوم ویران کننده بود، توماس روسیچکی چند دقیقه پس از شروع نیمه دوم کامبک توپچی ها را کامل کرد و تئو والکات در فاصله 3 دقیقه موفق شد 2 مرتبه دروازه تاتنهام را باز کند تا آنها علاوه بر کسب 3 امتیاز این دیدار، حق کری خواندن در مقابل رقیب همشهری را نیز کسب بکنند.</p>
      <figure>
        <img src="https://www.tarafdari.com/sites/default/files/users/user668509/2019/12/08/arsenal_totenhomp.jpg"/>
      </figure>
      <h4>آرسنال 7-3 نیوکاسل، 2012</h4>
      <p>آرسنال در دوران پسا هایبری و پس از نقل مکان به استادیوم امارات، مشکلات بسیاری در دفاع داشت اما با خط حمله قدرتمند خود بازی های جذابی را ارائه می‌داد. ممکن بود هواداران در استادیوم دچار حمله قلبی بشوند اما در آخر با لبخند از استادیوم خارج می‌شدند.</p>
      <p>شاگردان ونگر تا دقیقه 70 این دیدار 3 مرتبه از حریف خود پیش افتادند اما هر 3 بار پیروزی خود را از دست دادند. مهاجمان آرسنال متوجه شدند که نمی‌توانند بر روی مدافعان خود حساب کنند و به جای آن با حملات بیشتر موفق شدند یک اختلاف 4 گله را با حریف خود ایجاد کنند.</p>
      <p>ولکات ستاره این دیدار بود که با سماجت زیاد خود موفق به ثبت هتریک شد و اولیویه ژیرو به عنوان بازیکن تعویضی 2 مرتبه دروازه نیوکاسل را باز کرد، تا نیازی به فن پرسی در خط حمله آرسنال احساس نشود.</p>
      <h4>آرسنال 3-2 هال‌سیتی، 2014</h4>
      <p>در سال 2014 همه می‌دانستند که آرسنال نزدیک به یک دهه است که موفق به کسب هیچ جامی نشده است، اما به نظر می‌رسید که آنها با کسب یک پیروزی راحت در فینال جام حذفی (FA Cup) در مقابل هال‌سیتی این طلسم را خواهند شکست. اما ما راجع به تیمی صحبت می‌کنیم که برای سرگرم کردن و ارائه بازی های حساس فوتبال بازی می‌کنند.</p>
      <p>پس از گذشت 10 دقیقه از فینال، آرسنال 2-0 از حریف خود عقب افتاده بود، هرچند آنها توسط سانتی کازورلا خیلی زود یکی از گل ها را پاسخ دادند اما برای رسیدن به گل بعدی به دردسر افتادن و تا فاصله 20 دقیقه به اتمام این دیدار موفق به ثمر رساندن گل دیگری نشده بودند.</p>
      <p>لورن کوشیلنی موفق شد با گل دقیقه 71 بازی را به وقت اضافه بکشد، تا آرون رمزی با گلزنی در دقیقه 109 جام FA Cup را به توپچی ها برساند.</p>
      <p>ونگر در آخرین سال های حضور بر روی نیمکت آرسنال با کسب چند FA Cup موفق شد شادی را به هواداران این تیم هدیه بدهد.</p>
      <h4>آرسنال 2-1 چلسی، 2017</h4>
      <p>برخلاف سال 2014، آرسنال در شرایطی به فینال FA Cup رسیده بود که شانس کمتری برای قهرمانی در این جام داشت، آنها در فینال به مصاف چلسی آماده آنتونیو کونته رفته بودند که با اقتدار قهرمان لیگ برتر شده بود و کادرفنی آرسنال مجبور بود با دفاع 3 نفره پر مرته‌ساکر، راب هولدینگ و ناچو مونرئال در فینال FA Cup حاضر شود.</p>
      <p>اما شاگردان ونگر موفق شدند برخلاف تمام احتمالات شاگردان قدرتمند آنتونیو کونته را شکست بدهند، الکسیس سانچز خیلی زود و در دقیقه 5 آرسنال را پیش انداخت و تنها چند دقیقه پس از گلزنی دیگو کاستا برای چلسی، آرون رمزی بار دیگر در فاصله 10 دقیقه مانده به اتمام بازی آرسنال را در استادیوم ومبلی از حریف پیش انداخت و هفتمین FA Cup ونگر در آرسنال را به او هدیه داد.</p>
      <figure>
        <img src="https://www.tarafdari.com/sites/default/files/users/user668509/2019/12/08/facup_final_ars-v-che_2017_p.jpg"/>
      </figure>
      <p>صحبت های زیادی در این‌باره گفته می‌شود که ونگر باید در اوج و پس از کسب این جام از آرسنال خداحافظی می‌کرد، اما در حال حاضر و با نگاهی به دوران پسا‌ ونگر در آرسنال هواداران نباید از حضور او در رأس کادرفنی توپچی ها برای یک فصل اضافه ناراحت باشند.</p>
    </article>
  </body>
</html>