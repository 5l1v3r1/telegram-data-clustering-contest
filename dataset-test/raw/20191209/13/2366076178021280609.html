<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965119/%D9%87%D9%85%D8%AA%DB%8C-%D9%86%D8%B1%D8%AE-%D8%AF%D9%84%D8%A7%D8%B1%D8%A8%D9%87-%D8%B2%D9%88%D8%AF%DB%8C-%DA%A9%D8%A7%D9%87%D8%B4-%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="همتی: نرخ دلاربه زودی کاهش می‌یابد"/>
    <meta property="og:description" content="همتی گفت: شوک قیمتی بنزین و عوارضی از آن در افزایش قیمت ارز تاثیر گذاشته که به زودی نرخ آن کاهش و به ثبات می‌رسد."/>
  </head>
  <body>
    <article>
      <h1>همتی: نرخ دلاربه زودی کاهش می‌یابد</h1>
      <address><time datetime="2019-12-09T13:25:00+00:00">09 Dec 2019, 13:25</time> by <a rel="author">پایگاه خبری تحلیلی فردا | Farda News</a></address>
      <p>
        <b>همتی گفت: شوک قیمتی بنزین و عوارضی از آن در افزایش قیمت ارز تاثیر گذاشته که به زودی نرخ آن کاهش و به ثبات می‌رسد.</b>
      </p>
      <p>باشگاه خبرنگاران: عبدالناصر همتی رئیس کل بانک مرکزی در حاشیه مراسم رونمایی از مرکز فناوری در پاسخ به سوال خبرنگار گروه اقتصادی باشگاه خبرنگاران جوان، درباره آخرین وضعیت بازار ارز و افزایش نرخ ارز در چند روز گذشته گفت: شوک قیمتی بنزین و عوارض ناشی از آن که در کشور رخ داد در افزایش نرخ ارز تاثیر داشته است، گفت: جو روانی که از داخل و خارج بر فضای اقتصادی کشور حاکم شده بود و فضاسازی که درباره لایحه بودجه سال ۹۹ وارد شدن در این زمینه تاثیرگذار بوده است.<br/><b>صبر ما زیاد است هیجانی برخورد نمی‌کنیم</b></p>
      <p>او با اشاره به اینکه برخی از طرفداران بالا بردن قیمت ارز شایعه‌هایی را مطرح کرده اند که بودجه سال ۹۹ مشکل دارد و اقتصاد کشور را پولی خواهد کرد و از سویی دیگر همه مردم اطلاع دارند که شبکه‌های خارجی همواره بر روی این موضوع کار می‌کنند و جو روانی بدی را بر اقتصاد کشور تحمیل می‌کنند.</p>
      <p>رئیس کل بانک مرکزی با اشاره به اینکه صبر ما زیاد است و هیجانی برخورد نخواهیم کرد، افزود: همانطور که در یکسال گذشته بازار ارز را کنترل و متناسب با ارزش ذاتی تعدیل کرده‌ایم و انشالله ثبات را بر این بازار حاکم خواهیم کرد.</p>
      <p>همتی توضیح داد: به تدریج ثبات را به بازار ارز بازمی‌گردانیم و امیدواریم مانند گذشته به تدریج شرایط بازار ارز را کنترل و ثبات را در نرخ‌ها حاکم کنیم.</p>
      <p>او با اشاره به اینکه شرایط سیاسی کشور‌های همسایه هم در افزایش نرخ ارز تاثیر گذار بوده است، گفت: شرایط سیاسی که در کشور عراق در چند ماه گذشته ایجاد شده بود باعث شده که صادرات به این کشور مختل شود.</p>
      <p>رئیس کل بانک مرکزی تصریح کرد: ما هم اکنون در پایان سال میلادی قرار داریم و بسیاری از شرکت‌ها در حال تسویه حساب با طرف خارجی خود هستند و همین موضوع زمینه ساز افزایش تقاضا در بازار می‌شود بنابراین تمامی این اتفاقات زمینه ساز افزایش نرخ ارز در بازارشده است.</p>
      <p>همتی درباره اصلاح ساختار بودجه هم گفت: ما در شرایطی می‌خواستیم بودجه را اصلاح کنیم، اما با چند مشکل روبرو بودیم به طوری که نمی‌توانستیم یک دفعه نفت را از درآمد‌های بودجه قطع کنیم.</p>
      <p>
        <b>اصلاح ساختار بودجه چند سالی زمان می‌برد</b>
      </p>
      <p>او اظهار کرد: ما در هر حال با فشار درآمد‌های نفتی روبرو هستیم و نمی‌توانیم روی درآمد‌های نفتی حساب چندانی کنیم.</p>
      <p>رئیس کل بانک مرکزی با اشاره به اینکه اصلاح ساختار در بودجه یک شبه نمی‌تواند اتفاق بیفتد، افزود: بحث سهم مالیات‌ها در بودجه و سایر درآمد‌ها از جمله فروش دارایی‌ها، اموال و املاک شرکت‌های دولتی در بودجه بسیار بحث برانگیز بوده است.</p>
      <p>همتی درباره هزینه‌های بودجه هم گفت: هزینه‌های پرسنلی، حقوق و دستمزد کارگران حدود ۲۴۰ هزار میلیارد تومان می‌شود.</p>
      <p>او ادامه داد: اگر می‌خواستیم دستمزد بازنشستگان را کاهش دهیم و اصلاحاتی را در این حوزه ایجاد کنیم باید در صندوق بازنشستگی اصلاحات رخ می‌داد همچنین برای اصلاح ساختار حقوق و دستمزد کارگران هم باید بخشی از تصدی گری‌های دولت کاهش می‌یافت و بخش عمده‌ای از فعالیت‌ها به بخش خصوصی واگذار می‌شد که این اقدامات یک شبه امکان پذیر نبود.</p>
      <p>رئیس کل بانک مرکزی با اشاره به اینکه اصلاح در تمامی این بخش‌ها یک تا دو سال زمان می‌برد، گفت: جهت‌گیری و از سویی دیگر تحریم‌ها با یکدیگر قاطی شده و پیچیدگی‌هایی را در این حوزه ایجاد کرده است.</p>
      <p>همتی اظهار کرد: با مقاومتی که از سوی مردم، دولت و دستگاه‌های مختلف صورت گرفته امیدواریم پیچ تحریم‌ها را رد کنیم و شرایط و آینده بهتری را بتوانیم برای اقتصاد کشور رقم بزنیم.</p>
      <p>او با اشاره به اینکه شرکت‌های دانش بنیان و فعالیت‌های استارت آپی سهم قابل توجهی در اقتصاد کشور پیدا کرده‌اند گفت: طبق دستورات مقام معظم رهبری توجه به بحث علمی و فناوری در کشور باید بیشتر شود و دولت و معاونت علمی و فناوری رئیس جمهور این موضوعات را به صورت جدی دنبال می‌کند.</p>
      <p>
        <b>رشد ۵۲درصدی ارائه تسهیلات به شرکت‌های دانش بنیان</b>
      </p>
      <p>رئیس کل بانک مرکزی اظهار کرد: در بحث سیستم بانکی هدف ما آن است که همانطور که شرکت‌های دانش بنیان سریع و شتاب دهنده فعالیت می‌کنند ما هم در این حوزه اقدامات شتاب دهنده‌ای را انجام دهیم.</p>
      <p>همتی با اشاره به اینکه پتانسیل و تامین مالی این شرکت‌ها در حال بررسی است، افزود: در ۸ ماه اول امسال میزان تسهیلاتی که به شرکت‌های دانش بنیان پرداخت شده رشد ۵۲ درصدی داشته است.</p>
      <p>او بیان کرد: از ابتدای سال حدود ۷۰ هزار میلیارد تومان تسهیلات در اختیار این شرکت‌ها قرار گرفته است.</p>
      <p>رئیس کل بانک مرکزی با اشاره به اینکه شرکت‌های دانش بنیان و استارت آپی به حدود ۱۰ هزار مجموعه رسیده‌اند گفت: این آمار‌ها نشان می‌دهد که پتانسیل در این بخش در حال افزایش است و با توجه استقبال این شرکت‌ها روند رسیدن به این محصول سرعت گرفته است.</p>
      <p>همتی بیان کرد: در صورتی که ما بتوانیم این کمک‌ها را تقویت کنیم نتایج بهتری را در این بخش به دست خواهیم آورد و ما امیدواریم با کمک همکاران بانکی بتوانیم در این حوزه به نتایج مطلوبتری برسیم.</p>
      <p>او با اشاره به اینکه در تمامی حوزه‌ها واردات تنها محدود به نیاز‌های کشور می‌شود، گفت: در بخش اول مواد اولیه حساس کارخانجات و در بخش دوم واردات دارو مهمترین نیاز‌های وارداتی کشور ما به شمار می‌رود.</p>
      <p>رئیس کل بانک مرکزی اظهار کرد: باید وابستگی دارویی خود را در کشور به حداقل برسانیم و یا کاملا قطع کنیم.</p>
      <p>همتی با اشاره به اینکه دیگر لزومی ندارد بسیاری از کالا‌ها را وارد کنیم، گفت: کار‌های بسیار خوبی در این بخش صورت گرفته و طبق صحبت‌هایی که با وزارت بهداشت انجام شده توانسته ایم اقدامات خوبی را در این حوزه انجام دهیم.</p>
      <p>او با اشاره اینکه سالانه حدود ۳.۵ میلیارد دلار فقط دارو و تجهیزات پزشکی از طریق دلار ۴۲۰۰ تومانی وارد کشور می‌شود، گفت: هر درصدی از این ۳.۵ میلیارد دلار کم شود کمک شایان و قابل توجهی در حوزه کاهش وابستگی ما به کشور می‌کند.</p>
      <p>رئیس کل بانک مرکزی اظهار کرد: کالا و تجهیزات دیگری در حوزه پزشکی با دلار بالای ۴۲۰۰ تومانی هم وارد کشور می‌شود که نشان می‌دهد حجم قابل توجهی در حوزه دارویی و تجهیزات پزشکی به کشور وارد شده است.</p>
      <p>همتی تاکید کرد: طبق صحبت‌هایی که با وزیر بهداشت و معاون علمی و فناوری ریاست جمهوری صورت گرفته اقدامات خوبی در این حوزه انجام شده و در آینده وابستگی ما به دارو کاهش می‌یابد.</p>
    </article>
  </body>
</html>