<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1562383/sti-fulaki-oi-duo-alvanoi-gia-ta-25-kila-iroini-eleutheri-i-mana/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T13:48:00+00:00"/>
    <meta property="og:title" content="Στη φυλακή οι δύο Αλβανοί για τα 2,5 κιλά ηρωίνη - Ελεύθερη η μάνα"/>
    <meta property="og:description" content="Απολογήθηκαν για τη μεγάλη ποσότητα ναρκωτικών"/>
  </head>
  <body>
    <article>
      <h1>Στη φυλακή οι δύο Αλβανοί για τα 2,5 κιλά ηρωίνη - Ελεύθερη η μάνα</h1>
      <address><time datetime="2019-12-09T13:48:00+00:00">09 Dec 2019, 13:48</time> by <a rel="author">Νίκος Χαλκιαδάκης</a></address>
      <p>
        <b>Απολογήθηκαν για τη μεγάλη ποσότητα ναρκωτικών</b>
      </p>
      <p>Προφυλακιστέοι κρίθηκαν ο 44χρονος και ο 45χρονος Αλβανοί για την υπόθεση με τα 2,5 κιλά ηρωίνη και 7 κιλά κάνναβη. Μόνο η μητέρα του 44χρονου αφέθηκε ελεύθερη με περιοριστικούς όρους.</p>
      <p>Και οι τρεις οδηγήθηκαν τη Δευτέρα στον ανακριτή προκειμένου να απολογηθούν για τις πράξεις για τις οποίες κατηγορούνται.</p>
      <figure>
        <img src="https://s1.neakriti.gr/images/756x429/files/2019-12-09/50_%CE%BF%CE%BA.jpg"/>
      </figure>
      <p>Οι αστυνομικοί, έχοντας κάποιες πληροφορίες, άρχισαν να παρακολουθούν στενά τον 44χρονο, ο οποίος διατηρεί ιχθυοπωλείο στο Ηράκλειο ως βιτρίνα, με σκοπό να δικαιολογεί τα έσοδα από την παράνομη δραστηριότητά του.</p>
      <p>Οι συχνές μετακινήσεις και η ολιγόλεπτη παραμονή μέσα στα σπίτια της μητέρας - η οποία κατηγορείτο ότι είχε τον ρόλο φύλακα των ναρκωτικών ουσιών - και του συγκατηγορουμένου του κίνησαν τις υποψίες των αστυνομικών Αρχών που εντέλει τον εντόπισαν να αφήνει μια νάιλον σακούλα μέσα σε κάδο απορριμμάτων, η οποία, όπως διαπιστώθηκε, περιείχε μια συσκευασία με 2.006 γραμμάρια ηρωίνης σε μορφή βράχου και μια συσκευασία με 502 γραμμάρια ηρωίνης σε μορφή σκόνης, τα οποία και κατασχέθηκαν.</p>
      <p>«Προσωπική μου άποψη είναι ότι έχουν φορτώσει ποσότητα τάχα ναρκωτικής ουσίας που δεν είναι ηρωίνη. Θα επανέλθουμε και είναι δουλειά των εργαστηρίων να αποδειχτεί περί τίνος πρόκειται. Πάντως δεν είναι ηρωίνη, όπως προσπαθούν να την εμφανίσουν», είχε τονίσει ο συνήγορος του 44χρονου και της 64χρονης μητέρας τους, Διονύσης Βέρρας μιλώντας στην ΚΡΗΤΗ TV.</p>
      <p>Και ο δικηγόρος του 45χρονου κ. Δαμανάκης κάνει λόγο για τυχαία συνάντηση με τον κατηγορούμενο και συμπρατιώτη του.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1562208/upothesi-me-7-kila-hasis-kai-25-kila-iroinis-tha-evgazan-kerdos-100000-euro/"/>
        <a href="https://www.neakriti.gr/article/kriti/irakleio/1562180/ston-eisaggelea-mana-kai-gios-gia-tin-upothesi-me-tin-iroini-kai-to-hasis/"/>
        <a href="https://www.neakriti.gr/article/kriti/irakleio/1562129/efodoi-se-spitia-apokalupsan-25-kila-iroini-kai-7-kila-hasis/"/>
      </related>
    </article>
  </body>
</html>