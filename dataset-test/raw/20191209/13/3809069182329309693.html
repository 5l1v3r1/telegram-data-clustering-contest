<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1423239/karera-na-eimaste-mia-oikogeneia"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T13:38:00+00:00"/>
    <meta property="og:title" content="Καρέρα: «Να είμαστε μια οικογένεια»"/>
    <meta property="og:description" content="Ο Μάσιμο Καρέρα στην πρώτη του γνωριμία με τους παίκτες της ΑΕΚ τόνισε πως περιμένει να είναι όλοι μια οικογένεια και πως ο καθένας θα πρέπει να δίνει το 200% για να πετύχει η ομάδα τον στόχο της."/>
  </head>
  <body>
    <article>
      <h1>Καρέρα: «Να είμαστε μια οικογένεια»</h1>
      <h2>Ο Μάσιμο Καρέρα στην πρώτη του γνωριμία με τους παίκτες της ΑΕΚ τόνισε πως περιμένει να είναι όλοι μια οικογένεια και πως ο καθένας θα πρέπει να δίνει το 200% για να πετύχει η ομάδα τον στόχο της.</h2>
      <address><time datetime="2019-12-09T13:38:00+00:00">09 Dec 2019, 13:38</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Το πρωί της Δευτέρας (9/12) ο Μάσιμο Καρέρα είχε την πρώτη του γνωριμία με τους παίκτες της ΑΕΚ στα Σπάτα και έδωσε το σύνθημα για την επόμενη ημέρα. Ο Ιταλός τεχνικός αρχικά προσπάθησε να ανεβάσει το ηθικό των παικτών τονίζοντας πως για τον ίδιο η ομάδα αυτή είναι η πιο δυνατή που υπάρχει, ενώ περιμένει από τους παίκτες να είναι μια οικογένεια στα αποδυτήρια και απόλυτα επαγγελματίες στις προπονήσεις.</p>
      <p>Αρχικά τον λόγο πήρε ο τεχνικός διευθυντής της ΑΕΚ, Ιλια Ιβιτς, ο οποίος σύστησε τον Ιταλό τεχνικό μέσα στα αποδυτήρια παρουσία όλου του ποδοσφαιρικού τμήματος. «Καλωσορίζω στην ομάδα μας τον νέο μας προπονητή, Μάσιμο Καρέρα. Εχει αγωνιστεί ως ποδοσφαιριστής και έχει εργαστεί ως προπονητής σε υψηλό επίπεδο έχοντας περάσει από μεγάλα κλαμπ. Υπήρξε ο πιο στενός συνεργάτης του Αντόνιο Κόντε και όταν συνέχισε ως πρώτος προπονητής κατάφερε να πάρει το πρωτάθλημα στη Ρωσία με τη Σπαρτάκ Μόσχας. Από εσάς περιμένω την καλύτερη συνεργασία μαζί του. Μάσιμο, καλώς όρισες στη δική μας οικογένεια, σου εύχομαι κάθε επιτυχία».</p>
      <p>Κάπου εκεί ο Καρέρα πήρε τον λόγο και συστήθηκε στο ποδοσφαιρικό τμήμα. «Ιλια σε ευχαριστώ, δεν χρειάζεται να πεις περισσότερα για εμένα», για να αναφερθεί στη συνέχεια στην φιλοσοφία του και το τι θέλει από τους παίκτες του. </p>
      <p>«Tο ζητούμενο είναι μόνο η ομάδα και η δική μου άποψη πάντα είναι ότι η ομάδα που προπονώ είναι η πιο δυνατή ομάδα που υπάρχει. Βεβαίως ο καθρέφτης για όλους μας είναι το γήπεδο. Χωρίς καλή προπόνηση μέσα στην εβδομάδα, δεν υπάρχει καλό ματς το σαββατοκύριακο. Αυτό που θέλω είναι να βλέπω παίκτες – μαχητές. Αν είναι να χάσουμε ένα ματς, να το χάσουμε επειδή η αντίπαλη ομάδα ήταν καλύτερη, όχι γιατί εμείς δεν κάναμε αυτό που έπρεπε. Θέλω να είμαστε μια οικογένεια και συγκεντρωμένοι στο στόχο μας 200%. Αυτά από εμένα, δεν μου αρέσουν τα πολλά λόγια, σε πέντε λεπτά όλοι έξω για προπόνηση. Μέσα απ τη δουλειά και την καθημερινότητα θα γνωριστούμε όλοι μεταξύ μας καλύτερα».</p>
    </article>
  </body>
</html>