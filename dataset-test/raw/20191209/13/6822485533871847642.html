<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980918102.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-12-09T13:21:00+00:00"/>
    <meta property="og:title" content="بازدید رئیس کل بانک مرکزی از علی‌بابا و موضوع داغ رمز دوم پویا"/>
    <meta property="og:description" content="مسعود طباطبایی مدیرعامل گروه علی‌بابا در این بازدید درباره فعالسازی رمز دوم پویا از رییس کل بانک مرکزی خواست اجرای ناگهانی این طرح به تعویق بیفتد. طباطبایی گفت: «اجرای این دستورالعمل نه فقط گروه علی‌بابا که کسب‌و‌کارهای کوچک و بزرگ اینترنتی کشور را با چالش جدی‌ای روبرو خواهد کرد و امیدواریم بانک مرکزی درباره اجرای این طرح تجدید نظر کند.» طباطبایی درباره تمهیدات علی‌بابا در زمینه مقابله با فیشینگ نیز گفت:« علی‌بابا همکاری‌های لازم با نهادهای ذیربط از جمله قوه قضاییه و پلیس فتا را دارد و همواره تلاش کردیم بستر امنی برای خریدهای اینترنتی کاربران در علی‌بابا فراهم کنیم.»"/>
  </head>
  <body>
    <article>
      <h1>بازدید رئیس کل بانک مرکزی از علی‌بابا و موضوع داغ رمز دوم پویا</h1>
      <address>
        <time datetime="2019-12-09T13:21:00+00:00">09 Dec 2019, 13:21</time>
      </address>
      <p>عبدالناصر همتی رییس کل بانک مرکزی ایران روز دوشنبه ۱۸ آذر از دفتر روز اول گروه علی‌بابا در کارخانه نوآوری بازدید کرد.</p>
      <figure>
        <img src="https://www.alef.ir/files/archive/originals/2019/50/164647.jpg"/>
      </figure>
      <p>مسعود طباطبایی مدیرعامل گروه علی‌بابا در این بازدید درباره فعالسازی رمز دوم پویا از رییس کل بانک مرکزی خواست اجرای ناگهانی این طرح به تعویق بیفتد. طباطبایی گفت: «اجرای این دستورالعمل نه فقط گروه علی‌بابا که کسب‌و‌کارهای کوچک و بزرگ اینترنتی کشور را با چالش جدی‌ای روبرو خواهد کرد و امیدواریم بانک مرکزی درباره اجرای این طرح تجدید نظر کند.» طباطبایی درباره تمهیدات علی‌بابا در زمینه مقابله با فیشینگ نیز گفت:« علی‌بابا همکاری‌های لازم با نهادهای ذیربط از جمله قوه قضاییه و پلیس فتا را دارد و همواره تلاش کردیم بستر امنی برای خریدهای اینترنتی کاربران در علی‌بابا فراهم کنیم.»<br/>همتی نیز در این باره گفت: « مهمترین هدف از فعال سازی رمز دوم پویا افزایش سطح امنیت در پرداخت‌ها و خریدهای اینترنتی بدون کارت است. روزانه شکایت‌های متعددی با موضوع فیشینگ ثبت می‌شود که اجرای این طرح باعث کاهش شکایت‌های مردم خواهد شد.»<br/>همتی بدون اشاره به زمان دقیق اجرای این طرح نیز گفت: «امیدواریم در دی ماه سال جاری این طرح اجرا شود.»<br/>در پایان این بازدید طباطبایی توضیحاتی درباره برندهای مختلف این گروه از جمله جاباما، Hello Persia (توریسم ورودی) ، برندیست (آژانس بازاریابی)، نابرو (پلتفرم محتوای گردشگری)، نشانت (پلتفرم بازاریابی هوشمند)، دابی (اولین دستیار صوتی فارسی)، مدگو (توریسم پزشکی)، آلترابو (پلتفرم گردشگری B2B) و همچنین ساختمان روز اول علی‌بابا ارائه کرد./ پایان خبر</p>
    </article>
  </body>
</html>