<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813596/%D9%85%D8%AD%DA%A9%D9%88%D9%85%DB%8C%D8%AA-%D8%AF%D8%B1%DB%8C%D8%A7%D9%81%D8%AA-%DA%A9%D9%86%D9%86%D8%AF%D9%87-%D8%A7%D8%B1%D8%B2-%D8%AF%D9%88%D9%84%D8%AA%DB%8C-%D8%AF%D8%B1-%D9%81%D8%A7%D8%B1%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-12-09T13:13:48+00:00"/>
    <meta property="og:title" content="محکومیت دریافت کننده ارز دولتی در فارس"/>
    <meta property="og:description" content="ایسنا/فارس مدیر کل تعزیرات حکومتی استان فارس گفت: فردی که در قبال دریافت ارز دولتی، کالایی را وارد نکرده بود، به جریمه و تعلیق کارت بازرگانی محکوم شد."/>
  </head>
  <body>
    <article>
      <h6 class="kicker">مدیرکل تعزیرات فارس اعلام کرد</h6>
      <h1>محکومیت دریافت کننده ارز دولتی در فارس</h1>
      <address><time datetime="2019-12-09T13:13:48+00:00">09 Dec 2019, 13:13</time> by <a rel="author">علی محمد پشوتن</a></address>
      <p>ایسنا/فارس مدیر کل تعزیرات حکومتی استان فارس گفت: فردی که در قبال دریافت ارز دولتی، کالایی را وارد نکرده بود، به جریمه و تعلیق کارت بازرگانی محکوم شد.</p>
      <p>علی مبشری گفت: به دنبال طرح شکایت یکی از بانک‌های دولتی استان فارس مبنی براینکه فردی مبالغ هنگفتی ارز دولتی را به بهانه واردات کالا به کشور دریافت کرده اما کالایی وارد نکرده است موضوع در دستور رسیدگی قرار گرفت.</p>
      <p>به گزارش ایسنا به نقل از روابط عمومی تعزیرات فارس، مبشری اضافه کرد: بررسی‌های اولیه حاکی از این بود که فرد مورد نظر بیش از 900 هزار یورو و 5 میلیون یوان ارز دولتی دریافت کرده اما در قبال آن هیچگونه کالایی وارد نکرده است.</p>
      <p>مدیرکل تعزیرات فارس با اشاره به دریافت استعلام‌های لازم از گمرک و بانک مرکزی، گفت: بعد از تکمیل تحقیقات، تخلف فرد مورد نظر محرز شد.</p>
      <p>مبشری خاطرنشان کرد: فرد متخلف در این پرونده به استرداد ارزهای دریافتی به نفع بیت‌المال و تعلیق 6 ماهه کارت بازرگانی‌اش، محکوم شده است.</p>
      <p>این مقام مسئول همچنین گفت: با شکایت صاحب یک مرغداری از یک شرکت تولید کننده جوجه یک روزه، مبنی براینکه تعداد 60 هزار قطعه جوجه یک روزه را از این شرکت خریداری کرده که پس از مدت کوتاهی، عمده آنها تلف شده و از این بابت متحمل خسارت زیادی شده است؛ پرونده‌ای تشکیل شد.</p>
      <p>مبشری با اشاره به احضار مدیر عامل شرکت متخلف به تعزیرات افزود: طی کارشناسی‌های انجام شده در این رابطه، مشخص شد که به علت کیفیت پایین جوجه های مورد معامله، مرغداری مذکور دچار خسارت 6 میلیارد ریالی شده است.</p>
      <p>مدیر کل تعزیرات حکومتی فارس اضافه کرد: با توجه به محرز شدن تخلف شرکت تولید کننده جوجه یک روزه، شعبه ششم تعزیرات حکومتی فارس حکم به جبران خسارت شاکی به میزان 6 میلیارد ریال و جریمه 12 میلیارد ریالی در حق دولت صادر کرد.</p>
      <p>وی همچنین از کشف 34 دستگاه لب‌تاپ توسط مامورین انتظامی شهرستان شیراز خبر داد و گفت: این لب‌تاپ‌ها از یک دستگاه خودروی پژو کشف و با توجه به عدم ارائه اسناد و مدارک گمرکی، محموله به سازمان اموال تملیکی تحول و پرونده‌ای در تعزیرات تشکیل شد.</p>
      <p>مبشری با بیان اینکه پرونده یاد شده از سوی شعبه چهارم تعزیرات فارس بررسی شد، گفت: با توجه به اعتراف صریح متهم مبنی بر اینکه لب‌تاپ‌های مکشوفه را به شکل قاچاق وارد کشور کرده و قصد فروش آنها را داشته است، حکم به ضبط کالا به نفع دولت و جریمه 2 میلیارد و 300 میلیونی متهم صادر شد.</p>
      <p>انتهای پیام</p>
    </article>
  </body>
</html>