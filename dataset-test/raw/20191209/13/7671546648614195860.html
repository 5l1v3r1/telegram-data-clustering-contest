<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916441"/>
    <meta property="og:site_name" content="Dnevnik"/>
    <meta property="article:published_time" content="2019-12-09T13:32:00+00:00"/>
    <meta property="og:title" content="#video Na Mednarodno vesoljsko postajo bo poletel robot z zametki čustvene inteligence"/>
    <meta property="og:description" content="V nedeljo bo na Mednarodno vesoljsko postajo poletel robot, katerega glavni namen je preprečevanje občutkov osamljenosti med astronavti. Ti bodo bodo torej božič preživeli v družbi empatičnega robota, ki bi naj bil sposoben razbrati čustveno stanje sogovornika."/>
  </head>
  <body>
    <article>
      <h1>#video Na Mednarodno vesoljsko postajo bo poletel robot z zametki čustvene inteligence</h1>
      <address><time datetime="2019-12-09T13:32:00+00:00">09 Dec 2019, 13:32</time> by <a rel="author">mg</a></address>
      <p>
        <b>V nedeljo bo na Mednarodno vesoljsko postajo poletel robot, katerega glavni namen je preprečevanje občutkov osamljenosti med astronavti. Ti bodo bodo torej božič preživeli v družbi empatičnega robota, ki bi naj bil sposoben razbrati čustveno stanje sogovornika.</b>
      </p>
      <p>Robot Cimon-2 je nadgradnja robota prve generacije, ki je poldrugo leto na Mednarodni vesoljski postaji (ISS) preživel kot pomočnik in sogovornik astronavtov. Mnogo je znanega o tem, kako breztežnost vpliva na fizično zdravje astronavtov, manj pa je znanega o tem, kako dolgotrajno bivanje 400 kilometrov od površja Zemlje vpliva na duševno zdravje. Da bi premagali tesnobo zaradi osamljenosti, so za astronavte zasnovali robota, ki bi naj s svojo klepetavostjo in čustveno inteligenco pomagal pri premagovanju tovrstnih občutkov. Robota so zasnovali pri Airbusu in uporablja IBM tehnologijo umetne inteligence Watson.</p>
      <p>Alexander Gerst, astronavt Evropske vesoljske agencije je s Cimonom posnel video, v katerem prikazuje, kako poteka komunikacija s kot žoga velikim robotom.</p>
      <figure>
        <iframe src="https://www.youtube.com/embed/HE0LQ2y_-Pk" width="560" height="315" data-service="Youtube" scrolling="no"/>
      </figure>
      <p>Robot zna predvajati glasbo in se z astronavti pomenkovati o vsakdanji rečeh. Cimon je sposoben prepoznati posameznega astronavta, vzpostaviti očesni kontakt in posneti fotografijo ali video. Prav slednje je sprožilo nekaj polemik glede etičnosti tovrstnega snemanja in fotografiranja. »Novi Simon ima vgrajeno stikalo za vklop in izklop vseh kamer in mikrofonov. Astronavt ima ves čas popoln nadzor na Cimonom – prav to je bilo pri njegovem ustvarjanju za nas najpomembnejše,« pravi Judith Buchheim, raziskovalka na Ludwig-Maximilians univerzi v Münchnu.</p>
      <h3>Robot s čustveno inteligenco?</h3>
      <p>Največja odlika Cimona nove generacije bi naj bil zametek čustvene inteligence. S tehnologijo Tone Analyzer, ki uporablja lingvistično analizo za prepoznavanje sreče, strahu, žalosti, jeze, analitičnosti, samozavesti in plašnosti, se robot odzove ne zgolj na vsebino povedanega, pač pa tudi na čustva, s katerimi je nekaj izrečeno. »Na ta način Cimon ni zgolj pomočnik, pač pa tudi sočuten družabnik, že astronavt tako želi,« pojasnjuje Matthias Biniok z IBM. Kako se Cimon-2 odzove v praksi, bodo astronavti nedvomno posneli in prikazali v naslednjih tednih ali mesecih.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042896297/magazin/znanost-in-tehnologija/ruska-raketa-na-iss-prepeljala-humanoidnega-robota"/>
      </related>
    </article>
  </body>
</html>