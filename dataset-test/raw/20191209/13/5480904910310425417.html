<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ledecka-pokracuje-na-lyzich-pojede-v-morici-i-val-d-isere/1829944?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-12-09T13:55:00+00:00"/>
    <meta property="og:title" content="Ledecká pokračuje na lyžích, pojede v Mořici i Val d'Isere"/>
    <meta property="og:description" content="Praha - Ester Ledecká zůstane i po přesunu z amerického na evropský kontinent na lyžích. O nadcházejícím víkendu bude závodit ve Svatém Mořici a o týden později se přesune do francouzského Val d'Isere. ČTK informaci potvrdil manažer Ledecké Viktor Valta z agentury Sport Invest."/>
  </head>
  <body>
    <article>
      <h1>Ledecká pokračuje na lyžích, pojede v Mořici i Val d'Isere</h1>
      <address><time datetime="2019-12-09T13:55:00+00:00">09 Dec 2019, 13:55</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ester Ledecká zůstane i po přesunu z amerického na evropský kontinent na lyžích. O nadcházejícím víkendu bude závodit ve Svatém Mořici a o týden později se přesune do francouzského Val d'Isere. ČTK informaci potvrdil manažer Ledecké Viktor Valta z agentury Sport Invest.</p>
      <slideshow>
        <figure>
          <img src="https://i3.cn.cz/6/1575839320_P201912080692201.jpg"/>
        </figure>
        <figure>
          <img src="https://i3.cn.cz/6/1575837364_P201912080675701.jpg"/>
        </figure>
        <figure>
          <img src="https://i3.cn.cz/6/1575836032_P201912080664601.jpg"/>
        </figure>
        <figure>
          <img src="https://i3.cn.cz/6/1575834462_P201912080652101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3363">Fotogalerie: SP ve sjezdovém lyžování 2019/20</a>
        </figcaption>
      </slideshow>
      <p>Ledecká začala sezonu premiérovým vítězstvím ve sjezdu na Světovém poháru v Lake Louise a v druhém sjezdu v Kanadě skončila o dvě setiny čtvrtá. V nedělním super-G už se olympijské vítězce v této disciplíně tolik nedařilo a uzavřela bodovanou třicítku.</p>
      <p>Po superobřím slalomu spěchala Ledecká na letedlo do Calgary, dnes přistane v Mnichově a zamíří do Svatého Mořice. V sobotu pojede ve Švýcarsku super-G a v neděli paralelní slalom, do kterého dostala kartu mezinárodní federace FIS.</p>
      <p>Paralelní slalom absolvují z Češek i úsekem nominované slalomářky Gabriela Capová a Martina Dubovská, překvapivě devátá ve slalomu SP ve finském Levi, kde startovala s číslem 56.</p>
      <p>Ledecká poté zamíří do Francie a 21. prosince zkusí ve sjezdu navázat na skvělé výkony z Lake Louise. Bude tak mít šanci bojovat o další stupně vítězů i udržení vedoucí příčky v hodnocení disciplíny. O den později je v plánu kombinace.</p>
      <p>Poprvé v kariéře nepojede pražská rodačka v prosinci ani jeden ze Světových pohárů na snowboardu. O víkendu vynechala paralelní závody v ruském Bannoje a nebude ani v Itálii - tento týden v Cortině d'Ampezzo a ten další v Carezze.</p>
      <p>Na prkně čtyřnásobná celková vítězka paralelních disciplín stráví pravděpodobně celý leden, kdy jsou závody v rakouském Lackenhofu, švýcarském Scuolu, rakouském Bad Gasteinu a slovinské Rogle. Začátkem února se asi vrátí na lyže a zaměří se na sjezdy v ruském středisku Rosa Chutor a v německém Ga-Pa. Jisté má ve sjezdu také finále SP v druhé půlce března v Cortině d’Ampezzo.</p>
      <p>Program startů Ledecké se ale může velmi rychle měnit. "Máme hrubý plán A, ale myslím, že v něm nastane hodně improvizace," řekla před sezonou.</p>
      <p>V Lake Louise poznala Ledecká ekonomickou sílu alpského Světového poháru ve srovnání se snowboardingovým. Za výhru, čtvrté a 30. místo vydělala dle finančního žebříčku FIS před zdaněním 52.500 švýcarských franků (v přepočtu 1,22 milionu korun), tedy více než za celý minulý ročník SP na snowboardu, který v paralelních disciplínách celý vyhrála a šestkrát stála na stupních vítězů v jednotlivých závodech.</p>
    </article>
  </body>
</html>