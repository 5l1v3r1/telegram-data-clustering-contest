<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techfocus.cz/gadgets/1727-vedci-vyvinuli-novy-typ-superlepidla-jeho-vazby-mezi-materialy-na-molekularni-urovni-nelze-jen-tak-oddelit.html"/>
    <meta property="og:site_name" content="TechFocus.cz"/>
    <meta property="article:published_time" content="2019-12-09T13:27:00+00:00"/>
    <meta property="og:title" content="Vědci vyvinuli nový typ superlepidla: Jeho vazby mezi materiály na molekulární úrovni nelze jen tak oddělit"/>
    <meta property="og:description" content="Tekuté lepidlo, vyrobené kanadskými vědci, se speciálně vyvinutými „zesíťovacími“ molekulami, dokáže lepit plasty lépe než…"/>
  </head>
  <body>
    <article>
      <h1>Vědci vyvinuli nový typ superlepidla: Jeho vazby mezi materiály na molekulární úrovni nelze jen tak oddělit</h1>
      <address><time datetime="2019-12-09T13:27:00+00:00">09 Dec 2019, 13:27</time> by <a rel="author">Ilona Cílková</a></address>
      <p>
        <b>Tekuté lepidlo, vyrobené kanadskými vědci, se speciálně vyvinutými „zesíťovacími“ molekulami, dokáže lepit plasty lépe než komerční lepidla. Na demonstracích to vypadalo, že dva kusy plastu spojené lepidlem se lidskou silou neroztrhnou.</b>
      </p>
      <p>Kanadská vláda podporuje projekt využití lepidla v neprůstřelných oděvech pro zásahové jednotky. „Pomocí této technologie zesíťování jsme schopni lépe spojit různé vrstvy typů tkanin a vytvořit další generaci oblečení pro extrémní prostředí,“ řekl profesor organické chemie Jeremy Wulff na univerzitě v kanadské Victorii. „Současně zesíťovací činidlo poskytuje látce samotné další pevnost v materiálu.“ </p>
      <p>Tato technika, zvaná zesíťování, sestává z nového, silnějšího typu chemické reakce, ke které dochází při vystavení teplu nebo UV zářením s dlouhými vlnami. Tým použil bisdiazirinové molekuly jako zesíťující látky, které mohou být aktivovány teplem nebo světlem za vzniku karbenů.</p>
      <p>Karbeny jsou vysoce reaktivní molekuly, které se snadno zapojují do polymerních vazeb uhlík-vodík. Vytvářejí ultra silné spojení mezi těmito dvěma materiály. Lepidlo je jak rázuvzdorné, tak odolné vůči korozi u řady materiálů, u nichž mohou být komerční lepidla neúčinná, a to včetně polyethylenu, který se používá k výrobě lahví a potrubí.</p>
      <p>„Ve skutečnosti komerčně dostupná lepidla na těchto materiálech vůbec nefungovala, takže náš objev byl působivým základem pro celou řadu důležitých použití,“ řekl profesor Abbas Milani, ředitel Výzkumného ústavu materiálů a výroby UBC. Hyper lepidlo nalézá uplatnění v oděvech, lékařských implantátech a u odolných částí obytných domů a může vytvořit zdánlivě nerozbitné spojení mezi materiály, které by se normálně nedaly lepit, jako jsou plasty a textilie. Z tohoto důvodu vědci používají lepidlo k vývoji inteligentních textilních řešení pro kanadské vojáky a ochranu úředníků.</p>
      <p>Práci prováděli vědci z univerzit v kanadské Victorii a Britské Kolumbii. Obě skupiny jsou zapojeny i do spolupráce s univerzitou v Albertě na vývoji ochranných prostředků pro kanadský vojenský personál v extrémních podmínkách. </p>
      <related>
        <h4>Související</h4>
        <a href="https://techfocus.cz/1673-nova-technologie-otisku-prstu-odhali-zda-jste-nedavno-uzili-heroin-i-kdyz-mate-dobre-umyte-ruce.html"/>
        <a href="https://techfocus.cz/1726-kompaktni-multifunkcni-monitorovaci-rele-pro-stejnosmerne-zateze.html"/>
      </related>
    </article>
  </body>
</html>