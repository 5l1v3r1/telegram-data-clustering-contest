<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/policiste-objevili-v-brnenskem-byte-mrtveho-muze-a-velke-mnozstvi-chemikalii-museli-evakuovat-25-oso.A191209_134128_ln_domov_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-12-09T13:43:00+00:00"/>
    <meta property="og:title" content="Policisté objevili v brněnském bytě mrtvého muže a velké množství chemikálií. Museli evakuovat 25 osob"/>
    <meta property="og:description" content="Mrtvého muže a velké množství chemikálií nalezli v pondělí policisté v bytě v brněnské Šámalově ulici v Židenicích. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. Uvedl to mluvčí policie Bohumil Malášek."/>
  </head>
  <body>
    <article>
      <h1>Policisté objevili v brněnském bytě mrtvého muže a velké množství chemikálií. Museli evakuovat 25 osob</h1>
      <address>
        <time datetime="2019-12-09T13:43:00+00:00">09 Dec 2019, 13:43</time>
      </address>
      <p>
        <mark>BRNO</mark>
        <b> Mrtvého muže a velké množství chemikálií nalezli v pondělí policisté v bytě v brněnské Šámalově ulici v Židenicích. Kvůli chemikáliím ulici uzavřeli a evakuovali z ní 25 lidí, situace se podle policie jeví jako nebezpečná. Na místě je pyrotechnik. Příčinu mužova úmrtí policie vyšetřuje. Uvedl to mluvčí policie Bohumil Malášek.</b>
      </p>
      <p>Malášek řekl, že o muže měli obavy sousedé. „Byt jsme otevřeli, soused byl bohužel nalezený bez známek života s tím, že v tom bytě je spousta chemikálií,“ řekl Malášek. Informace od pyrotechnika na místě policie vyhodnocuje. „Jeví se to jako nebezpečné. Ulice Šámalová je pro pěší i dopravu uzavřena. Celkem 25 lidí z okolních dvou domů jsme z bezpečnostních důvodů evakuovali,“ uvedl mluvčí.</p>
      <p>Na místo dorazila chemická laboratoř hasičů. „Policie provádí pyrotechnický průzkum v bytě jednoho z domů, my jí asistujeme, máme na místě chemickou laboratoř. Evakuováno je 25 lidí z okolí,“ uvedl mluvčí hasičů Jaroslav Mikoška. Dodal, že pro místní přistavili autobus, ten ale zatím zůstal prázdný, protože evakuovaní se rozešli do okolí.</p>
      <p>Záchranáři zatím nikoho ošetřovat nemuseli. „Byli jsme požádáni Policií České republiky, abychom tady byli v případě potřeby schopni poskytnout první pomoc zasahujícím složkám, pokud by se někdo zranil. Měli jsme tu lékařskou posádku, kterou vystřídal inspektor provozu,“ řekla mluvčí jihomoravských záchranářů Michaela Bothová.</p>
    </article>
  </body>
</html>