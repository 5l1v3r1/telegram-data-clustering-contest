<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediafax.ro/sport/halep-se-antreneaza-intens-pentru-noul-sezon-partener-surpriza-pentru-simona-18660115"/>
    <meta property="og:site_name" content="Mediafax.ro"/>
    <meta property="article:published_time" content="2019-12-09T13:35:00+00:00"/>
    <meta property="og:title" content="Halep se antrenează intens pentru noul sezon. Partener surpriză pentru Simona"/>
    <meta property="og:description" content="Simona Halep (locul 4 WTA) se pregăteşte intens pentru noul sezon. Sportiva noastră se află la Dubai, unde a dat peste o adversară redutabilă din circuit, Kristina Mladenovic (Franţa; locul 38 WTA). Cele două..."/>
  </head>
  <body>
    <article>
      <h1>Halep se antrenează intens pentru noul sezon. Partener surpriză pentru Simona</h1>
      <h2>Simona Halep (locul 4 WTA) se pregăteşte intens pentru noul sezon. Sportiva noastră se află la Dubai, unde a dat peste o adversară redutabilă din circuit, Kristina Mladenovic (Franţa; locul 38 WTA). Cele două s-au antrenat împreună, iar Simona Halep a împărtăşit momentul pe Instagram, cu fanii.</h2>
      <address><time datetime="2019-12-09T13:35:00+00:00">09 Dec 2019, 13:35</time> by <a rel="author" href="https://www.mediafax.ro/autor/razvan-stinga" target="_blank">Răzvan Stîngă</a></address>
      <p>Românca a pus o poză cu ea şi cu Kristina Mladenovic, alături de mesajul: ”Mulţumesc pentru un antrenament grozav”. Pregătirea sezonului 2020 nu se bazează doar pe un antrenament intense, ci şi prin schimbări la nivelul staffului. Sâmbătă, Simona Halep a publicat o fotografie pe pagina de Facebook în care apărea şi noul antrenor secund, Artemon Apostu-Efremov.</p>
      <p>Fotografia postată de jucătoarea de tenis din Constanţa este însoţită de mesajul: ”Bine ai venit în casa de nebuni, Arti. Suntem fericiţi să te avem în echipă”. Artemon Apostu-Efremov a devenit în 2017 antrenorul Irinei Begu, dar în 2018 sportiva a renunţat la colaborarea cu el.</p>
      <p>În noiembrie, Simona Halep a anunţat că a încetat colaborarea cu antrenorul Daniel Dobre, cel care a ajutat-o să câştige turneul de la Wimbledon.</p>
      <p>
        <b>Pentru cele mai importante ştiri ale zilei, transmise în timp real şi prezentate echidistant, daţi LIKE <a href="https://www.facebook.com/mediafax.ro/">paginii noastre de Facebook</a>!</b>
      </p>
      <p>﻿  </p>
    </article>
  </body>
</html>