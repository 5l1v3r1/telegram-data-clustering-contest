<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/financiar/proiect-privind-reducerea-tva-in-parlament-cat-ar-mult-ar-putea-scadea-taxa.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T13:12:00+00:00"/>
    <meta property="og:title" content="Proiect privind reducerea TVA, în Parlament. Cât ar mult ar putea scădea taxa"/>
    <meta property="og:description" content="Conducerea Camerei Deputaţilor a decis, luni, introducerea pe ordinea de zi a unei propuneri legislative a liderului deputaţilor liberali, Florin Roman, referitoare la reducerea nivelului cotei standard de TVA de la 19% la 16% de la 1 ianuarie 2020,"/>
  </head>
  <body>
    <article>
      <h1>Proiect privind reducerea TVA, în Parlament. Cât ar mult ar putea scădea taxa</h1>
      <h2>Conducerea Camerei Deputaţilor a decis, luni, introducerea pe ordinea de zi a unei propuneri legislative a liderului deputaţilor liberali, Florin Roman, referitoare la reducerea nivelului cotei standard de TVA de la 19% la 16% de la 1 ianuarie 2020,</h2>
      <address>
        <time datetime="2019-12-09T13:12:00+00:00">09 Dec 2019, 13:12</time>
      </address>
      <p>În acest timp, propunerile PMP privind alegerile primarilor în două tururi şi reducerea numărului de parlamentari la 300 au fost respinse, transmite Agerpres.</p>
      <p>Proiectul iniţiat de liberalul Florin Roman aduce modificări în Codul fiscal şi prevede, pe lângă reducerea nivelului cotei standard de TVA de la 19% la 16%, şi extinderea aplicării cotei reduse de TVA de 5%, faţă de cota redusă de 9%, pentru "livrarea de alimente destinate consumului uman şi animal, animale şi păsări vii din specii domestice, seminţe, plante şi ingrediente utilizate în prepararea alimentelor, produse utilizate pentru a completa sau înlocui alimentele".</p>
      <p>Proiectul a fost adoptat de Senat în 21 octombrie, iar Camera Deputaţilor este for decizional.</p>
      <p>Biroul permanent a mai decis introducerea pe ordinea de zi a plenului Camerei Deputaţilor şi a altor proiecte, referitoare la: pensiile ocupaţionale, iniţiat de Guvernul Dăncilă, Rezervaţia Biosferei "Delta Dunării", iniţiat de parlamentari ai PSD.</p>
      <p>Potrivit unui comunicat al PMP, deputaţii PSD şi UDMR au votat, în şedinţa Biroului permanent, împotriva introducerii pe ordinea de zi a plenului a proiectelor iniţiate de către Partidul Mişcarea Populară, care vizează alegerea primarilor în două tururi de scrutin şi reducerea numărului de parlamentari la 300.</p>
      <p><i>"Cele două proiecte au fost adoptate tacit de către Senat şi ar fi trebuit să intre de mult în dezbaterea Camerei Deputaţilor, însă aceeaşi monstruoasă coaliţie PSD-UDMR se foloseşte de toate tertipurile pentru a opri aceste iniţiative, inclusiv prin măcelărirea proiectelor prin intermediul unei comisii parlamentare speciale. Partidul Mişcarea Populară atrage public atenţia că cele două proiecte de lege reprezintă priorităţi urgente pentru România şi solicită tuturor parlamentarilor să le susţină. De asemenea, reamintim că cele două proiecte s-au aflat pe lista condiţiilor PMP pentru susţinerea Guvernului, fapt pentru care îi cerem prim-ministrului Ludovic Orban să emită ordonanţe de urgenţă în acest sens sau să-şi asume răspunderea"</i>, conform sursei citate.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>