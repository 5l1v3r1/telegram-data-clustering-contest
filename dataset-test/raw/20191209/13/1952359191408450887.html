<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191209_04758231?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-12-09T13:56:00+00:00"/>
    <meta property="og:title" content="Windturbine verliest twee wieken, oorzaak niet duidelijk"/>
    <meta property="og:description" content="In Ecausinnes, in de provincie Henegouwen, heeft een windturbine zondagnamiddag twee wieken verloren. Als gevolg werd de N57 in beide richtingen afgesloten..."/>
  </head>
  <body>
    <article>
      <h1>Windturbine verliest twee wieken, oorzaak niet duidelijk</h1>
      <address>
        <time datetime="2019-12-09T13:56:00+00:00">09 Dec 2019, 13:56</time>
      </address>
      <p>
        <b>
          <b>In Ecausinnes, in de provincie Henegouwen, heeft een windturbine zondagnamiddag twee wieken verloren. Als gevolg werd de N57 in beide richtingen afgesloten voor alle verkeer. De afbraakwerkzaamheden zouden maandag plaatsvinden, indien de weersomstandigheden dat toelaten.</b>
        </b>
      </p>
      <p>De windturbine, die beheerd wordt door Fairwind, bevindt zich op de site van een station van de watermaatschappij SWDE. Fairwind stuurde maandag een kraan en technici ter plaatse, om de derde wiek en de pyloon te demonteren. Maar door de hevige wind konden de werken nog niet plaatsvinden. Verwacht wordt dat de demontage later vandaag zou gebeuren. Dat is de voorwaarde om de weg weer open te stellen.</p>
      <p>Over de oorzaak van het incident tast men nog in het duister, aldus de topman van Fairwind tegenover La Dernière Heure. “We gaan alles demonteren en in ons atelier analyseren”, klinkt het. “We willen echt begrijpen wat zich hier heeft afgespeeld”.</p>
      <p>Fairwind heeft in heel België al een 40-tal windturbines geïnstalleerd en het is naar eigen zeggen de eerste keer dat het gebeurt dat wieken naar beneden komen. De bewuste windturbine staat er volgens La DH sinds maart vorig jaar. Enkele maanden geleden vond nog een onderhoud plaats.</p>
    </article>
  </body>
</html>