<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171106/podniky-musia-zainvestovat-slovensko-ide-znizovat-emisie.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T13:25:00+00:00"/>
    <meta property="og:title" content="Podniky musia zainvestovať, Slovensko ide znižovať emisie"/>
    <meta property="og:description" content="Slovensko napokon plánuje do desiatich rokov znížiť emisie skleníkových plynov o pätinu. Pôvodne pritom pre sektory mimo obchodovania s emisiami deklarovalo,..."/>
  </head>
  <body>
    <article>
      <h1>Podniky musia zainvestovať, Slovensko ide znižovať emisie</h1>
      <h2>Slovensko napokon plánuje do desiatich rokov znížiť emisie skleníkových plynov o pätinu. Pôvodne pritom pre sektory mimo obchodovania s emisiami deklarovalo, že do roku 2030 zníži podiel emisie skleníkových plynov o 12 %.</h2>
      <address>
        <time datetime="2019-12-09T13:25:00+00:00">09 Dec 2019, 13:25</time>
      </address>
      <h3>Slovensko zvýšilo ambíciu</h3>
      <p>Uvádza sa to v národnom energetickom a klimatickom pláne na roky 2021 až 2030, s ktorými sa stotožnili aj sociálni partneri na Hospodárskej a sociálnej rade SR. Po odporúčaní Európskej komisie Slovensko zvýšilo ambíciu v obnoviteľných zdrojoch energií. Aktuálny tripartitou odobrený energetický a klimatický plán počíta s 19,2-percentným podielom využívania obnoviteľných zdrojov energií.</p>
      <p><b>„Ministerstvo hospodárstva podnikne všetky dostupné kroky k tomu, aby v priebehu rokov 2021 až 2030 akceleroval rozvoj obnoviteľných zdrojov najmä vo výrobe tepla a aby sa v roku 2030 Slovensko dokázalo priblížiť k vyššiemu podielu obnoviteľných zdrojov energií,“ </b>uviedol rezort hospodárstva v spomínanom pláne. Podľa ministerstva kľúčovými pre dosiahnutie cieľov budú sektory priemyslu a budov.</p>
      <h3>Vyžaduje to veľké investície</h3>
      <p>Zamestnávatelia upozorňujú firmy, že zníženie emisií skleníkových plynov si vyžiada veľké investície do výroby. <b>„Každý by si mal naozaj uvedomiť nevyhnutnosť ekologizácie všetkých svojich procesov. Zároveň by si mal uvedomiť, že tento proces je náročný z hľadiska nákladov. Priemysel stojí pred množstvom výziev, pred zmenou štruktúry mnohých výrobných postupov, ktoré budú samozrejme znamenať obrovské zvyšovanie nákladov,“ </b>povedal po rokovaní tripartity viceprezident Asociácie zamestnávateľských zväzov a združení SR Rastislav Machunka.</p>
      <p>Návrh integrovaného národného energetického a klimatického plánu na roky 2021 až 2030 je vypracovaný na základe nariadenia Európskeho parlamentu, ktoré schválil Európsky parlament v novembri 2018. Návrh nariadenia definuje formu a obsah tzv. integrovaných národných energetických a klimatických plánov (NECP), ktoré budú hlavným strategickým dokumentom členských štátov v oblasti energetiky a klímy.</p>
    </article>
  </body>
</html>