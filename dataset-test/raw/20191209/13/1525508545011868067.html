<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4793397/%DA%A9%D8%AA%D8%A7%D8%A8-%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%DB%B4-%D9%87%D8%B2%D8%A7%D8%B1-%D8%B4%D9%87%DB%8C%D8%AF-%D8%B1%D9%88%D8%AD%D8%A7%D9%86%DB%8C-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T13:43:44+00:00"/>
    <meta property="og:title" content="همزمان با هفته پژوهش؛ کتاب زندگینامه ۴ هزار شهید روحانی رونمایی می‌شود"/>
    <meta property="og:description" content="قم - رئیس پژوهشگاه علوم اسلامی امام صادق(ع) گفت: زندگینامه داستانی ۴ هزار شهید روحانی در ۲۰ جلد در طی سه سال تدوین و در هفته پژوهش این پروژه رونمایی می‌شود."/>
  </head>
  <body>
    <article>
      <h1>همزمان با هفته پژوهش؛ کتاب زندگینامه ۴ هزار شهید روحانی رونمایی می‌شود</h1>
      <address>
        <time datetime="2019-12-09T13:43:44+00:00">09 Dec 2019, 13:43</time>
      </address>
      <p>به گزارش <a href="https://www.mehrnews.com/">خبرنگار مهر</a>، حجت الاسلام حمید نگارش بعد از ظهر دوشنبه در آستانه هفته پژوهش با تشریح فعالیت‌های پژوهشگاه علوم انسانی امام صادق علیه السلام اظهار داشت: این مرکز علمی در سال ۱۳۵۹ با هدف تهیه متون عقیدتی و سیاسی مورد نیاز رزمندگان اسلام با عنوان مرکز بررسی زیر نظر شهید محلاتی نماینده وقت امام در سپاه پاسداران در قم تأسیس شد و بعد از آن مسئولیت تدوین متون آموزشی عقیدتی - سیاسی و پژوهش‌های مورد نیاز سپاه پاسداران و بسیج به این نهاد واگذار و نام آن مرکز تحقیقات اسلامی شد.</p>
      <p>وی گفت: این مرکز در سال ۷۳ به‌صورت اصولی تبدیل آن به پژوهشکده از سوی وزارت علوم تصویب شد و در سال ۷۶ با عنوان پژوهشکده تحقیقات اسلامی موافقت وزارت علوم، تحقیقات و فناوری را به طور قطعی کسب کرد.</p>
      <p>دبیر هیئت امنا و رئیس پژوهشگاه علوم اسلامی امام صادق(ع) با بیان اینکه گسترش فعالیت‌های پژوهشی این پژوهشکده و استقبال مراکز نظامی و انتظامی از آثار باکیفیت آن باعث شد در سال ۹۲ موافقت اصولی ارتقای پژوهشکده به پژوهشگاه اخذ شود، افزود: این مرکز بنا به درخواست ستاد فرماندهی کل قوا با ابلاغ رهبر معظم انقلاب در سال ۹۳ به پژوهشگاه علوم اسلامی امام صادق(ع) ارتقا یافت و پژوهش‌های اسلامی و انسانی و تهیه متون آموزشی مورد نیاز سازمان‌های عقیدتی- سیاسی نیروهای مسلح و نمایندگی ولی فقیه در سپاه پاسداران به آن واگذار شد.</p>
      <p>وی اظهار داشت: این پژوهشگاه از ظرفیت‌های عظیم حوزه‌های علمیه و اساتید برجسته حوزه بهره‌مند است و امروز در تراز انقلاب اسلامی و ستاد کل نیروهای مسلح کشور بوده و ظرفیت پاسخگویی خود را بالا برده است.</p>
      <p>حجت الاسلام نگارش با بیان اینکه، تقویت مسئله شناسی در حوزه مباحث مورد نیاز نظام جمهوری اسلامی در عرصه‌های مختلف از جمله مأموریت‌های پژوهشگاه علوم انسانی است، افزود: مسئله یابی و مسئله شناسی امر مهمی است که از سیاست‌های کلی این پژوهشگاه است و حل مسئله‌ها و مشکلات، دغدغه‌ها اصلی پژوهشگران این مرکز است.</p>
      <p>
        <b>تقویت گفتمان انقلاب اسلامی</b>
      </p>
      <p>وی ادامه داد: پژوهشگاه علوم انسانی امام صادق علیه السلام به دنبال تقویت گفتمان انقلاب اسلامی و روزآمدسازی اطلاعات علمی پژوهشگران نیز در دستور کار است تا آنان برای انجام تحقیقات خود آمادگی‌های لازم را داشته باشند و امروز در بین پژوهشگران استادیار و دانشیار برجسته داریم.</p>
      <p>رئیس پژوهشگاه علوم اسلامی امام صادق(ع) با بیان اینکه تعاملات و همکاری خوبی با سایر مراکز علمی داریم، افزود: تلاش شده تا از انجام کارهای موازی پرهیز شود و امروز پژوهشگاه‌های بسیاری در قم مشغول به فعالیت هستند که همکاری با آنان از جمله برنامه‌ها و سیاست‌های پژوهشگاه است.</p>
      <p>وی با بیان اینکه در قم چندین مرکز مطالعاتی و علمی وجود دارد که ممکن است از فعالیت‌های همدیگر خبر نداشته باشند، افزود: ما تولیدات پژوهشگاه‌های دیگر را دنبال می‌کنیم و در صورت انجام پروژه مورد نظر ما در دیگر پژوهشگاه‌ها از آن استفاده خواهیم کرد تا موازی کاری صورت نگیرد.</p>
      <p>حجت الاسلام نگارش ادامه داد: امروز در زمینه علوم انسانی باید به بیانات رهبر معظم انقلاب توجه شود که تحول علوم انسانی از جمله موضوعات مهم و مورد پیگیری ما است.</p>
      <p>وی تصریح کرد: به طور خلاصه می‌گوییم که پژوهشگاه به دنبال معرفی دین خدا در عرصه‌های گوناگون اعتقادی، فرهنگی و سیاسی است و در این عرصه با سایر مراکز علمی هم افرایی خواهیم داشت و پاسخگویی به سؤالات و شبهات را دنبال می‌کنیم.</p>
      <p>
        <b>فعالیت سایت جوابگو</b>
      </p>
      <p>رئیس پژوهشگاه علوم اسلامی امام صادق(ع) با اشاره به فعالیت سایت جوابگو این مرکز، افزود: این سایت توانسته است به سؤالات متعدد مخاطبان پاسخ دهد و مورد استقبال قرار گرفته که کارشناسانی در ابعاد مختلف به سؤالات دینی، سیاسی و اخلاق پاسخ می‌دهند.</p>
      <p>وی با بیان اینکه کتابخانه پژوهشگاه علوم انسانی امام صادق علیه السلام ۳۰ هزار جلد کتاب دارد، افزود: تلاش می‌شود از این طریق نیاز پژوهشگران به منابع مرتفع شود.</p>
      <p>حجت الاسلام نگارش بیان داست: یکی از کارهای فاخر پژوهشگاه علوم انسانی امام صادق علیه السلام تدوین زندگینامه داستانی شهدای روحانی است که ما بیش از ۴ هزار شهید روحانی داریم که در طی سه سال اخیر این منابع جمع‌آوری شده که در هفته پژوهش این پروژه رونمایی می‌شود که شامل ۲۰ جلد می‌باشد.</p>
      <p>رئیس پژوهشگاه علوم اسلامی امام صادق علیه السلام عنوان کرد: رصد مراکز علمی و پژوهشگاه‌های جهان از جمله اقدامات این مرکز است تا ظرفیت ایجاد شده در این پژوهشگاه به آنان شناسانده و از ظرفیت‌های این مراکز نیز استفاده شود.</p>
      <p>
        <b>انتخاب در جشنواره امام علی(ع)</b>
      </p>
      <p>وی با اشاره به انتشار برخی از آثار فاخر پژوهشگاه علوم انسانی امام صادق علیه السلام ابراز داشت: این پژوهشگاه در سال قبل در جشنواره امام علی علیه السلام به عنوان پژوهشگاه برتر شناخته شده‌ایم.</p>
      <p>حجت الاسلام نگارش همچنین ابراز داشت: جریان شناسی‌های فکری و فرهنگی معاصر در این پژوهشگاه صورت گرفته است و در زمینه نیازهای شرعی، کتاب احکام سازمانی تدوین شده که مورد توجه دستگاه قرار گرفته است.</p>
      <p>وی افزود: کتاب «موج چهارم جنگ نرم» منتشر شده در این پژوهشگاه نیز اثر برتر در جشنواره پاسداران اهل قلم شناخته شده است و در زمینه سبک زندگی و خانواده اسلامی و معنویت اسلامی نیز چند جلد کتاب تدوین شده است.</p>
      <p>رئیس پژوهشگاه علوم اسلامی امام صادق علیه السلام افزود: در عرصه پاسخ به سؤالات نیروهای مسلح نیز کتاب‌هایی به نگارش درآمده که کتاب فرهنگ نهادی سپاه در ۲۳ جلد در هفته پژوهش رونمایی می‌شود.</p>
      <p>وی اضافه کرد: کتاب‌های صوتی نیز در هفته پژوهش امسال آماده رونمایی است که ۵۰ داستان شهدای روحانی به صورت کتاب صوتی درآمده است.</p>
      <p>حجت الاسلام نگارش در پایان عنوان کرد: رونمایی از کتاب‌های پژوهشگاه، دیدار با مراجع عظام تقلید و علمای حوزه، دیدار با رؤسای پژوهشگاه‌های قم، برگزاری جلسات ارائه گزارش و نیز برپایی نشست‌های تخصصی از جمله برنامه‌های هفته پژوهش این مرکز است.</p>
    </article>
  </body>
</html>