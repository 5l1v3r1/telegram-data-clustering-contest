<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.huffingtonpost.it/entry/il-discorso-di-miss-universo-sulla-forza-delle-donne-ha-ricevuto-una-standing-ovation_it_5dee4a5ee4b05d1e8a5510bc?utm_hp_ref=it-homepage"/>
    <meta property="og:site_name" content="L'HuffPost"/>
    <meta property="article:published_time" content="2019-12-09T13:59:34+00:00"/>
    <meta property="og:title" content="Il discorso di Miss Universo sulla forza delle donne ha ricevuto una standing ovation"/>
    <meta property="og:description" content="La neo incoronata si descrive come un’orgogliosa sostenitrice della bellezza naturale, un’attivista impegnata nella lotta contro la violenza di genere"/>
  </head>
  <body>
    <article>
      <h1>Il discorso di Miss Universo sulla forza delle donne ha ricevuto una standing ovation</h1>
      <h2>La neo incoronata si descrive come un’orgogliosa sostenitrice della bellezza naturale, un’attivista impegnata nella lotta contro la violenza di genere</h2>
      <address><time datetime="2019-12-09T13:59:34+00:00">09 Dec 2019, 13:59</time> by <a rel="author">HuffPost</a></address>
      <p>Non è solo per il colore della sua pelle (dal 2011 una donna nera non vinceva la competizione). Non è solo per i capelli corti e afro, in controtendenza con gli stereotipi di bellezza proposti dal concorso. <a href="https://www.huffingtonpost.it/entry/miss-universo-e-zozibini-tunzi-la-prima-a-sfilare-con-capelli-afro-al-naturale_it_5dee24f0e4b00563b8544d3d">Zozibini Tunzi </a>è una Miss Universo diversa dalle altre: lo sottolineano le parole pronunciate sul palco ad Atlanta, un insegnamento per le giovani donne. <br/><br/>In finale Zozibini ha battuto Madison Anderson, dal Puerto Rico, e Sofia Aragon, dal Messico. A tutte e tre erano state poste una serie di domande su svariati argomenti, dai cambiamenti climatici ai social media. A lei è stato chiesto cosa dovremmo insegnare alle ragazze di oggi.<br/><br/>“La leadership”, ha risposto lei, ”È qualcosa che manca alle ragazze e alle donne da tanto tempo. Non perché non la vogliamo, ma per come ci hanno etichettato. Siamo gli esseri più potenti al mondo e dovremmo avere a nostra disposizione ogni opportunità. Questo dovremmo insegnare alle ragazze: occupare gli spazi”. <br/><br/>Lei si descrive come un’orgogliosa sostenitrice della bellezza naturale, un’attivista impegnata nella lotta contro la violenza di genere. Il discorso post incoronazione è già diventato un manifesto: “Sono cresciuta in un mondo in cui le donne che mi somigliano, che hanno la mia pelle o i capelli simili ai miei, non sono considerate belle. Credo sia arrivato oggi il momento di fermare tutto questo”. </p>
      <figure>
        <img src="https://img.huffingtonpost.com/asset/5dee4aa824000061085a2b87.jpeg?cache=C6MgLvMTsM&amp;ops=crop_0_248_2775_2944,scalefit_630_noupscale"/>
        <figcaption>Paras Griffin via Getty Images</figcaption>
      </figure>
      <ul>
        <li>HuffPost</li>
      </ul>
    </article>
  </body>
</html>