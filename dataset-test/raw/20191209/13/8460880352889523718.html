<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/hazai-gazdasag/orszagos-fenyofarazziat-inditott-az-adohatosag-2168142/"/>
    <meta property="og:site_name" content="BAMA"/>
    <meta property="article:published_time" content="2019-12-09T13:30:00+00:00"/>
    <meta property="og:title" content="Országos fenyőfarazziát indított az adóhatóság"/>
    <meta property="og:description" content="Szinte minden megyében megindította karácsonyi ellenőrzés-sorozatát az adóhivatal, melynek keretén belül a kereskedelem különböző szereplőit vizsgálják."/>
  </head>
  <body>
    <article>
      <h6 class="kicker">MINŐSÉG ÉS TÖRVÉNYESSÉG</h6>
      <h1>Országos fenyőfarazziát indított az adóhatóság</h1>
      <address>
        <time datetime="2019-12-09T13:30:00+00:00">09 Dec 2019, 13:30</time>
      </address>
      <h4>Szinte minden megyében megindította karácsonyi ellenőrzés-sorozatát az adóhivatal, melynek keretén belül a kereskedelem különböző szereplőit vizsgálják.</h4>
      <p>A legtöbb helyen a fenyő-, a karácsonyfadísz- és a szaloncukorárusok működését vizsgálja meg a hatóság, de bizonyos helyeken a játékboltok, a hús- és a halkereskedők s akár a webáruházak is sorra kerülhetnek – írja a <a href="https://magyarnemzet.hu/gazdasag/orszagos-fenyofarazziat-inditott-az-adohatosag-7568804/">Magyar Nemzet</a>.</p>
      <p>A kereskedelem különböző szereplői érdemi várakozásokkal tekinthetnek az adventi időszakra, az esztendő utolsó hetei rendre komoly forgalmat hoznak. Pontosan tudják ezt a Nemzeti Adó- és Vámhivatalnál (NAV) is, a hatóság ezért már december elején megkezdte országos karácsonyi razziá­ját.</p>
      <p>A szervezet most nyilvánosságra hozott friss ellenőrzési terve szerint decemberben szinte minden megyében kiemelt figyelmet fordítanak a karácsonyi kellékeket, az adventi szezon jellemző termékeit kínáló gazdasági szereplők működésének átvizsgálására. Jelentős hatósági érdeklődésre számíthatnak például a fenyőfa-kereskedők, akárcsak a karácsonyfadíszeket és a szaloncukrot áruló vállalkozások. Mellettük a játék- és ajándékboltok, a hentesek és a halasok, az illatszert értékesítő vállalkozások készülhetnek fel a NAV érdeklődésére, de a vendéglátóhelyek sem maradnak ki az akcióból. Egyes helyeken még a webáruházaknál is elképzelhetők ellenőrzések.</p>
      <p>Lényeges az is, hogy az adóhivatal emberei minden szóba jöhető helyszínen felbukkanhatnak, így az adventi vásárok mellett a különböző kitelepüléseken, a boltokban és a bevásárlóközpontokban is tarthatnak vizsgálatokat. Egyes helyeken a hétvégékre sem állnak le az ellenőrzésekkel, miként más hatóságok bevonása sem kizárt. Ellenőrzéseiben a NAV elsősorban arra kíváncsi, hogy a gazdasági szereplők átadják-e vevőiknek a nyugtát, a számlát. Emellett lényeges az online pénztárgépek megfelelő használata és az is, hogy minden alkalmazottat bejelentsenek a vállalkozások. A hatóság emberei sort keríthetnek forgalomszámlálásra, és a készpénzkészlet kérdése is előkerülhet az ellenőrzésekben.</p>
      <p>Az adótraffipax elnevezésű tájékoztatási felületen most közzétett tervekből a következő nagy ellenőrzéshullámra is következtetni lehet: az év vé­géig meghirdetett egyes megyei ak­ciókban már szerepel a pirotechnikai eszközök forgalmazóinak akkurátus átvizsgálása.</p>
      <p>
        <i>Borítókép: Vásárlók nézegetnek egy fenyőfát a pécsi Vásártéren tartott fenyővásáron 2014. december 22-én.</i>
      </p>
    </article>
  </body>
</html>