<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/12/09/leicester-city-najvacsim-superom-liverpoolu-nemyslim-si-ze-to-niekto-ocakaval-vravi-kouc-rodgers/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T08:48:04+00:00"/>
    <meta property="og:title" content="Leicester City najväčším súperom Liverpoolu. Nemyslím si, že to niekto očakával, vraví kouč Rodgers"/>
    <meta property="og:description" content="Ani v sezóne 2015/2016, keď sa stal nečakaným anglickým futbalovým šampiónom, nedosiahol Leicester City takú víťaznú sériu, akú momentálne ťahá. V nedeľňajšom stretnutí 16. kola Premier League „líšky“ triumfovali 4:1 na trávniku birminghamskej Aston Villy. Triumfovali v ôsmom zápase po sebe, čo sa v klubovej histórii ešte nestalo. Akurát hráči..."/>
  </head>
  <body>
    <article>
      <h1>Leicester City najväčším súperom Liverpoolu. Nemyslím si, že to niekto očakával, vraví kouč Rodgers</h1>
      <address><time datetime="2019-12-09T08:48:04+00:00">09 Dec 2019, 08:48</time> by <a rel="author">SITA</a></address>
      <p>
        <b>Ani v sezóne 2015/2016, keď sa stal nečakaným anglickým futbalovým šampiónom, nedosiahol Leicester City takú víťaznú sériu, akú momentálne ťahá. V nedeľňajšom stretnutí 16. kola Premier League „líšky“ triumfovali 4:1 na trávniku birminghamskej Aston Villy.</b>
      </p>
      <p>Triumfovali v ôsmom zápase po sebe, čo sa v klubovej histórii ešte nestalo. Akurát hráči z King Power Stadium aktuálne dokážu konkurovať suverénnemu lídrovi tabuľky – FC Liverpool, na „The Reds“ strácajú osem bodov. Manko tretieho Manchestru City na vedúcu pozíciu už činí 14 bodov.</p>
      <p>„Nemyslím si, že niekto očakával, že budeme tak blízko k 1. miestu. Keď v sobotu Manchester City podľahol United, všetci rozprávali iba o tom, ako ďaleko sú od Liverpoolu. Rešpektujeme tento stav a pokračujeme v našej práci. Chceme sa ďalej rozvíjať,“ poznamenal tréner Leicestru City Brendan Rodgers.</p>
      <p>Pristavil sa tiež pri novom klubovom rekorde. „V ostatných dvoch ročníkoch sme skončili na 9. priečke, ale dnes sme vyzerali ako špičkové mužstvo anglickej Premier League. Bol to historický deň. Prekonanie klubového rekordu v počte víťazných duelov v rade bolo niečo fantastické,“ dodal 46-ročný rodák zo Severného Írska.</p>
      <p>Pod triumf hostí vo Villa Parku sa opäť gólovo podpísal kanonier Jamie Vardy. Už 32-ročný zakončovateľ si tohtosezónne konto zveľadil ďalšími dvomi gólmi a so 16 „trefami“ kraľuje poradiu strelcov v PL. „Jamie je fenomenálny hráč, ktorý zakaždým v gólovej šanci ukáže svoju pripravenosť a nikto nepochybuje, že rozvlní sieť,“ skonštatoval Rodgers.</p>
      <p>Leicester City zažíva najlepšie obdobie od spomenutého majstrovského ročníka, avšak nadviazať na senzáciu spred štyroch rokov bude veľmi náročné. Liverpool v doterajších 16 kolách stratil iba dva body a vianočné sviatky strávi na najvyššom poste.</p>
      <p>Tím z Anfieldu bude na Štedrý deň lídrom Premier League piatykrát v dejinách súťaže. Nesmie však „zaspať na vavrínoch“ – ostatnými tromi mužstvami, ktoré nezískali ligovú trofej po tom, čo boli na Vianoce na 1. mieste, boli zakaždým Liverpoolčania (v sezónach 2008/2009, 2013/2014 a 2018/2019, pozn.).</p>
    </article>
  </body>
</html>