<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/etoimi-na-steilei-geotrupano-stin-kriti-i-tourkia.html"/>
    <meta property="og:site_name" content="GOODnet.gr"/>
    <meta property="article:published_time" content="2019-12-09T08:18:00+00:00"/>
    <meta property="og:title" content="Έτοιμη να στείλει γεωτρύπανο στην Κρήτη η Τουρκία"/>
    <meta property="og:description" content="Ερευνητικό σκάφος στην περιοχή που έχει συμφωνήσει με τη Λιβύη, σε μια πρώτη προσπάθεια να επιβάλει νέα τετελεσμένα, αλλά και για να ανιχνεύσει τις ελλαδικές αντιδράσεις και …"/>
  </head>
  <body>
    <article>
      <h1>Έτοιμη να στείλει γεωτρύπανο στην Κρήτη η Τουρκία</h1>
      <address>
        <time datetime="2019-12-09T08:18:00+00:00">09 Dec 2019, 08:18</time>
      </address>
      <p>
        <b>Ερευνητικό σκάφος στην περιοχή που έχει συμφωνήσει με τη Λιβύη, σε μια πρώτη προσπάθεια να επιβάλει νέα τετελεσμένα, αλλά και για να ανιχνεύσει τις ελλαδικές αντιδράσεις και αντοχές σχεδιάζει να στείλει η Τουρκία.</b>
      </p>
      <p>Σύμφωνα με ασφαλείς πληροφορίες του «Φιλελεύθερου» Κύπρου, η βιασύνη που υπήρξε από τουρκικής πλευράς να υπογραφεί η συμφωνία με το καθεστώς της Τρίπολης, να γίνει αμέσως μετά η επικύρωσή της από τη Μεγάλη Τουρκική Εθνοσυνέλευση, όπως και η κατάθεσή της στη συνέχεια στα Ηνωμένα Έθνη, πράγμα που έγινε όπως ανακοίνωσε το Σάββατο ο Ρετζέ Ταγίπ Ερντογάν, επιβεβαιώνουν πως θα κινηθούν γρήγορα.</p>
      <p>Πρώτο βήμα, συνεπώς, είναι η αποστολή ενός ερευνητικού σκάφους και αργότερα, μετά το τέλος των σεισμικών ερευνών, γεωτρύπανου. Η δεύτερη φάση δεν αναμένεται ότι θα γίνει αμέσως.</p>
      <p>Παράλληλα, θα συνεχίζονται οι παράνομες ενέργειες στην κυπριακή ΑΟΖ, στην οποία βρίσκονται τα δυο γεωτρύπανα και τα δυο ερευνητικά σκάφη.</p>
      <p>Η Άγκυρα, πέραν από τον πολιτικό χαρακτήρα που έχουν οι κινήσεις της αυτές, προφανώς και επενδύει στην ανακάλυψη φυσικού αερίου. Εάν επιτευχθεί αυτός ο στόχος, να εντοπίσει δηλαδή φυσικό αέριο στα σημεία που διενεργεί γεωτρήσεις, τότε θα υπάρχουν ανατροπές και θα αντιμετωπίζει τις όποιες πολιτικές συζητήσεις από άλλη οπτική γωνία.</p>
      <p>Όπως εξήγησε διπλωματική πηγή, σε μια τέτοια περίπτωση ούτε προσχηματικά δεν θα συζητά το Κυπριακό. Θα αξιοποιήσει το αέριο χωρίς κανείς να την εμποδίσει. Όταν, μάλιστα, δεν θα επηρεάζει θαλασσοτεμάχια που έχουν αδειοδοτηθεί.</p>
      <p>Αλλά και να μην εντοπίσει φυσικό αέριο, ο στόχος παραμένει όπως έχει διαμορφωθεί εξαρχής: Θα πιέσει για να αρχίσει ένας διάλογος-πακέτο για όλες τις «εκκρεμότητες», περιλαμβανομένου και του φυσικού αερίου.</p>
      <p>Η Αθήνα, σε ό,τι αφορά την περιοχή της Κρήτης, έχει μεν ανησυχήσει για τις τουρκικές ενέργειες, θεωρεί ωστόσο ότι μπορεί να αποβεί κρίσιμο και να παρουσιασθεί ως σωσίβιο το γεγονός ότι η Ελλάδα έχει αδειοδοτήσει την αμερικανική ExxonMobil για τα θαλασσοτεμάχιά της. Κι αυτό ενισχύεται, σύμφωνα με διπλωματικούς κύκλους στην Αθήνα και από το γεγονός ότι στην κυπριακή ΑΟΖ οι Τούρκοι παρενοχλούν τεμάχια όπου δραστηριοποιούνται άλλες εταιρείες, όχι όμως της αμερικανικής ExxonMobil.</p>
      <p>Είναι, πάντως, προφανές πως η Τουρκία με την κίνησή της με τη συμφωνία με τη Λιβύη προετοιμάζει το έδαφος για το επόμενο βήμα που θα είναι η στρατιωτικοποίηση της έντασης. Θα επιδιώξει δε να σύρει την Ελλάδα σε αυτό το πεδίο.</p>
      <p>Είναι σαφές πως η Άγκυρα διαμορφώνει έναν ευρύτερο σχεδιασμό, τον οποίο υλοποιεί βαθμηδόν. Ο σχεδιασμός αυτός συνδέεται με το όραμα για τη «Μεγάλη Τουρκία», που έχει ως χρονικό ορίζοντα το 2023, όταν δηλαδή θα συμπληρωθούν 100 χρόνια τουρκικού κράτους.</p>
      <p>Ο στόχος είναι, μέχρι τότε, να επεκταθεί η Τουρκία, να μεγαλώσει με νέα εδάφη και να αυξήσει την επιρροή της. Να καταστεί περιφερειακή δύναμη, η οποία δεν θα έχει εξάρτηση από άλλες δυνάμεις, όπως οι ΗΠΑ και η Ρωσία.</p>
      <p>Με βάση τα σημερινά δεδομένα, η κατοχική Τουρκία έχει στρατιωτικές βάσεις στο Σουδάν και το Κατάρ. Στην Αιθιοπία έχουν στείλει αξιωματικούς και εκπαιδεύουν τον τοπικό στρατό. Στην Κύπρο έχει κατοχικό στρατό ενώ έχει στρατιωτική παρουσία στη Συρία.</p>
      <p>Στους σχεδιασμούς είναι να εγκαταστήσουν στρατιωτική βάση στη Λιβύη. Είναι σαφές πως βόρεια δεν μπορεί να επεκταθεί λόγω Ρωσίας, δυτικά είναι η Ευρώπη, δραστηριοποιείται όμως στα Βαλκάνια αυξάνοντας την επιρροή της.</p>
    </article>
  </body>
</html>