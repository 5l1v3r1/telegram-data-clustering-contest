<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/columns/2019/12/9/654615/"/>
    <meta property="og:site_name" content="Економічна правда"/>
    <meta property="article:published_time" content="2019-12-09T08:40:00+00:00"/>
    <meta property="og:title" content="Забути про ціну на газ"/>
    <meta property="og:description" content="Сума, яку доводиться платити українцям за газ, залежить не тільки від ціни, а і від обсягів його споживання. Влада має стимулювати скорочення цього показника."/>
  </head>
  <body>
    <article>
      <h1>Забути про ціну на газ</h1>
      <h2>Сума, яку доводиться платити українцям за газ, залежить не тільки від ціни, а і від обсягів його споживання. Влада має стимулювати скорочення цього показника.</h2>
      <address><time datetime="2019-12-09T08:40:00+00:00">09 Dec 2019, 08:40</time> by <a rel="author" href="https://www.epravda.com.ua/authors/5dd3c6551271d/" target="_blank">Валерій Безус</a></address>
      <p>Україна, яка споживає в рази більше енергоресурсів на одиницю ВВП, ніж найближчі європейські сусіди, жваво обговорює 7-відсоткову знижку на газ для населення.</p>
      <p>Ціна на природний газ – одна з універсальних тем, якою десятиріччями маніпулюють політики задля привертання до себе уваги.</p>
      <p>На жаль, така маніпуляція відвертає увагу від значно важливішої теми – теми обсягів споживання газу.</p>
      <p>Адже сума, яку доводиться платити українцям за газ, залежить не тільки від ціни, а і від обсягів його споживання.</p>
      <p>На відміну від ціни на газ, яка залежить від економічної та політичної кон’юнктури, обсяги споживання залежать від самих українців.</p>
      <p>Саме українці можуть власними зусиллями радикально знизити споживання газу і зменшити суми "платіжок" так, як ніхто інший цього не зробить.</p>
      <p>Розраховувати на стале, довгострокове зниження цін на викопні паливні ресурси – не розумно, вони точно будуть зростати.</p>
      <p>А от ефект від скорочення споживання може, і має бути сталим. Таку сталість забезпечує підвищення енергоефективності споживання, що є повністю у силах самих українців.</p>
      <h3>
        <a href="https://www.epravda.com.ua/publications/2019/12/4/654422/">Ціна на газ зміниться: що за новий інструмент придумав уряд і як він дозволить економити</a>
      </h3>
      <p>Підвищення енергоефективності споживання робить Україну та українців сильнішими, а от політичні знижки роблять нас значно слабкішими. </p>
      <p>Політична знижка з ринкової ціни газу послаблює як політичну, так і економічну незалежність України, а також послаблює і конкурентоспроможність української економіки.</p>
      <p>Зниження споживання енергоресурсів через підвищення енергоефективності посилює конкурентоспроможність економіки, робить Україну сильнішою як економічно, так і політично.</p>
      <p>Посилюючись економічно та політично, Україна отримує більш сильні позиції на ринках, у тому числі і на ринках енергоносіїв, зокрема природного газу.</p>
      <p>Більш сильна позиція на ринку дозволяє отримати більш вигідні умови отримання ресурсів за більш низькими цінами.</p>
      <p>Коло замикається в інтересах українців: інвестуєш у енергоефективність – скорочуєш питоме споживання енергоресурсу, скорочуєш питоме споживання енергоресурсу – посилюєш економіку, посилюєш економіку – отримуєш енергоресурси дешевше.</p>
      <p>Loading... Інвестиції у енергоефективність активізують ще і макроекономічний мультиплікатор.</p>
      <p>Через ефект мультиплікатора економіка ще більш посилюється, тож маємо ще і четвертий множник – коло не тільки замикається, а ще і рух по цьому колу, колу української сили, значно прискорюється.</p>
      <p>Повернемося до знижки. Знижка може дати тимчасово додатковий ресурс. Цей ресурс може бути направлений на споживання, а може – на інвестування.</p>
      <p>Саме через інвестування деякий позитивний ефект від знижки може бути пролонгований.</p>
      <p>А от "проїдання" знижки на ціну енергоресурсів може тільки посилити залежність від таких знижок і надалі.</p>
      <p>На жаль, зацікавлених у тому, щоб Україна продовжувала сидіти на газовій голці надто багато й вони надто сильні, їхні дії узгоджені за замовчуванням, й вони дуже добре синхронізовані навіть без зайвого вербального зв'язку.</p>
      <p>Чи можна в таких умовах розраховувати на тривалий позитивний ефект від знижки для економіки України? Такого досі не було. </p>
      <p>Як би там не було, але будь-яка знижка з ціни – це однозначно добре. Чи не так? Ні, не так.</p>
      <p>Негативний ефект від отримання знижки не такий очевидний для споживачів, але перекриває можливий позитивний ефект.</p>
      <p>Здешевлення ціни на газ автоматично руйнує інвестиційну привабливість енергоефективних заходів.</p>
      <p>Мова не тільки про гірші показники окупності, мова ще і про принципову вмотивованість до реалізації проектів з енергомодернізації, зокрема енергомодернізації житла, яка і без того кульгає в Україні.</p>
      <p>Фонд енергоефективності вже накачений потужним грошовим ресурсом, але черги до фінансування проектів немає.</p>
      <p>Якщо буде знижуватись ціна на газ – черга і не з’явиться, незважаючи на грантовий формат діяльності фонду.</p>
      <p>Як наслідок - держава не отримає ту економію, на яку розраховує.</p>
      <p>І мова не тільки про економію домогосподарств, а і про економію на виплаті субсидій, що з’їдає півсотні мільярдів гривень державного бюджету щорічно. </p>
      <p>Економія субсидій за рахунок меншої ціни газу втрат від неефективного споживання ніколи не компенсує.</p>
      <p>Не тільки привабливість проектів з енергомодернізації житла залежить від рівня ціни на газ.</p>
      <p>Інвестиційна привабливість проектів комплексної модернізації інфраструктури централізованого теплозабезпечення українських міст розраховується за порівняння з базовими витратами на природний газ.</p>
      <p>Знижка з ціни на газ знижує і показники цих витрат у неефективний спосіб, і таке зниження є тимчасовим, але може бути достатнім, щоб відтермінувати запуск інвестиційних проектів.</p>
      <p>Продовження терміну окупності навіть на один рік в умовах і без того високих ризиків інвестування в Україні – надто вагомий негативний фактор, щоб його ігнорувати.</p>
      <p>Ще більше руйнує інвестиційну привабливість енергомодернізації країни невизначеність у перспективі адекватного ринкового ціноутворення і високий ризик того, що той чи інший уряд піддасться спокусі погратися у соціалізм. </p>
      <p>Сама вірогідність того, що уряд України може вдатись до ручного управління рівнем ціни на газ, сам по собі потужний фактор стримування інвестицій у скорочення споживання газу.</p>
      <p>Таким чином, питомі витрати енергії на квадратний метр нерухомості і далі будуть у декілька разів перевищувати цивілізований рівень; обсяги споживання газу будуть в рази більшими за реально потрібний; суми у квитанціях за комунальні послуги, навіть за умови потужних знижок з ціни на газ – і далі неприйнятними для більшості споживачів.</p>
      <p>Замість того, щоб інфантильно очікувати від уряду неринкових знижок з ціни на газ, українцям слід мобілізуватись у напрямі сталого скорочення споживання цього газу.</p>
      <p>Саме словосполучення "ціна на газ" має залишити політичні дискусії, і нехай політики відшукують інші тригери збудження електоральних симпатій.</p>
      <p>Як варіант може спробують зацікавити українців пріоритетністю інвестицій в енергоефективність та цивілізовану інженерну інфраструктуру українських міст. </p>
      <p>Реальне та відчутне зниження сум у квитанціях за комунальні послуги можливе лише за умови тотальної енергомодернізації житлового та комунального сектору.</p>
      <p>Саме комплексна, не фрагментарна, тепломодернізація будівель, відновлення та модернізація муніципальної інженерної інфраструктури теплозабезпечення, водозабезпечення та водовідведення – ось реальний рецепт сталої економії!</p>
      <p>На фоні резерву ефекту від такої модернізації будь-яка ситуативна знижка з ціни на енергоресурси – це знущання над здоровим економічним глуздом. </p>
    </article>
  </body>
</html>