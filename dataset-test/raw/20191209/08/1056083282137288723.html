<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813203/%D8%A8%D8%B1%D8%B2%DA%AF-%D8%AA%D8%B1%DB%8C%D9%86-%DA%86%D8%A7%D9%BE-%DA%A9%D9%86%D9%86%D8%AF%D9%87-%D9%BE%D9%88%D9%84-%D8%AC%D9%87%D8%A7%D9%86-%D8%AF%D8%B1-%D8%AE%D8%B7%D8%B1-%D9%88%D8%B1%D8%B4%DA%A9%D8%B3%D8%AA%DA%AF%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:30:49+00:00"/>
    <meta property="og:title" content="برزگ‌ترین چاپ‌کننده پول جهان در خطر ورشکستگی"/>
    <meta property="og:description" content="موسسه &quot;دو لا قو&quot; نسبت به ورشکستگی خود در صورت تداوم شرایط فعلی هشدار داد."/>
  </head>
  <body>
    <article>
      <h1>برزگ‌ترین چاپ‌کننده پول جهان در خطر ورشکستگی</h1>
      <address><time datetime="2019-12-09T08:30:49+00:00">09 Dec 2019, 08:30</time> by <a rel="author">متین کاکوئی</a></address>
      <p>موسسه "دو لا قو" نسبت به ورشکستگی خود در صورت تداوم شرایط فعلی هشدار داد.</p>
      <p>به گزارش ایسنا به نقل از ایندیپندنت، این موسسه که از ۱۹۸ سال پیش تاکنون اقدام به چاپ اسکناس می‌کند و اکنون مسئولیت چاپ حدود یک سوم کل اسکناس های جهان را برعهده دارد هشدار داده است که پس از شکست در مناقصه ۴۰۰ میلیون پوندی قرارداد چاپ پاسپورت های جدید انگلیسی و کاهش تمایل کشورهای مختلف به استفاده از وجه نقد، در موضع ضعیفی قرار گرفته است. این موسسه در حال حاضر با ۱۴۰ بانک مرکزی در سراسر جهان برای چاپ پول نقد همکاری می کند.</p>
      <p>دو لا قو هم اکنون دست به اصلاحاتی در دو مرکز چاپ اسکناس خود به منظور کاهش هزینه های عملیاتی زده است و این احتمال وجود دارد که ۲۵۰۰ نفر از کارکنانش اخراج شوند. راس مولد، کارشناس سرمایه گذاری در موسسه " ای جی بل" گفت: وقتی فکر می کنید دیگر بدتر از این نمی شود، موج جدیدی از اخبار منفی از راه می رسند. موسسه در حال بدهی بار آوردن است و بخش زیادی از مدیران ارشد آن استعفا داده‌اند و این مساله به نوبه خود باعث بیشتر شدن بی‌ثباتی‌ها خواهد شد. بدون تغییرات گسترده شانس بقا برای این موسسه پایین خواهد بود.</p>
      <p>کلیو وشار، از مدیران ارشد دو لا قو در رابطه با مشکلات پیش آمده گفت: عملکرد نیمه نخست امسال نشان می دهد که به دلیل تغییرات مدیریتی و کاهش رقابت پذیری در بازار چاپ پول به مشکلات زیادی برخورده ایم. هم چنین برخی از قراردادها نظیر چاپ پول برای بانک مرکزی ونزوئلا و سودان را از دست داده ایم. مدیران جدید برای پیاده سازی ایده هایشان نیاز به زمان دارند.</p>
      <p>طی هفته های اخیر ارزش سهام دو لا قو که از سال ۱۸۶۰ تاکنون اقدام به چاپ اسکناس برای بانک مرکزی انگلیس می کند، ۲۴ درصد کاهش پیدا کرده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98080803859/%D8%A7%D8%B3%DA%A9%D9%86%D8%A7%D8%B3-%D9%88-%D8%B4%D9%86%D8%A7%D8%B3%D9%86%D8%A7%D9%85%D9%87-%DA%A9%D8%AC%D8%A7-%D8%AA%D9%88%D9%84%DB%8C%D8%AF-%D9%85%DB%8C-%D8%B4%D9%88%D8%AF"/>
        <a href="https://www.isna.ir/news/97121708945/%D8%B1%D9%88%D9%86%D9%85%D8%A7%DB%8C%DB%8C-%D8%B3%D9%88%D8%A6%DB%8C%D8%B3-%D8%A7%D8%B2-%D8%A7%D8%B3%DA%A9%D9%86%D8%A7%D8%B3-%D8%AC%D8%AF%DB%8C%D8%AF-%D8%AE%D9%88%D8%AF"/>
      </related>
    </article>
  </body>
</html>