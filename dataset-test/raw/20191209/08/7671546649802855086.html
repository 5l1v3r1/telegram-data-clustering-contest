<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916420"/>
    <meta property="og:site_name" content="Dnevnik"/>
    <meta property="article:published_time" content="2019-12-09T08:50:00+00:00"/>
    <meta property="og:title" content="#video Edmonton poražen po podaljšku, Arizona boljša po kazenskih strelih"/>
    <meta property="og:description" content="Hokejisti Edmonton Oilers so v ligi NHL na svojem ledu po podaljšku izgubili z Buffalo Sabres z 2:3, a ostali na čelu pacifiške skupine. Drugouvrščena ekipa Arizona Coyotes pa ima prav tako 40 točk kot Edmonton, saj je v Chicagu moštvo Blackhawks po kazenskih strelih ugnala s 4:3."/>
  </head>
  <body>
    <article>
      <h1>#video Edmonton poražen po podaljšku, Arizona boljša po kazenskih strelih</h1>
      <address><time datetime="2019-12-09T08:50:00+00:00">09 Dec 2019, 08:50</time> by <a rel="author">al, STA</a></address>
      <p>
        <b>Hokejisti Edmonton Oilers so v ligi NHL na svojem ledu po podaljšku izgubili z Buffalo Sabres z 2:3, a ostali na čelu pacifiške skupine. Drugouvrščena ekipa Arizona Coyotes pa ima prav tako 40 točk kot Edmonton, saj je v Chicagu moštvo Blackhawks po kazenskih strelih ugnala s 4:3.</b>
      </p>
      <p>Na začelju te skupine je moštvo Los Angeles Kings <b>Anžeta Kopitarja</b>, za katerim sta v celotni ligi le še dve ekipi, Detroit in New Jersey. Tudi ti dve sta bili tokrat prosti tako kot Kings, ki bodo naslednjo tekmo igrali v noči na sredo po slovenskem času, ko bodo gostili New York Rangers.</p>
      <p>Rangers sicer niso najbolje začeli sezone, za njimi sta v metropolitanska skupini le dve moštvi, vendar so se sinoči znesli na gostovanju v Las Vegasu nad Golden Knights in zmagali s 5:0. Ruski vratar bolgarskih korenin <b>Aleksandar Georgijev</b> je zaustavil vseh 38 strelov gostiteljev, <b>Jacob Trouba</b> in <b>Artemi Panarin</b> sta vpisala po gol in podajo, <b>Ryan Strome</b> pa dve asistenci. Ti dve ekipi sta se pomerili drugič v tednu dni, Vegas je prvič v Madison Square Gardnu zmagal s 4:1.</p>
      <p>V Edmontonu je <b>Jack Eichel</b> podaljšal svoj niz, ko je dosegel vsaj točko, na zanj rekordnih 13 tekem, ko je podal za odločilni gol <b>Colinu Millerju</b> po minuti in 13 sekundah podaljška. Švedski vratar <b>Linus Ullmark</b> je ubranil 26 strelov domačih igralcev, trener Sabres <b>Ralph Krueger</b> pa je dobil prvo tekmo v Edmontonu potem, ko ga je vodstvo Oilers odpustilo v sezoni 2012/2013.</p>
      <figure>
        <iframe src="https://www.youtube.com/embed/o5CspI2E52s" width="560" height="315" data-service="Youtube" scrolling="no"/>
      </figure>
      <p>Arizona je v Chicagu dvakrat zaostajala za dva gola in na koncu slavila po kazenskih strelih. <b>Carl Soderberg</b> je za zmagovalce dosegel gol in asistenco, gola sta pred kazenskimi streli za goste zadela še <b>Christian Fischer</b> in <b>Conor Garland</b>, vratar <b>Darcy Kuemper</b> pa je zmogel 26 obramb. Na drugi strani je tri točke z golom in podajama vpisal <b>Jonathan Toews</b>, kar 44 strelov gostov pa je zaustavil vratar <b>Robin Lehner</b>.</p>
      <p>Igralci Winnipeg Jets so doma ugnali Anaheim Ducks s 3:2, hokejisti Floride Panthers pa so v San Joseju nadigrali Sharks s 5:1.</p>
      <figure>
        <iframe src="https://www.youtube.com/embed/1YRc31NLznk" width="560" height="315" data-service="Youtube" scrolling="no"/>
      </figure>
      <blockquote><b>* Izidi:<br/></b>Winnipeg Jets - Anaheim Ducks 3:2<br/>Florida Panthers - San Jose Sharks 5:1<br/>Vegas Golden Knights - New York Rangers 0:5<br/>Chicago Blackhawks - Arizona Coyotes 3:4 (kazenski streli)<br/>Edmonton Oilers - Buffalo Sabres 2:3 (podaljšek)</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042916352/sport/hokej-na-ledu/video-gol-in-podaja-kopitarja-slaba-tolazba-ob-novem-porazu-kraljev-"/>
        <a href="https://www.dnevnik.si/1042915947/sport/hokej-na-ledu/new-jerseyju-trenerska-zamenjava-ni-pomagala"/>
      </related>
    </article>
  </body>
</html>