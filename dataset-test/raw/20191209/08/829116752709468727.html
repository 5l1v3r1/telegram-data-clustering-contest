<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-budapestnek-vissza-kell-ternie-a-varosepites-korszakaba.html"/>
    <meta property="og:site_name" content="Origo"/>
    <meta property="article:published_time" content="2019-12-09T08:55:00+00:00"/>
    <meta property="og:title" content="Budapestnek vissza kell térnie a városépítés korszakába"/>
    <meta property="og:description" content="A kormány készen áll az együttműködésre, Budapest nem lehet csatatér - nyilatkozta Fürjes Balázs államtitkár."/>
  </head>
  <body>
    <article>
      <h1>Budapestnek vissza kell térnie a városépítés korszakába</h1>
      <address><time datetime="2019-12-09T08:55:00+00:00">09 Dec 2019, 08:55</time> by <a rel="author">Origo</a></address>
      <p>
        <b>Budapestet pártpolitikai érdekekből háborús övezetté alakítják az ellenzéki pártok, és több olyan fejlesztésre is nemet mondanak, amely egyébként egyértelműen az emberek, és nem csak a budapestiek érdekeit szolgálná, ilyen pl. a dél-budai centrumkórház terve is. Fürjes Balázs Budapest és a fővárosi agglomeráció fejlesztéséért felelős államtitkár adott interjút a <a href="https://magyarnemzet.hu/belfold/legyen-uj-korhaza-budapestnek-7569977/">Magyar Nemzetnek,</a> melyben kifejtette véleményét az új budapesti városvezetés és a kormány viszonyáról.</b>
      </p>
      <p>Arra a kérdésre, hogy miként értékeli az államtitkár a főváros és a kormány együttműködését, Fürjes azt válaszolta: mint ahogy Orbán Viktor miniszterelnök a választás estéjén kijelentette, természetesen tiszteletben tartják és elfogadják a budapestiek döntését, hogy új irányt szabnak a dolgoknak Budapesten. A kormány partnerségre készül és törekszik az együttműködésre. A kormányfő ezért is hívta meg az egyik első választás utáni kormányülésre Karácsony Gergelyt, Gulyás Gergely pedig, teljesítve a főpolgármester kérését, most csütörtökre összehívta a Fővárosi Közfejlesztések Tanácsa első ülését.</p>
      <p>Fürjes hozzátette ugyanakkor, hogy az eddigiek alapján úgy tűnik, még nem döntötték el: a várost akarják szolgálni és építeni vagy a következő parlamenti választásokra készülve pártpolitikai érdekekből háborús övezetté akarják tenni Budapestet, és a kormány elleni hadakozás a fő céljuk.</p>
      <aside>Budapest ugyanakkor nem lehet csatatér, készen állnak az együttműködésre.</aside>
      <p>Probléma azonban, hogy az első intézkedések között felduzzaszották a fővárosi adminisztrációt, fizetéseket az egekbe emelve, olyan embereket visszahozva, akik jelentős szerepet játszottak Budapest és a magyar emberek eladósodásában a 2000-es években. Fürjes Balázs Draskovics Tibort és Atkári Jánost emelte ki név szerint, akik Gyurcsány Ferenc, illetve Demszky Gábor bizalmi emberei.   </p>
      <p>A múlt heti hóeséssel kapcsolatban Fürjes azt mondta, hogy a városvezetés felelősséggel jár, a budapestiek cselekvést várnak az ilyen helyzetekben, nem magyarázkodást Facebook-posztokban. Hozzátette, hogy az kevés ilyen helyzetben, ha a főpolgármester bekér egy jelentést, miközben pár centi hó miatt megbénül a főváros közlekedése.</p>
      <figure>
        <img src="https://cdn.nwmgroups.hu/s/img/i/1801/20180131duna-arena-uszas-sajtotajekoztato-gyurta1.jpg?w=644&amp;h=429"/>
        <figcaption>Fürjes Balázs<cite>Fotó: Csudai Sándor - Origo</cite></figcaption>
      </figure>
      <p> A 2023-as atlétikai világbajnokságot Magyarország rendezheti meg, és úgy tűnik, hogy ebben konszenzus alakult ki a kormány, a Fővárosi Közgyűlés és a kerületek között, a már a budapesti olimpiát is megfúró Momentum azonban felvetette, hogy népszavazás kiírásával is megpróbálkozhatnak. Fürjes erre azt választolta, hogy ha tető alá hozna egy referendumot az ellenzék, akkor vélhetően vissza kellene utasítanunk a vb-t, mert nem lehet annyit várni az atlétikai stadion építésének megindításával.</p>
      <p>Ez több milliárd, sőt akár több tíz milliárd forint veszteséget is jelenthetne,</p>
      <blockquote>hiszen a visszalépésünkkel életbe lépne egy kártérítési klauzula annak a nemzetközi szerződésnek az értelmében, amelyet az ország a Nemzetközi Atlétikai Szövetséggel kötött.</blockquote>
      <p>Ez alapján minden olyan kárt és költséget meg kellene téríteni, ami abból fakad, hogy a nemzetközi szövetségnek máshova kell vinnie a vb-t. Emelett veszteség lenne az is, hogy elmaradna a városrehabilitáció és súlyos presztízsveszteség továbbá, hogy megrendülhetne a világ hazánkba vetett bizalma és csorbát szenvedne Budapest jó híre, szavahihetősége, így feltehetően mások sem hoznának nemzetközi nagy eseményeket Budapestre.</p>
      <p>Fürjes az atlétikai stadion tervezett beruházásával kapcsolatban dícsérte a IX. kerület új polgármesterének, Baranyi Krisztinának a konstruktív és megoldásorientált hozzáállását. A kormány támogatja, hogy egy zöld szabadidőpark jöjjön létre.</p>
      <p>Karácsony Gergelyék 50 milliárd forintot kérnek a kormánytól járóbeteg-ellátás fejlesztésre, Fürjes szerint ez egy támogatható ötlet, habár az Egészséges Budapestért program keretében minden évben több tíz milliárd forintot szánt a költségvetés, jövőre 42 milliárd áll rendelkezésre. A programnak mindig is része volt a járóbeteg-ellátás fejlesztése.</p>
      <blockquote>Ezen nem fog múlni a világbajnokság megrendezése. Viszont nekünk is van egy javaslatunk: tisztelettel kérjük, hogy Karácsony Gergelyék támogassák az új Dél-budai Centrumkórház megépítését. Ezzel fél évszázad után épülhetne új kórház Budapesten</blockquote>
      <p> - olvasható az interjúban. Fürjes azt is elmondta, hogy a centrumkórház 1,2 millió embernek biztosítana ellátást, bizonyos kezeléseket pedig egyedül is képes lenne biztosítani az egész országban. </p>
      <p>A kormány és a főváros együttműködésével kapcsolatban Fürjes Balázs kijelentette, hogy a bizonytalanság nem tesz jót, ideje tiszta vizet önteni a pohárba. Emellett jó lenne a nemek idejét lezárni, és visszatérni a városépítés korszakába. Az államtitkér reméli, hogy még ebben az évben tisztázódik, milyen fejlesztéseket támogatnak Karácsony Gergelyék és miket nem. </p>
    </article>
  </body>
</html>