<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/hronika/zbog-jovanjice-krivicna-prijava-protiv-brace-vucic_1074241.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T08:48:00+00:00"/>
    <meta property="og:title" content="Због &quot;Јовањице&quot; кривична пријава против браће Вучић"/>
    <meta property="og:description" content="Потпредседник Главног одбора Српске напредне странке, Милош Вучевић, поднеће данас кривичну пријаву против председника Александра Вучића и његовог брата Андреја Вучића, због навода о њиховој повезаности са..."/>
  </head>
  <body>
    <article>
      <h1>Због "Јовањице" кривична пријава против браће Вучић</h1>
      <h2>БЕОГРАД - Потпредседник Главног одбора Српске напредне странке, Милош Вучевић, поднеће данас кривичну пријаву против председника Александра Вучића и његовог брата Андреја Вучића, због навода о њиховој повезаности са власником имања "Јовањица" на коме је пронађена марихуана.</h2>
      <address>
        <time datetime="2019-12-09T08:48:00+00:00">09 Dec 2019, 08:48</time>
      </address>
      <p>Кривичну пријаву<a href="http://www.rtv.rs/sr_ci/politika/vucevic-sutra-podnosi-krivicnu-prijavu-protiv-vucica-i-njegovog-brata-zbog-jovanjice_1074109.html"> поднеће</a> Републичком јавном тужилаштву данас у 10 часова, саопштила је СНС.</p>
      <figure>
        <img src="http://www.rtv.rs/sr_ci/hronika/slike/2019/11/15/jovanjica-3.jpg"/>
        <figcaption>РТВ</figcaption>
      </figure>
      <p>Вучевић је раније данас изјавио да је састављена кривична пријава против председника и његовог брата због <a href="http://www.rtv.rs/sr_ci/vojvodina/srem/uhapsen-vlasnik-i-svi-zaposleni-staropazovacke-firme-jovanjica-zbog-proizvodnje-marihuane_1070491.html">случаја "Јовањица"</a> и поручио да ће свима у Србији бити јасно шта је истина у тој афери.</p>
      <p>"Суштина ове кривичне пријаве је да више нико нема правног простора да не реагује, да се крене у поступке у које треба да се крене, и да сваком у Србији буде јасно шта је истина око "Јовањице" - да ли је истина да неко из власти помагао и учествовао у томе, да ли има учешћа Александра и Андреја Вучића или су они који су износили те ствари лагали и узнемиравали јавност, и верујем да онда морају да сносе консеквенце за такво понашање", рекао је Вучевић за РТС.</p>
      <p>Председник Вучић је у петак <a href="http://www.rtv.rs/sr_ci/politika/vucevic-podnosi-prijavu-protiv-vucica-zbog-jovanjice_1073904.html">најавио</a> да ће Вучевић у понедељак поднети кривичну пријаву против њега и његовог брата због случаја "Јовањица", како би се надлежни органи позабавили тим случајем и да се коначно открије истина, а Вучевић је рекао да ће пријава садржати све наводе "којима смо бомбардовани претходних 20 дана и где је изношен читав низ оптужби на рачун Александра и Андреја Вучића".</p>
      <p>Он је додао да ће у пријави бити све изјаве представника опозиционог Савеза за Србију (СзС) и да ће тужилаштво имати акт по којем би требало да делује.</p>
      <p>"Када добију кривичну пријаву, не могу да кажу да немају правни моменат да крену у тај процес, да не остане сумња", рекао је Вучевић.</p>
      <p>Он је рекао да су у пријави садржани фото-документи, изјаве и линкови, саопштења...</p>
      <p>"Сада ћемо то да истерамо до краја, изволите да кренете и проверите чињенице и обавестите јавност шта је тачно", рекао је потпредседник СНС-а.</p>
    </article>
  </body>
</html>