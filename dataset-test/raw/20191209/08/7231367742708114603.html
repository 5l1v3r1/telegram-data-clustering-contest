<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/nuove-tasse-per-slot-e-lotterie-la-grande-abbuffata-del-fisco-sui-giochi/"/>
    <meta property="og:site_name" content="InvestireOggi"/>
    <meta property="article:published_time" content="2019-12-09T08:10:06+00:00"/>
    <meta property="og:title" content="Nuove tasse per slot e lotterie, la grande abbuffata del fisco sui giochi"/>
    <meta property="og:description" content="Un emendamento alla manovra 2020 prevede più tasse su lotterie e slot machines. E dal 2021 potrebbero aumentare ancora."/>
  </head>
  <body>
    <article>
      <h1>Nuove tasse per slot e lotterie, la grande abbuffata del fisco sui giochi</h1>
      <h2>Un emendamento alla manovra 2020 prevede più tasse su lotterie e slot machines. E dal 2021 potrebbero aumentare ancora.</h2>
      <address><time datetime="2019-12-09T08:10:06+00:00">09 Dec 2019, 08:10</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>Italiani popolo di giocatori. E di disperati. Vuoi per la crisi, vuoi per la spasmodica ricerca della fortuna ad ogni costo, l’Italia è diventato un Paese di giocatori. O forse lo è sempre stato, ma negli ultimi anni la <b>febbre del gioco e delle scommesse</b> ha coinvolto un numero sempre maggiore di persone trasformando ogni bar in un piccolo casinò.</p>
      <p>Stando ai numeri, nel 2018 sono stati spesi ben <b>107,6 miliardi di euro</b> (cifre ufficiali dell’Agenzia delle Dogane e Monopoli), per la maggior parte in slot machines e lotterie dei quali ne sono tornati indietro sotto forma di premi e vincite 87,9 per un saldo positivo per le concessionarie e le casse dello Stato di 19 miliardi di euro. Una cifra enorme e che non trova eguali in Europa in rapporto a scommesse per abitante, cioè 1.766 euro per cittadino considerando anche vecchi e neonati. Numeri da capogiro che Francia e Germani ci invidiano per certi versi.</p>
      <h3>300 milioni di prelievo in più su slot e lotterie</h3>
      <p>E’ così che il Parlamento, per compensare l’abolizione delle <b>tasse sulle auto aziendali</b> e ridurre la <b>plastic tax</b> ha deciso di <a href="https://www.investireoggi.it/fisco/slot-machine-e-video-lottery-nuove-tasse-sulle-vincite/">incrementare i prelievi sui giochi</a>, sicuro che lo Stata farà cassa nel 2020. Con un emendamento delle ultime ore alla manovra di bilancio, sarà quindi introdotto un maggior prelievo sulle vincite da slot e lotterie pari a circa 300 milioni di euro in più a quanto già preventivato a settembre, cioè 800 milioni di euro all’anno. In totale, dunque, il gioco d’azzardo sarà gravato a partire dal 2020 di 1.1 miliardi di euro in più. Il settore del gaming sarà quindi chiamato a contribuire in maniera energica per sopperire ai mancati introiti che il governo a guida PD-M5S aveva preventivato con l’aumento delle tasse sulle auto aziendali.</p>
      <h3>Premi ridotti per Vlt e giochi</h3>
      <p>A pagare stavolta, però, non saranno soltanto i gestori e i concessionari, ma anche i giocatori. La stretta fiscale prevede infatti che coloro che giocano alle <b>slot machines</b> e alle <b>lotterie</b>, si vedranno dal prossimo anno ridurre le vincite del 65%, ossia la quota di pay put prevista dai giochi.</p>
      <p>La tassa sulla fortuna arriverà quindi a toccare un quinto delle vincite dei giocatori. Per le vincite previste dalle Vlt lo Stato tratterrà il 20% sugli importi eccedenti i 200 euro, mentre per i fortunati di Gratta &amp; Vinci, Superenalotto, 10 e Lotto, win for life, win for life gold e SiVince tutto, lotterie nazionali, Enalotto, Superstar, ecc., il prelievo del 20% si applicherà alla quota di vincita superiore ai 500 euro.</p>
      <h3>Dal 2021 il prelievo aumenterà ancora</h3>
      <p>Ma non è tutto, perché dal 2021 la pressione fiscale sui giochi aumenterà ancora. Lo Stato – secondo quanto riferisce <i>Il Sole 24 Ore</i> – potrebbe colpire anche le vincite inferiori a <b>25 euro</b> con un prelievo del 15% lasciando però fuori le vincite da lotterie nazionali e istantanee. Il Preu sulle slot (Awp), rispetto a quanto già fissato dal Dl fiscale e a possibili ritocchi dell’ultimo istante da parte della Ragioneria e dei tecnici del Mef, aumenterà ancora passando dal 23% al 23,90% sino al 31 dicembre 2020 e al 24% a partire dal 1° gennaio 2021. Mentre è rivista al ribasso l’aliquota del Preu sulle Videolottery: con l’emendamento scenderà dal 9% previsto dall’articolo 26 del decreto fiscale all’8,50% sino al 31 dicembre 2020 e all’8,60% a decorrere dal 1° gennaio 2021.</p>
    </article>
  </body>
</html>