<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/klaus-iohannis-mesaj-de-ziua-internationala-anticoruptie-coruptia-slabeste-statul-erodeaza-institutiile-si-genereaza-un-regres-al-societatii-18659754"/>
    <meta property="og:site_name" content="Gândul"/>
    <meta property="article:published_time" content="2019-12-09T08:29:42+00:00"/>
    <meta property="og:title" content="Klaus Iohannis, mesaj de Ziua Internaţională Anticorupţie: Corupţia slăbeşte statul, erodează instituţiile şi generează un regres al societăţii"/>
    <meta property="og:description" content="Mai mute detalii pe gandul.info"/>
  </head>
  <body>
    <article>
      <h1>Klaus Iohannis, mesaj de Ziua Internaţională Anticorupţie: Corupţia slăbeşte statul, erodează instituţiile şi generează un regres al societăţii</h1>
      <h2>Klaus Iohannis a transmis, luni, un mesaj cu prilejul Zilei Internaţionale Anticorupţie, în care arată că ”acest flagel, corupţia, slăbeşte statul, erodează instituţiile şi generează un regres al societăţii”. ”Într-o Românie normală, respectarea legii şi corectitudinea sunt regula”, a adăugat el.</h2>
      <address><time datetime="2019-12-09T08:29:42+00:00">09 Dec 2019, 08:29</time> by <a rel="author" href="https://www.gandul.info/autor/alexandru-costea" target="_blank">Alexandru Costea</a></address>
      <p>”Corupţia slăbeşte statul, erodează instituţiile şi generează un regres al societăţii, în ansamblul său. Acest flagel subminează democraţia şi statul de drept, conduce la încălcări ale drepturilor omului, susţine reţele de criminalitate organizată, distorsionează pieţe şi, în final, scade calitatea vieţii cetăţenilor. Corupţia afectează cele mai vulnerabile categorii sociale, ţine comunităţile sărace captive într-un cerc vicios, frânează dezvoltarea şi reduce capacitatea statului de a oferi cele mai bune servicii celor pe care îi slujeşte”, se arată în mesajul preşedintelui Klaus Iohannis.</p>
      <p>El mai arată că pentru a stopa practicile corupte în societăţile contemporane sunt necesare mecanisme instituţionale şi sociale complexe de prevenţie şi sancţionare, astfel încât eficienţa instituţiilor în realizarea interesului public şi buna funcţionare a statului de drept să fie garantate.</p>
      <p>”La 30 de ani de la căderea comunismului, România a făcut imense progrese în combaterea corupţiei la nivel înalt şi în societate, în general. Acest proces este însă unul continuu, care implică un efort de a schimba mentalităţi, consecvenţă şi un set de principii de neclintit. Cinstea, corectitudinea, adevărul, empatia sunt valori care se regăsesc tot mai mult în societatea românească, iar reacţia societăţii civile atunci când aceste valori au fost călcate în picioare a fost pe măsură. Am fost şi rămân un susţinător ferm al luptei împotriva corupţiei. Primul meu mandat de Preşedinte a fost unul plin de provocări, însă am reuşit, cu sprijinul românilor şi al forţelor politice democratice, să păstrăm parcursul european al ţării noastre. România a rămas un pilon de stabilitate şi un pol de spirit european în regiune, indiferent cât de mult au dorit unii politicieni să subordoneze statul unor interese personale sau de grup”, a adăugat şeful statului.</p>
      <p>Iohannnis susţine că, în societate, pe termen lung, lupta anticorupţie este direct legată de dezvoltarea unei puternice culturi democratice, europene.</p>
      <p>”Schimbarea comportamentelor individuale, luarea de poziţii ferme împotriva corupţiei şi nedreptăţii, solicitarea unei mai mari transparenţe a instituţiilor, toate acestea sunt modalităţi prin care fiecare cetăţean se poate implica şi determina o schimbare în bine la nivelul întregii comunităţi. Informarea tinerilor despre ce înseamnă corupţia, despre efectele sale şi combaterea acestui fenomen reprezintă, de asemenea, o asigurare pentru generaţiile viitoare că ţara în care trăiesc va fi una cu un grad ridicat de intoleranţă faţă de corupţie”, se mai arată în mesajul preşedintelui.</p>
      <p>Iohannis opinează că rezultatele instituţiilor din domeniufac ca România să fie privită astăzi ca un exemplu de acţiune şi hotărâre în lupta anticorupţie.</p>
      <p>”Într-o Românie normală, respectarea legii şi corectitudinea sunt regula. Îmi doresc ca aceste deziderate să rămână vii, pentru că pe temelia lor clădim împreună o ţară mai bună. Printr-un efort comun, prin toleranţă zero faţă de orice act de corupţie şi prin păstrarea angajamentului civic admirabil vom putea construi România pe care ne-o dorim cu toţii”, conchide Klaus Iohannis.</p>
    </article>
  </body>
</html>