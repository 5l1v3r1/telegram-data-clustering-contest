<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/positive-signaler/71908813"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T08:50:53+00:00"/>
    <meta property="og:title" content="- Positive signaler"/>
    <meta property="og:description" content="Ingrid Martinussen blir trolig løslatt i morgen."/>
  </head>
  <body>
    <article>
      <h1>- Positive signaler</h1>
      <h2>Ingrid Martinussen blir trolig løslatt i morgen.</h2>
      <address><time datetime="2019-12-09T08:50:53+00:00">09 Dec 2019, 08:50</time> by <a rel="author">Gunnar Hultgreen, Bjørn Langsem (foto) I JAPAN</a></address>
      <p>TOKYO (Dagbladet): - Jeg har fått klare signaler på at Ingrid Martinussen blir løslatt i morgen, sier bistandsadvokat Farid Bouras i Advokatfirmaet Elden til Dagbladet.</p>
      <p>Bouras har i flere dager jobbet med saken, etter at i slutten av forrige uke kom til Tokyo, for å bistå den norske masterstudenten Ingrid Martinussen (32).</p>
      <p>- Tilbakemeldingen fra min japanske advokatkollega - Shota Yamaguchi - som har vært i direkte kontakt med statsadvokaten i distriktet Saitama, er at påtalemyndigheten i Japan vil løslate Ingrid, sier Farid Bouras.</p>
      <h3>Vurderer hele saken</h3>
      <p>Det var ventet at statsadvokaten vil ta en avgjørelse om fortsatt varetekt eller løslatelse i dag. Men etter at bistandsadvokat Farid Bouras mandag morgen japansk tid, overleverte ny dokumentasjon til etterforskerne, ville statsadvokaten gå gjennom hele saken på nytt.</p>
      <p>- Jeg har sporet opp kvinnen som Ingrid Martinussen bestilte kaker fra. Kvinnen oppholder seg nå i delstaten Kentucky i USA. Jeg har nå fått hele Twitter-tråden - også den private delen som politiet i Japan ikke har funnet, sier Bouras til Dagbladet.</p>
      <h3>Ikke narkotika</h3>
      <p>Twitter-tråden viser at Ingrid Martinussen bestilte kaker fra venninnen i USA.</p>
      <p>
        <b>- Det er ikke noe som antyder at vår klient ønsket eller bestilte narkotika, sier Bouras.</b>
      </p>
      <p>- Etter to dagers intens etterforskning fikk jeg tilgang til de private Twitter-meldingen mellom Ingrid Martinussen og den amerikanske venninnen, sier Bouras.</p>
      <p>- De siste tilbakemeldingene jeg har fått, signaliserer at statsadvokaten tirsdag morgen vil løslate Ingrid Martinussen, sier Bouras.</p>
      <p>I dag ble det også klart at den japanske advokaten til Ingrid Bouras har misforstått hvilket narkotisk stoff, som er beslaglagt.</p>
      <h3>Hasjen</h3>
      <p>- Det er nå klart at narkotikaen skal være gjemt i småkakene. Det dreier seg om hasj. Hasjen var innbakt i kakene. Tollvesenet i Japan har kalkulert med at det totalt dreier seg om 142,69 gram med hasj, sier Farid Bouras.</p>
      <p>
        <i>- Hvordan forklarer den amerikanske kvinnen at det var hasj i kakene hun sendte til Ingrid Martinussen i Japan?</i>
      </p>
      <p>- Hun stiller seg helt uforstående til at det er hasj i kakene. Hun forstår det ikke, sier Farid Bouras.</p>
      <p>Hvis statsadvokaten i Saitama bestemmer seg for å løslate Ingrid Martinussen tirsdag, er det ventet at hun blir løslatt tirsdag ettermiddag.</p>
      <p>Det er fortatt uklart om Ingrid Martinussen vil reise hjem til Norge etter at hun er løslatt, eller om vil bli værende i Japan.</p>
      <p>Ved siden av advokat Shota Yamaguchi er nå også advokat Jimpei Ueno koblet på saken.</p>
      <p>- Dette underbygger jo med styrke at hun ikke har utvist noen skyld knyttet til narkotikainnførsel, og bør medvirke til at hun blir løslatt og at saken avsluttes, sier advokat John Christian Elden til Dagbladet.</p>
      <p>Sammen med Farid Bouras representerer Elden Ingrid Martinussen.</p>
    </article>
  </body>
</html>