<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/orszag-vilag/onkentes-oltasi-kampany-kezdodott-ruandaban-2167971/"/>
    <meta property="og:site_name" content="BAMA"/>
    <meta property="article:published_time" content="2019-12-09T08:32:00+00:00"/>
    <meta property="og:title" content="Önkéntes oltási kampány kezdődött Ruandában"/>
    <meta property="og:description" content="Az Egészségügyi Világszervezet (WHO) a járvány esetleges átterjedése szempontjából kockázatosnak ítélt országoknak javasolta a Johnson &amp; Johnson cég gyártotta új vakcina alkalmazását, még akkor is, ha a rendkívül fertőző betegség még nem jelent meg – mondta Diane Gashumba ruandai egészségügyi miniszter újságíróknak."/>
  </head>
  <body>
    <article>
      <h6 class="kicker">EBOLA</h6>
      <h1>Önkéntes oltási kampány kezdődött Ruandában</h1>
      <address>
        <time datetime="2019-12-09T08:32:00+00:00">09 Dec 2019, 08:32</time>
      </address>
      <h4>Az Egészségügyi Világszervezet (WHO) a járvány esetleges átterjedése szempontjából kockázatosnak ítélt országoknak javasolta a Johnson &amp; Johnson cég gyártotta új vakcina alkalmazását, még akkor is, ha a rendkívül fertőző betegség még nem jelent meg – mondta Diane Gashumba ruandai egészségügyi miniszter újságíróknak.</h4>
      <p>Ruandában a Kongói Demokratikus Köztársaság menti határtérségekben zajlik az oltási kampány. A tervek szerint egy éven belül 200 ezer embert oltanak be az új vakcinával.</p>
      <p>A Johnson &amp; Johnson terméke kísérleti oltóanyag, amelyet először november közepén kezdtek el alkalmazni a kongói-ugandai határon.</p>
      <p>A Kongói Demokratikus Köztársaságban több mint negyedmillió embert oltottak be egy másik vakcinával, amelyet a Merck amerikai gyógyszercég gyárt.</p>
      <p>Eddig nem jelentettek ebolás megbetegedést Ruandából. A szomszédos Kongói Demokratikus Köztársaságban viszont több mint 2200-an haltak meg a tavaly augusztus óta tomboló ebolajárványban. A betegség elleni küzdelmet hátráltatja, hogy a kór főképpen a háborús konfliktus sújtotta térségekben szedi áldozatait, ahol mintegy száz lázadó csoport harcol egymással az ásványkincsek kitermelésének ellenőrzéséért.</p>
    </article>
  </body>
</html>