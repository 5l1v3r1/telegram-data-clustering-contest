<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/kranjec-tik-pod-stopnickami"/>
    <meta property="og:site_name" content="Primorske novice"/>
    <meta property="article:published_time" content="2019-12-09T08:10:03+00:00"/>
    <meta property="og:title" content="Kranjec tik pod stopničkami"/>
    <meta property="og:description" content="Američan Tommy Ford je novi zmagovalec veleslalomov za svetovni pokal alpskih smučarjev v Beaver Creeku v Koloradu. V boju za stopničke je bil tudi najboljši slovenski veleslalomist Žan Kranjec, ki je dramatično tekmo končal na četrtem mestu."/>
  </head>
  <body>
    <article>
      <h1>Kranjec tik pod stopničkami</h1>
      <address><time datetime="2019-12-09T08:10:03+00:00">09 Dec 2019, 08:10</time> by <a rel="author">STA</a></address>
      <p>
        <b>Američan Tommy Ford je novi zmagovalec veleslalomov za svetovni pokal alpskih smučarjev v Beaver Creeku v Koloradu. V boju za stopničke je bil tudi najboljši slovenski veleslalomist Žan Kranjec, ki je dramatično tekmo končal na četrtem mestu.</b>
      </p>
      <figure>
        <img src="https://static.primorske.si/foto/highres/gnweb/722846_kranjec.jpg"/>
        <figcaption>Žan Kranjec Foto: Sta</figcaption>
      </figure>
      <p><b>BEAVER CREEK</b> &gt; <b>Tommy Ford</b> je prav na zahtevnem veleslalomu v Beaver Creeku osvojil svoje prve stopničke v svetovnem pokalu, tako da je zmagal. Vodil je po prvi vožnji, na drugi progi pa si je z drugim najboljšim časom zagotovil prestižno zmago.</p>
      <p>Drugo in tretje mesto sta osvojila Norvežana <b>Henrik Kristoffersen</b> (+0,80) in <b>Leif Kristian Nestvold-Haugen</b> (+1,22). Tik za najboljšo trojico se je prebil slovenski as <b>Žan Kranjec</b> (+1,75).</p>
      <p>Četrto mesto je najboljša uvrstitev Kranjca na veleslalomih v Beaver Creeku. Pred tem je najvišje na veleslalomih onstran Atlantika posegel pred dvema letoma s 14. mestom.</p>
      <h3>Optimistične pred naslednjimi preizkušnjami</h3>
      <p>“Glede na to, da v ZDA nikoli nisem pretirano dobro tekmoval, je to četrto mesto res vrhunski rezultat. Ko sem v cilju prevzel vodstvo, sem sicer pomislil tudi na stopničke. Pa vendarle, sem zadovoljen. Dobro se počutim in sem optimističen pred naslednjimi preizkušnjami,” je dejal 27-letni as iz Bukovice pri Vodicah, ki ga pred naslednjimi preizkušnjami in po vrnitvi v Evropo čaka sredi tedna trening z Italijani v Sestriereju.</p>
      <p>Obe vožnji sta potekali v zahtevnih razmerah ob sneženju in pasovih megle, ki je še poslabšala vidljivost.</p>
      <p>Prvi na startu je bil prav Slovenec. Njegov čas ob prihodu v cilj 1:17,11 je bil nespremenjen vse do nastopa Američana Forda s startno številko 5. Nato pa sta Slovenca prehitela tudi norveška predstavnika Kristoffersen in Nestvold-Haugen. In v znamenju ameriško-norveških barv je bil tudi razplet na koncu.</p>
      <p>Natanko za eno desetinko je na prvi progi Kranjca potisnil na peto mesto ameriški veleslalomski veteran <b>Ted Ligety</b>, ki pa v finalni vožnji ni bil kos Slovencu in Kranjec je v primerjavi s prvo vožnjo pridobil eno mesto.</p>
      <h3>Komentator Kranjca označil za Herkula</h3>
      <p>Kranjec je lanski veleslalom v Beaver Creeku končal z razočaranjem na 26. mestu. Tokrat je zelo popravil vtis. Opazil ga je tudi komentator na Eurosportu, ta je Kranjca, ki sodi med fizično najbolje pripravljene smučarje, označil kar za Herkula, rimskega mitološkega junaka, ki slovi po svoji izjemni moči.</p>
      <p>Slovenski veleslalomist se je v finalu odločno podal v boj za prve ameriške stopničke. Nastop je opravil brez večjih napak ter v cilj prišel v zelenem. Za tri stotinke sekunde je za prevzem vodstva prehitel Francoza <b>Victorja Muffat-Jeandeta</b>. A je nato od preostale četverice na startu le Ligety poslabšal izhodišče.</p>
      <p>“Z Žanovim rezultatom in pristopom sem izredno zadovoljen. Žan na ameriškem snegu nikoli ni blestel, boljši je na drugih podlagah in strmejših terenih. Ampak izšlo se je, tako da smo vsi skupaj lahko zadovoljni,” je po tekmi povedal slovenski trener <b>Klemen Bergant</b>.</p>
      <h3>Smola v prvi vožnji</h3>
      <p>“Imel je pa Žan tudi smolo v prvi vožnji. Organizator se ni najbolje potrudil, da bi umaknil sneg, tako da so imele prve štiri številke slabše čase, od številke pet naprej so se stvari malce spremenile,” je še ocenil razplet.</p>
      <p>Na startu je bil še en Slovenec, <b>Štefan Hadalin</b>, ki je tekmo končal že na prvi progi na 44. mestu.</p>
      <p>Karavana se bo preselila čez Atlantik v Francijo, kjer bosta ob koncu tedna na sporedu veleslalom in slalom v Val d'Iseru.</p>
      <p>Po severnoameriški turneji in sedmih tekmah so na vrhu skupnega seštevka specialisti za hitre discipline. Vodi Avstrijec <b>Matthias Mayer</b> (233), ki je v novi sezoni precej izboljšal tudi svoj veleslalom, saj je na obeh veleslalomih pristal v najboljši dvajseterici.</p>
      <p>Drugi je njegov rojak <b>Vincent Kriechmayr</b> (212). Tretji skupno je Italijan <b>Dominik Paris</b> (204).</p>
      <p>V posebnem veleslalomskem seštevku vodi Ford. Kranjec je četrti, skupno pa Kranjec kot najboljši Slovenec zaseda 12. mesto.</p>
    </article>
  </body>
</html>