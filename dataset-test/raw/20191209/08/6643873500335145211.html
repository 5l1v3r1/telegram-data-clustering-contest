<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/Op1M3A/tror-ikke-det-finnes-overlevende-paa-vulkanoeyen"/>
    <meta property="og:site_name" content="Bergens Tidende"/>
    <meta property="article:published_time" content="2019-12-09T08:18:28+00:00"/>
    <meta property="og:title" content="Tror ikke det finnes overlevende på vulkanøyen"/>
    <meta property="og:description" content="Minst fem personer er døde etter vulkanutbruddet på New Zealand. En gruppe cruiseturister var på øyen der utbruddet skjedde."/>
  </head>
  <body>
    <article>
      <h1>Tror ikke det finnes overlevende på vulkanøyen</h1>
      <h2>Minst fem personer er døde etter vulkanutbruddet på New Zealand. En gruppe cruiseturister var på øyen der utbruddet skjedde.</h2>
      <address><time datetime="2019-12-09T08:18:28+00:00">09 Dec 2019, 08:18</time> by <a rel="author">NTB</a></address>
      <p>Newzealandsk politi mener det er lite trolig at det er overlevende på øyen White Island etter vulkanutbruddet. Foreløpig er fem mennesker bekreftet omkommet.</p>
      <p>– Tegn til liv har ikke blitt observert på noe tidspunkt, heter det i en uttalelse fra politiet, ifølge<a href="https://www.nzherald.co.nz/nz/news/article.cfm?c_id=1&amp;objectid=12292240"> The New Zealand Herald.</a></p>
      <p>– Politiet tror at alle som kunne bli fraktet bort fra øyen i live, ble reddet under evakueringen, heter det videre.</p>
      <p>I underkant av 50 personer befant seg på eller ved øyen da vulkanutbruddet skjedde ved 14-tiden lokal tid mandag ettermiddag, har newzealandske myndigheter tidligere opplyst. Et ukjent antall personer har status som savnet.</p>
      <p>– Basert på informasjonen vi har, tror vi at det ikke er noen overlevende på øyen, heter det videre.</p>
      <p>23 personer er fraktet bort fra øyen. Fem av dem er bekreftet omkommet, og 18 personer har brannskader, ifølge<a href="https://www.nzherald.co.nz/nz/news/article.cfm?c_id=1&amp;objectid=12292240"> The New Zealand Herald. </a>Det er ikke kjent hvor mange av dem som er fraktet til sykehus.</p>
      <h3>Turister blant de omkomne</h3>
      <p>Ansvarlig for redningsarbeidet, John Tims, opplyste på en pressekonferanse ved 21-tiden lokal tid at det både er turister og newzealendere blant de omkomne. Foreløpig er det ikke kjent hvilke nasjonaliteter turistene har.</p>
      <p>Utenriksdepartementet i Oslo opplyser til NTB at de undersøker om noen norske skulle være berørt av ulykken.</p>
      <p>Redningsarbeidet på øyen er utfordrende på grunn av at øyen er ustabil etter utbruddet. Bilder fra stedet viser tykk røyk.</p>
      <p>Utbruddet skjedde mandag i 14-tiden lokal tid på øyen White Island, som ligger 50 kilometer nord for Nordøya på New Zealand.</p>
      <h3>Cruiseturister på øyen</h3>
      <p>Mange av dem som var på øyen under utbruddet, var cruiseturister fra skipet Ovation of the Seas. Det bekrefter Royal Caribbean, som eier skipet. Ifølge newzealandske myndigheter er noen av de omkomne turister på cruiseskipet.</p>
      <p>Det norske investeringsselskapet Awilhelmsen var i 1968 en av tre grunnleggere av rederiet og eier i dag 12 prosent av selskapet.</p>
      <p>Ifølge det australske nyhetsnettstedet <a href="https://www.9news.com.au/national/white-island-one-of-nzs-most-active-volcanoes-erupts-off-bay-of-plenty/5c2ecf5c-83f0-4f06-a9e6-4be382c1033b">9News</a> er var 24 australiere på sightseeing på øyen under vulkanutbruddet.</p>
      <p>Gikk mot vulkanen</p>
      <p><a href="https://www.geonet.org.nz/">GeoNet</a>, som overvåker vulkanene på New Zealand, melder at vulkanutbruddet var på nivå fire, i en skala der fem er et stort vulkanutbrudd.</p>
      <p>Et kamera som er montert på øyen, viser folk som går mot vulkanen like før utbruddet, skriver<a href="https://www.nzherald.co.nz/nz/news/article.cfm?c_id=1&amp;objectid=12292240"> New Zealand Herald</a>.<a href="https://www.geonet.org.nz/volcano/cameras/whiteislandcraterrim"> Bildet </a>ble tatt klokken 14.10 lokal tid. Omtrent ett minutt seinere inntraff katastrofen.</p>
      <p>Aske ble sendt 3.600 meter opp i luften under utbruddet.</p>
      <figure>
        <img src="https://images.sacdn.no/v2/images/1ebc0d73-1791-46de-a70c-3dcbf2820c3a?fit=crop&amp;h=1414&amp;w=1900&amp;s=155c23997842267f0fed565d86309ae01d20b585"/>
        <figcaption>TURISTMÅL: Røyk fra vulkanen White Island, sett fra Whakatane. Øya blir hyppig besøkt av turister.<cite>Foto: AP / NTB scanpix</cite></figcaption>
      </figure>
      <related>
        <h4>Les også</h4>
        <a href="https://www.bt.no/utenriks/i/jddbPL/paa-sykkeltur-i-tyrkia-disse-mystiske-hulene-i-tyrkia-er-flere-hundre"/>
        <a href="https://www.bt.no/utenriks/i/WbbxLg/faa-steder-i-verden-gjoer-seg-bedre-paa-bilder-enn-santorini-men-det-ulm"/>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/dOzE6o/aa-leve-som-fattig-blant-de-rikeste"/>
        <a href="https://www.bt.no/nyheter/lokalt/i/qL8qzo/meteorologen-melder-liten-storm-og-20-millimeter-nedboer"/>
        <a href="https://www.bt.no/nyheter/lokalt/i/3JK24X/vy-betaler-22-milliarder-for-aa-kjoere-bergensbanen-de-neste-elleve-aare"/>
        <a href="https://www.bt.no/nyheter/lokalt/i/xPzqxj/kjempestein-stengte-e16-etter-ras"/>
        <a href="https://www.bt.no/sport/i/Op1MP1/direkte-foelg-norges-vm-kamp-mot-soer-korea"/>
        <a href="https://www.bt.no/nyheter/direkte/i/BR649v/nyheter-direkte"/>
      </related>
      <ol>
        <li>
          <a href="https://www.bt.no/tag/New_Zealand">New Zealand</a>
        </li>
        <li>
          <a href="https://www.bt.no/tag/Vulkanutbrudd">Vulkanutbrudd</a>
        </li>
      </ol>
    </article>
  </body>
</html>