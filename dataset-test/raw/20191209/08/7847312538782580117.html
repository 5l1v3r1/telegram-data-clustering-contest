<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/476764-tego-pytania-jaskowiak-sie-nie-spodziewal-mazurek-zaskoczyl"/>
    <meta property="og:site_name" content="wPolityce.pl"/>
    <meta property="article:published_time" content="2019-12-09T08:26:55+00:00"/>
    <meta property="og:title" content="Tego pytania Jaśkowiak się nie spodziewał! Mazurek: Dlaczego trzymał pan w tajemnicy awarię? Kandydat: Nie trzymałem tego..."/>
    <meta property="og:description" content="Jacek Jaśkowiak już rozmyśla o prezydenturze całego kraju, a jak widać ma poważne problemy w samym Poznaniu. Z takim bagażem trudno widzieć go w roli faworyta, nawet w Platformie Obywatelskiej."/>
  </head>
  <body>
    <article>
      <h1>Tego pytania Jaśkowiak się nie spodziewał! Mazurek: Dlaczego trzymał pan w tajemnicy awarię? Kandydat: Nie trzymałem tego...</h1>
      <address><time datetime="2019-12-09T08:26:55+00:00">09 Dec 2019, 08:26</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>Na tym etapie absolutnie nie widzę możliwości jakiegoś mocnego atakowania Małgorzaty Kidawy-Błońskiej, bo celem przede wszystkim jest wygranie wyborów majowych. Ja nie będę teraz atakował Małgorzaty Kidawy-Błońskiej, gdy celem jest wygranie z PiS-em</blockquote>
      <p>— mówił na antenie RMF FM Jacek Jaśkowiak, prezydent Poznania i kandydat w prawyborach w Platformie Obywatelskiej.</p>
      <p>Odnosząc się do różnic, jakie dzielą jego i Małgorzatę Kidawę-Błońską, powiedział:</p>
      <blockquote>Z pewnością jestem znacznie bardziej liberalny. Jestem też przedsiębiorcą. Sądzę, że lepiej rozumiem przedsiębiorców, którzy dzisiaj, w sytuacji, gdy wszyscy licytują się na świadczenia socjalne, są postrzegani bardzo różnie. Mnie to niepokoi, że Platforma od tego elektoratu swojego odchodzi. W obronie przedsiębiorców teraz już tylko wypowiada się Konfederacja.</blockquote>
      <p>Po czym dodał:</p>
      <blockquote>Również te kwestie, które się wiążą ze współpracą z obywatelami - ja jestem z ruchów obywatelskich, do PO wstąpiłem 6 lat temu, łączę te dwa światy, również w zakresie takich działań, które skutkują obecnością na listach Platformy Obywatelskiej.</blockquote>
      <p>Prezydent Poznania odniósł się również do Szymona Hołowni, który jest przedstawiany jako kandydat obywatelski.</p>
      <blockquote>Nie uważam, by Szymon Hołownia był obywatelski</blockquote>
      <p>— stwierdził Jaśkowiak.</p>
      <p>Skąd taka opinia?</p>
      <blockquote>Jest osobą mediów. „Mam talent” i te różne inne historie. Zachęcony pewnie tym, co się zdarzyło na Ukrainie stwierdził, że jak tam komik może zostać prezydentem, to tutaj może zostać dziennikarz</blockquote>
      <p>— twierdził gość RMF FM.</p>
      <blockquote>Mnie to bardzo cieszy, ponieważ gdy widzę pewne wypowiedzi, felietony dziennikarzy, to ja się cieszę, że oni są gotowi wejść do tego ringu</blockquote>
      <p>— zaznaczył.</p>
      <p>Nie zabrakło pytań o sprawy związane ze stolicą Wielkopolski. Robert Mazurek zapytał o to, dlaczego Jacek Jaśkowiak przez 9 miesięcy nie powiedział mieszkańcom Poznania, że Centralna Oczyszczalnia Ścieków w Koziegłowach uległa awarii.</p>
      <blockquote>Przez 9 miesięcy pan milczał, trzymał to pan w tajemnicy</blockquote>
      <p>— zauważył dziennikarz.</p>
      <blockquote>Nie trzymałem tego…</blockquote>
      <p>— próbował wyjaśniać Jaśkowiak.</p>
      <p>Gdy Mazurek zapytał, czy prezydenci z PO mają jakiś problem ze ściekami, włodarz Poznania odpowiedział:</p>
      <blockquote>Nie, nie trzymałem tego w tajemnicy. Po pierwsze, spółka Aquanet jest spółką, w której udziały ma nie tylko miasto Poznań, ale szereg różnych gmin.</blockquote>
      <p>W dalszej części zapewniał:</p>
      <blockquote>Spółka Aquanet, w której miasto Poznań ma udziały, ma swoje służby prasowe, informacyjne. W tym zakresie nie miała miejsce awaria, tylko miała miejsce kontrola.</blockquote>
      <p>Gdy Robert Mazurek przypomniał, że miała miejsce eksplozja, a nie awaria, Jaśkowiak nieporadnie odpowiadał:</p>
      <blockquote>Tak. I po tej awarii doszło do sprawdzenia przez stosowne organy…</blockquote>
      <p>Na koniec zapewniał:</p>
      <blockquote>Nikt tego nie ukrywał w tajemnicy.</blockquote>
      <p>
        <b>Jacek Jaśkowiak już rozmyśla o prezydenturze całego kraju, a jak widać ma poważne problemy w samym Poznaniu. Z takim bagażem trudno widzieć go w roli faworyta, nawet w Platformie Obywatelskiej.</b>
      </p>
      <p>gah/rmf24.pl</p>
    </article>
  </body>
</html>