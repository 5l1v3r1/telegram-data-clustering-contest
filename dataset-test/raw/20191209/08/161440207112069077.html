<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/12/09/la-tosca-in-tv-e-da-record-mai-tanto-pubblico-per-un-opera-sul-pi-7-962624.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T08:37:23+00:00"/>
    <meta property="og:title" content="La Tosca è da record: mai tanto pubblico per un'opera in tv"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Milano</h6>
      <h1>La Tosca è da record: mai tanto pubblico per un'opera in tv</h1>
      <h2>La prima della Scala ha fatto registrare 2 milioni 850mila spettatori di media, con uno share del 15%</h2>
      <address>
        <time datetime="2019-12-09T08:37:23+00:00">09 Dec 2019, 08:37</time>
      </address>
      <p>Una Tosca da record: l'opera che ha inaugurato la stagione lirica del Teatro alla Scala di Milano è risultata infatti lo spettacolo di questo genere più visto in tv da quando c'è l'Auditel.</p>
      <p>In tv, su rai1, l'ultima prima di Alexander Pereira da sovrintendente del tempio della musica milanese ha fatto registrare 2 milioni 850mila spettatori di media, con uno share del 15%.</p>
      <p>Il risultato, dunque, non solo inorgoglisce viale Mazzini, a partire dal presidente Marcello Foa, ma anche lo stesso Pereira che ha visto in questi dati la conferma che "l'Italia è ancora il Paese del melodramma".</p>
      <p>Il manager austriaco è ora pronto a trasferirsi - dal 16 dicembre - a guidare il Maggio Fiorentino, con il testimone che passa al successore Dominique Meyer, dall'1 marzo al timore della Scala e già in questi giorni a Milano per prendere confidenza con l'ambiente e studiare novità e miglioramenti da apportare.</p>
      <p>In un'intervista a France Presse, Meyer ha spiegato che il suo obiettivo a Milano è "riconquistare il pubblico", visto che la Scala ha "perso abbonati", anche facendo un lavoro di riordino del repertorio che è "troppo dispersivo", in modo da evitare spettacoli in cui la sala è riempita solo al 60%.</p>
      <p>"Mi sono fatto un'idea delle cose che non vanno - ha poi detto ai giornalisti dopo la Tosca - ma oggi è una festa. Non sono qui per criticare. Per ora sto studiando. Abbiamo fatto un passaggio di consegne elegante e dovete lasciarmi il tempo di maturare".</p>
      <p>Fra le novità già annunciate da Meyer, "un progetto culturale" che accosta versioni diverse di stesse opere (come ad esempio il Don Carlo e il Don Carlos in francese, o la prima e seconda versione di Macbeth). Dovrebbe poi proseguire il ciclo dell'integrale di Puccini avviato da Chailly, anche "se non è detto che si debba fare tutto in fila".</p>
      <p>(Unioneonline/v.l.)</p>
    </article>
  </body>
</html>