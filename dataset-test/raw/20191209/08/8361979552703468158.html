<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/chomu-ne-vsi-apteki-mayut-v-svoyemu-asortimenti-preparati-nadani-derzhavoyu-50058137.html"/>
    <meta property="og:site_name" content="НВ"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Чому не в усіх аптеках є ліки, якими повинна забезпечувати держава"/>
    <meta property="og:description" content="Більшість з нас навіть не здогадується про свої права на отримання ліків від держави"/>
  </head>
  <body>
    <article>
      <h1>Чому не в усіх аптеках є ліки, якими повинна забезпечувати держава</h1>
      <h2>Більшість з нас навіть не здогадується про свої права на отримання ліків від держави</h2>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author">Наталія Петрівська</a></address>
      <p>Питання забезпечення пацієнтів необхідними ліками за кошти держави є надважливим, але не завжди ефективним. Більшість з нас навіть не здогадується про свої права на отримання таких ліків та якими вони можуть бути.</p>
      <p>Безкоштовні ліки пацієнт може отримувати в лікувальному закладі при стаціонарному лікуванні або в аптечному закладі при амбулаторному за рецептом (за певним переліком та видами захворювання).</p>
      <p>Аптечні заклади працюють в напрямку забезпечення пацієнтів ліками за програмою «Доступні ліки», пілотним проєктом із забезпечення препаратами інсулінів, за пільговими рецептами відповідно до Постанови КМУ № 1303 тощо.</p>
      <p><b>Але чому не всі аптеки мають в своєму асортименті ці препарати? </b>А якщо і мають, в чому проблема, щоб їх відпустити пацієнту? Причин є немало і вони можуть змінюватись в залежності від самої програми, але можна виокремити і <b>декілька основних</b>.</p>
      <p>По-перше, <b>бажання представників органів державної влади або органів місцевого самоврядування працювати з конкретними аптечними закладами</b> (наприклад, комунальними аптеками).</p>
      <p>З цією проблемою зіштовхнулись, коли почала діяти програма «Доступні ліки». У 2017 році багатьом аптечним закладам на місцях відмовляли в укладенні договорів на тій підставі, що співпрацюють вже з іншими суб'єктами. Проблема вирішилась тільки тоді, коли цією програмою стала опікуватись Національна служба здоров`я України.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/015/120/original/b38e103cce8fe3b75522a19f228425df.png&amp;stamp=1&amp;q=85&amp;w=115"/>
      </figure>
      <p>Богдан Кізюн<br/>Новий етап медреформи. Суть та вигода для пацієнтів</p>
      <p>У 2019 році Антимонопольний комітет України розглянув справу за скаргою суб'єктів господарювання, що займаються роздрібною торгівлею лікарськими засобами, до Київської міської державної адміністрації щодо порядку впровадження в місті Києві пілотного проекту щодо реалізації хворим на цукровий діабет препаратів інсуліну. Так, в місті Києві були затверджені критерії, які містили непередбачені законодавством вимоги до аптек, виконання деяких взагалі було неможливим. Це забезпечило участь у пілотному проекті тільки одній аптечній комунальній мережі. Всім іншим відмовляли з формальних підстав. По цій справі Антимонопольний комітет підтвердив незаконність дій Київської міської державної адміністрації.</p>
      <p>По-друге, <b>недотримання МОЗ порядку та строків оновлення цін на ліки.</b></p>
      <p>Суть багатьох державних програм полягає в тому, що аптека відпускає пацієнтам безкоштовні або з доплатою ліки за рецептом, а держава, наприклад, в кінці кожного місяця, відшкодовує їх вартість. Обов’язковою умовою для аптек є відпуск ліків за цінами згідно з реєстром, що затверджений Міністерством охорони здоров’я. Іноді, аптечний заклад не може сформувати правильну ціну на ліки, а отже не може відпустити їх пацієнтам. <b>На це впливає два фактори</b>:</p>
      <p>1. аптека не може закупити ліки за визначеними цінами у постачальника.</p>
      <p>2. недотримання Міністерством охорони здоров`я України термінів розрахунку та затвердження реєстру з цінами.</p>
      <p>Це дуже актуально у пілотному проєкты з відпуску препаратів інсуліну. Відповідно до наказу МОЗ від 13.04.2016 № 359, оновлення реєстру здійснюється двічі на рік — станом на 1 лютого та 1 серпня поточного року. Нажаль, міністерство не дотримується зазначених строків. Так, останній реєстр замість першого липня було затверджено у жовтні 2019 року. А в листопаді ще внесені зміни до нього.</p>
      <p>Ціни в Реєстрі були значно знижені і це, звичайно, добре для держави та пацієнтів. Однак, аптека не може правильно сформувати ціну, оскільки має запас ліків закуплених за іншою вартістю. Враховуючи специфічність даних ліків (умов їх транспортування, зберігання), постачальники відмовляються приймати їх повернення. Так виникає ситуація, коли ліки в аптеці є, але відпустити їх вона не може.</p>
      <p>Вирішення цієї проблеми можливе, шляхом встановлення перехідного періоду, який надасть можливість аптекам відпускати лікарські засобами за цінами попереднього реєстру протягом певного часу. Така система працює по програмі «Доступні ліки». Ну і звичайно ж, Міністерство охорони здоров`я повинно дотримуватись строків оновлення реєстру.</p>
      <p>По-третє, <b>складний механізм отримання ліцензії на відпуск певної категорії лікарських засобів.</b> Зокрема, це стосується наркотичних засобів, психотропних речовин і прекурсорів.</p>
      <p>Для отримання ліцензії, аптечному закладу необхідно відповідати ряду вимог, які не завжди можливо виконати в тому чи іншому приміщенні. Не дивлячись на те, що відповідно ЗУ «Про ліцензування видів господарської діяльності», ліцензія на всі види діяльності є безстроковою, ліцензія на здійснення діяльності з обігу наркотичних засобів, психотропних речовин і прекурсорів видається на п’ять років. Реалізація підконтрольних препаратів знаходиться також під наглядом правоохоронних органів, а це завжди додатковий ризик для суб'єктів господарювання.</p>
      <p>Спрощення порядку отримання ліцензії, ведення звітності та запровадження електронного рецепту буде сприяти у розширенні географії аптек, які зможуть відпускати підконтрольні лікарські засоби.</p>
    </article>
  </body>
</html>