<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/sport/dzhoshua-pulev-v-kraya-na-mart-na-noviya-stadion-na-totnm"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T08:29:47+00:00"/>
    <meta property="og:title" content="Джошуа - Пулев в края на март на новия стадион на „Тотнъм&quot;?"/>
    <meta property="og:description" content="Антъни Джошуа, който в събота си върна 4 титли в тежката категория след победа над Анди Руис, смята да защити пояса на Международната боксова федерация (IBF) през месец март на новия 60-хиляден стадион на „Тотнъм“ в Лондон, пише британският „Сън“."/>
  </head>
  <body>
    <article>
      <h1>Джошуа - Пулев в края на март на новия стадион на „Тотнъм"?</h1>
      <address>
        <time datetime="2019-12-09T08:29:47+00:00">09 Dec 2019, 08:29</time>
      </address>
      <p>Антъни Джошуа, който в събота си върна 4 титли в тежката категория след победа над Анди Руис, смята да защити пояса на Международната боксова федерация (IBF) през месец март на новия 60-хиляден стадион на „Тотнъм“ в Лондон, пише британският „Сън“.</p>
      <p>30-годишният Джошуа заяви, че предпочита да се изправи срещу британеца Дилиан Уайт, но най-вероятният му опонент е българският боксьор Кубрат Пулев, който е официален претендент във версията IBF.</p>
      <p>„Ще бъде грандиозно. Като видях колко хора дойдоха, за да ме подкрепят, осъзнах, че все още има голям интерес към тежката категория, особено сега, след като си върнах титлите. Да ги защитавам у дома ще бъде голяма новина. Ще бъде по-добре да се изправя срещу друг британец, но ако не става, то има официални опоненти, с които да се заема“, коментира Джошуа.</p>
      <p>„Лондон ме зове! Цяла година не съм се боксирал пред родна публика. Хубаво беше, че имах възможността да си поема въздух. Не е зле от време на време да има малко несигурност, малко съмнения. Това показва, че британските фенове играят голяма роля в моята кариера. Когато съм у дома, не мога да загубя. Работата започва отново, защото през март ще трябва да защитавам титлите си. Вече съм фокусиран върху следващия си мач“, добави той.</p>
      <p>Същевременно с това промоутърът на Джошуа Еди Хърн разкри, че мечтаното завръщане на боксьора на „Уембли“, където през 2017 г. победи легендата Владимир Кличко, за момента е неосъществимо, заради натоварения календар на стадиона.  </p>
      <p>Вместо това домакин на следващата среща на Джошуа може да бъде новият супер модерен стадион „Тотнъм“, който бе изграден от основи на мястото на „Уайт Харт Лейн" и пуснат в експлоатация в началото на 2019 г. Капацитетът на стадиона на „шпорите“ е 62 062 седящи места.</p>
      <p>„Стадионът на „Тотнъм” е една прекрасна локация и трябва да я разгледаме възможността да проведем следващия мач там. Звънят ми от цялата страна и ме молят да доведа Джошуа вкъщи. Говорихме с хората от „Тотнъм“, искахме там да е реваншът с Руис, но датите не бяха подходящи. Сега отново ще говорим с тях и ще видим дали ще се споразумеем за края на март“, добави Хърн.</p>
      <related>
        <h4>още по темата</h4>
        <a href="https://www.manager.bg/sport/kubrat-pulev-pozdravi-dzhoshua-zakani-se-da-go-pobedi"/>
      </related>
    </article>
  </body>
</html>