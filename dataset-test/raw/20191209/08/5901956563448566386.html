<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/clanek/mandaric-zelim-vam-uspehov-na-sampionski-poti-258366"/>
    <meta property="og:site_name" content="Slovenske novice"/>
    <meta property="article:published_time" content="2019-12-09T08:21:00+00:00"/>
    <meta property="og:title" content="Mandarić: Želim vam uspehov na šampionski poti"/>
    <meta property="og:description" content="LJUBLJANA – Na druženju ob koncu jesenskega dela državnega prvenstva in pred božično-novoletnimi prazniki je predsednik Olimpije Milan Mandarić z enim stavkom povedal praktično vse – da se ..."/>
  </head>
  <body>
    <article>
      <h1>Mandarić: Želim vam uspehov na šampionski poti</h1>
      <h2>Predsednik nogometašev Olimpije Milan Mandarić se je poslovil od zmajev. V vseh klubih sta na vrsti analiza jesenskega dela in strategija za pomlad.</h2>
      <address><time datetime="2019-12-09T08:21:00+00:00">09 Dec 2019, 08:21</time> by <a rel="author">Rok Tamše</a></address>
      <slideshow>
        <figure>
          <img src="https://www.slovenskenovice.si/images/slike/2019/12/08/1837210.jpg"/>
          <figcaption>Hit polsezone so igralci Aluminija, dobre predstave sta kazala tudi kapetan Matic Vrbanec (levo) in Mihael Klepač (desno). FOTO: Tadej Regent</figcaption>
        </figure>
        <figure>
          <img src="https://www.slovenskenovice.si/images/slike/2019/12/08/1837303.jpg"/>
          <figcaption>Je morda to zadnja skupna fotografija Milana Mandarića z moštvom Olimpije? FOTO: nkolimpija.si</figcaption>
        </figure>
      </slideshow>
      <p>LJUBLJANA – Na druženju ob koncu jesenskega dela državnega prvenstva in pred božično-novoletnimi prazniki je predsednik Olimpije <b>Milan Mandarić </b>z enim stavkom povedal praktično vse – da se to zimo zares poslavlja od zeleno-belih in Ljubljane. Potem ko se je ozrl na razplet polsezone, je še povedal: »Zdaj je pred nami premor in zasluženi počitek, želim vam, da prihajajoče praznične čase preživite v dobrem počutju in v družbi svojih najbližjih, v novem letu pa nato nadaljujete uspešno šampionsko pot kluba.« Mandarić je govoril v tretji, in ne prvi osebi množine, torej lahko logično sklepamo, da ga na nadaljnji poti Olimpije ne bo več zraven.</p>
      <figure>
        <img src="https://www.slovenskenovice.si/images/slike/2019/12/08/1837303.jpg"/>
        <figcaption>Je morda to zadnja skupna fotografija Milana Mandarića z moštvom Olimpije? FOTO: nkolimpija.si</figcaption>
      </figure>
      <p>Sicer pa je mož, ki je dvignil Olimpijo iz povprečja, s samimi besedami hvale komentiral dosežke svojih varovancev: »V naših vrstah imamo izjemne posameznike, a ključ do velikih uspehov in atraktivnega nogometa je moštveni duh in skupno delovanje. Tako nogometaši kot člani strokovnega vodstva s <b>Safetom Hadžićem</b> na čelu ste pokazali pravi značaj, profesionalnost in privrženost Olimpiji ter nogometu, zato smo tudi uspešni. Dejstvo je, da smo vse to dosegli izključno s trdim in vztrajnim delom s podporo naših izbranih in uglednih sponzorjev, ki se jim ob tej priložnosti zahvaljujem. Zahvala gre seveda tudi našim zvestim navijačem, ki so nas ves čas spremljali. Naredili smo veliko pomembnih korakov tudi na področju krepitve mladinskega pogona in rezultati so prepričljivi. Naši kadeti in mladinci so prvi na skupni lestvici. Olimpija je ta hip tako po igri kot tudi po rezultatih najuspešnejši slovenski nogometni klub. Takšnega uspeha še ni bilo v zgodovini kluba in jaz trdno verjamem, da bo Olimpija ostala na tej ravni tudi v prihodnje.« Verjeti je, da bo do praznikov že znano, s kom na čelu bo nadaljeval aktualni pokalni prvak.<br/><b>Prva liga Telekom Slovenije</b><br/>1. Olimpija 20 13 3       4       47:24 42<br/>2. Aluminij 20 11 5       4       39:19 38<br/>3. Maribor 20 11 5       4       37:20 38<br/>4. Celje       20 9       7       4       41:22 34<br/>5. Mura 20 8       9       3       32:24 33<br/>6. Domžale 20 7       4       9       29:37 25<br/>7. Triglav 20 6       2       12 25:50 20<br/>8. Tabor       20 5       4       11 22:33 19<br/>9. Bravo       20 4       5       11 23:38 17<br/>10. Rudar 20 0       8       12 21:49 8</p>
      <h3>Kronaveter: Nismo izpolnili ciljev</h3>
      <p>V obdobju analize jesenskega dela prvenstva in snovanja strategije za spomladansko nadaljevanje bojev za prvenstvene točke je hvaležen pogled tudi na nekatere statistične podatke po stotih odigranih tekmah. Ljubitelji nogometa se ne morejo pritoževati nad učinkovitostjo strelcev (v povprečju 3,16 gola na tekmo). Prvi golgeter je 28-letni napadalec Olimpije, Hrvat <b>Ante Vukušić</b>, ki je dosegel 16 zadetkov, od tega tri z enajstih metrov, prispeval pa je tudi pet podaj. Njegov najbližji zasledovalec je njegov rojak, 21-letni <b>Dario Vizinger </b>iz Celja, ki je dosegel 13 golov, nobenega z bele točke, prispeval pa je še sedem asistenc, s čimer je na vrhu lestvice podajalcev skupaj s 24-letnim <b>Dinom Hotićem</b> (Maribor) in 23-letnim<b> Maticem Vrbancem</b> (Aluminij). Prvega Slovenca na lestvici strelcev najdemo na četrtem mestu, na katerem je <b>Rok Kronaveter</b> (Maribor) z 10 zadetki, poskrbel pa je še za šest asistenc. S tem je najučinkovitejši igralec prvakov po prihodu iz Olimpije, a mu razpoloženje nekoliko kvari tretje mesto Maribora na lestvici. »Pričakovali smo, da bomo na vrhu ali vsaj bližje vodilnemu, zato ne moremo biti zadovoljni. Ciljev, ki smo si jh zastavili, nismo izpolnili. Je pa do konca še veliko tekem, dovolj točk na razpolago in lahko obrnemo situacijo v nadaljevanju sezone. S končnim razpletom smo razočarani, tega ne skrivamo. Zadnji tekmi sta pokvarili vtis, treba ju je odmisliti in čim prej pozabiti. Na splošno se nam je zgodilo preveč tekem, ko smo igrali dobro in nas rezultat ni ustrezno nagradil,« je ocenil 33-letni Kronaveter.</p>
      <h3>Aluminij si zasluži več gledalcev</h3>
      <p>Absolutni hit prvenstva je moštvo Aluminija, ki se ponaša z najboljšo obrambo (19 prejetih golov) in najvišjo zmago (8:1 proti Triglavu) v prvem delu DP. Četa trenerja <b>Slobodana Gruborja</b> je pokazala homogenost, kompaktnost in stabilnost v igri, njegovi varovanci so tako posamično kot moštvo najbolj napredovali od poletja. Tudi zato so mnogi na radarju bogatejših klubov doma in v tujini. V Kidričevem se zavzemajo, da bi bil osip moštva čim manjši. Vsekakor si rdeči zaslužijo boljši obisk na tekmah (zdaj v povprečju 750 gledalcev na desetih domačih obračunih). V tem prednjači Maribor, ki ga je skupno gledalo 62.250 gledalcev na 20 tekmah, v Ljudskem vrtu pa se je to jesen zbralo 38.500 gledalcev. Za njim sta Mura (48.330 in 28.080) in Olimpija (45.600 in 24.100). </p>
      <blockquote>V živo si je 100 tekem ogledalo 144.371 gledalcev, v povprečju 1443 na tekmo.</blockquote>
      <blockquote>316 golov je padlo na 100 tekmah, v povprečju 3,16 na tekmo.</blockquote>
    </article>
  </body>
</html>