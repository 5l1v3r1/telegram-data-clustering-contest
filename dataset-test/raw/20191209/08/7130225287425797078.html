<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/-hayali-kendi-tamirhanesini-acmak-otomobil-servisinde-calisan-17-yasindaki-melike-nur-ile-tanisin-891467"/>
    <meta property="og:site_name" content="Onedio"/>
    <meta property="article:published_time" content="2019-12-09T08:21:00+00:00"/>
    <meta property="og:title" content="🔧 Hayali Kendi Tamirhanesini Açmak: Otomobil Servisinde Çalışan 17 Yaşındaki Melike Nur ile Tanışın!"/>
    <meta property="og:description" content="Melike Nur 17 yaşında bir otomobil tamircisi. Çocukluğundan beri arabalara ilgi duyan Melike, lastik takmaktan balata değiştirmeye kadar birçok işi us..."/>
  </head>
  <body>
    <article>
      <h1>🔧 Hayali Kendi Tamirhanesini Açmak: Otomobil Servisinde Çalışan 17 Yaşındaki Melike Nur ile Tanışın!</h1>
      <address><time datetime="2019-12-09T08:21:00+00:00">09 Dec 2019, 08:21</time> by <a rel="author" href="https://onedio.com/profil/dnizgk" target="_blank">Deniz Gök</a></address>
      <h4>Melike Nur 17 yaşında bir otomobil tamircisi. Çocukluğundan beri arabalara ilgi duyan Melike, lastik takmaktan balata değiştirmeye kadar birçok işi ustalıkla yapıyor. Kadınların yapamayacağı hiçbir işin olmadığını söyleyen Melike'nin hayali ise ileride kendi tamirhanesini açmak ve oyunculuk yapmak.</h4>
      <figure>
        <img src="https://img-s1.onedio.com/id-5dedfb2829e640537a7f66b6/rev-1/w-500/o-55x41/s-b7ec182a7bd8e63b4cd7ba1f4090c028b2a3aafe.jpg"/>
      </figure>
      <p>Çocukluğundan beri arabalara merakı olan 17 yaşındaki Melike Nur, elektromekanik bölümü lise son sınıf öğrencisi. </p>
      <p>Maltepe'de bir otomobil bakım-onarım servisinde staj görüyor ve lastik takmaktan balata değiştirmeye kadar diğer çalışma arkadaşlarının yaptığı her işi yapıyor.</p>
      <h3>"Bebeklerle değil, hep arabalarla oynardım."</h3>
      <figure>
        <img src="https://img-s2.onedio.com/id-5dee02410eabb8837c5c1119/rev-1/w-500/o-48x99/s-0a7d91a56b79c7ac9edba18251d98a7d79fb051a.jpg"/>
      </figure>
      <p>Melike, bu işe olan merakının nereden geldiğini şu sözlerle anlattı:</p>
      <blockquote>"Küçüklüğümden  beri hep merakım vardı arabalara. İki hayalim vardı. Birincisi tamirci, ikincisi de oyuncu olmaktı. Oyuncu olamadım, tamirciliğe yönelmek istedim. 'Neden yapamayayım bunu?' dedim, yapmak istedim ve  tamirci olmayı başardım. Bu merak ağabeyimden geliyor. Küçüklüğümden beri de hep arabalarla ilgiliydim. Bebeklerle oynamazdım, hep arabalarla oynardım. Daha sonra bu işe yöneldim. Elektromekanik bölümü okudum. Şimdi de iş hayatına atıldım ve çalışıyorum."</blockquote>
      <h3>"İnansınlar, kadınların yapamayacağı hiçbir iş yoktur."</h3>
      <figure>
        <img src="https://img-s1.onedio.com/id-5dedfa43f86bfd6e2c4e5db2/rev-0/w-500/s-61fcf958b7458b6acdcacf93a7af54dd14491133.jpg"/>
      </figure>
      <p>“Bu iş sana ağır gelir, bu cüsse ile yapamazsın dendi. Dalga bile geçildi" diyen Melike Nur, şöyle devam etti:</p>
      <blockquote>"Sürekli iş aramakla geçti zamanım. Her yere gittim ama 'Alım yok' dediler. İstemediler, fark ettim onu. 'Ben bunu yapabiliyorum' dedim, gösterdim. 'Bir kere deneyin, görün' dedim. Denedim, o tekeri falan kaldırabildiğimi gördüklerinde güçlü olduğumu anladılar. 'Bunu yapabiliyorsan, diğerlerini de yapabilirsin' dediler. Daha sonra buraya başladım. Burası bana çok iyi geldi. Burada anladılar, 'Yapabiliyor bu kız, yapamayacağı hiçbir şey yok' dediler. Ama iş sürecim gerçekten çok zor oldu. Bulamadım. Yapabilir gözüyle bakmadılar. Şimdi ise görmeye bile gelenler var. Bu işi yaptığıma inanmayanlar, görüntülerime inanmayanlar var. Şu an herkes yapabileceğimi biliyor. Mutluyum, inandılar bana ve inansınlar kadınların yapamayacağı hiçbir iş yoktur. Bana yapamazsın gözüyle baktıklarında daha çok hırslandım. 'Yapacağım, yapabiliyorum' dedim. Ama yapabildiğimden bir tık daha üst seviyede yapma kararı aldım. Ama daha sonra yapabildiğimi gördüklerinde şaşırdılar. Kendi aralarında konuşsalar da yine yüzüme karşı söylemediler. Yine bana o şekilde davrandılar. Daha fazla güç alayım, daha fazla sinirleneyim, daha fazla çalışayım diye. Bunların hepsi benim için iyi oldu. Daha sonra gördüklerinde 'Yapabiliyormuşsun, bizi utandırdın' dediler. Sağ olsun ailem de öncelikle arkamdaydı."</blockquote>
      <h3>"Muhasebeci sanıyorlar, öğrenince şaşırıyorlar."</h3>
      <figure>
        <img src="https://img-s1.onedio.com/id-5dee021835d0f21b7b6f0834/rev-0/w-500/s-6d2b9c45ac320c7dd07bcbb78bfd6e5dc38f3a15.jpg"/>
      </figure>
      <p>Dükkana gelenlerin kendisini ilk görüşte muhasebeci sandığını, ellerindeki kiri görünce ise şaşırdıklarını söyleyen Melike:</p>
      <blockquote>“Muhasebeci sanıyorlar beni ama bakıyorlar ellerim siyah, yağlı. 'Acaba yardım mı etti?' falan diye düşünüyorlar. Ben de 'Burada çalışıyorum, yeni başladım' diyorum. İnanmıyorlar bana, çok şaşırıyorlar. Beni birkaç kişi görmeye de geliyor. Motivasyonumu düşürecek şeyler yaşamıyorum. Arabalar zaten yanımda. Onlar beni motive ediyor. Daha sonra müşterilerimiz zaten ona göre davranıyor, ona göre bizimle konuşuyor. Kadının kendine güvenmesi lazım. Öncelikle 'Ben bu işi yapabilirim' diyorsa yapacak. 'Ben bu işi yapabilirim' dedim, yaptım"  dedi.</blockquote>
      <h3>"Hem tamirci hem oyuncu olmak istiyorum."</h3>
      <figure>
        <img src="https://img-s2.onedio.com/id-5dedf9298f4481447a38db5d/rev-1/w-500/o-63x39/s-f3e674957b94a7b58ebde7b85408c75a4a7d3b84.jpg"/>
      </figure>
      <p>Tamirciliğin ardından oyuncu olma hayalini gerçekleştirmek istediğini dile getiren Melike:</p>
      <blockquote>“Tamirci oldum, umarım oyuncu da olurum. Oyuncu olup bu işi bırakacak mıyım? Asla bırakmayacağım. İleride ailemin desteği ile bir dükkan açıp ağabeyimle birlikte o dükkanda hem işime bakabilirim hem de oyunculuk yapabilirim. Yapacağım da" ifadelerini kullandı.</blockquote>
      <h3>"Daha ileri seviyelerde, iyi bir usta olacak."</h3>
      <figure>
        <img src="https://img-s2.onedio.com/id-5dee025e4168d0a32d3828df/rev-0/w-500/s-c47f799231cf651baec10fbfd4037815f1aefd80.jpg"/>
      </figure>
      <p>Melike'nin dükkandaki tek kadın çalışan olarak diğer çalışma arkadaşlarının yaptığı her işi yaptığını söyleyen servisin sahibi Haydar Bitnel ise: </p>
      <blockquote>“Beklemediğimiz bir performans. Çok özverili, istekli çalışıyor. Bakım yapıyor, balata değiştiriyor, aracı teste bağlıyor, arıza test sorgulaması yapıyor. Ben inanıyorum ki, daha ileri seviyelerde iyi bir usta olacak" şeklinde konuştu.</blockquote>
    </article>
  </body>
</html>