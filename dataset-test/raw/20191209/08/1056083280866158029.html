<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813222/%D8%A7%D8%B1%D8%B3%D8%A7%D9%84-%D9%84%D8%A7%DB%8C%D8%AD%D9%87-%D8%AD%D9%85%D8%A7%DB%8C%D8%AA-%D8%A7%D8%B2-%D8%A7%D8%B3%D8%AA%D8%A7%D8%B1%D8%AA%D8%A7%D9%BE-%D9%87%D8%A7-%D8%A8%D9%87-%D8%B4%D9%88%D8%B1%D8%A7%DB%8C-%D8%B4%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:49:34+00:00"/>
    <meta property="og:title" content="ارسال لایحه‌ حمایت از استارتاپ‌ها به شورای شهر"/>
    <meta property="og:description" content="شهردار تهران از ارسال لایحه‌ای به شورای شهر در راستای حمایت از شرکت‌های نوپا و استارتاپ‌ها خبر داد."/>
  </head>
  <body>
    <article>
      <h6 class="kicker">شهردار تهران خبر داد</h6>
      <h1>ارسال لایحه‌ حمایت از استارتاپ‌ها به شورای شهر</h1>
      <address><time datetime="2019-12-09T08:49:34+00:00">09 Dec 2019, 08:49</time> by <a rel="author">سیدمیثاق اختر</a></address>
      <p>شهردار تهران از ارسال لایحه‌ای به شورای شهر در راستای حمایت از شرکت‌های نوپا و استارتاپ‌ها خبر داد.</p>
      <p><b>به گزارش ایسنا،</b> پیروز حناچی در سومین همایش و نمایشگاه تهران هوشمند گفت: در شرایطی هستیم که جمعیت کشور ما جوان و تحصیل کرده است موضوعی که می‌تواند برای کشور یک فرصت باشد واگر برنامه ریزی برای آن انجام نشود می‌تواند به یک تهدید تبدیل شود.</p>
      <p>وی افزود: وظیفه ما در شهرداری تهران علاوه بر ارائه سرویس و خدماتی که از طریق زیر ساخت‌ها به شهروندان ارائه می‌شود ایجاد یک فضای کسب و کار امن برای شرکت‌های نوآور و نوپا است.</p>
      <p>وی ادامه داد: ایجاد محیط مناسب برای کسانی که سرویسی مطمئن و خوب به شهروندان ارائه می‌کند از مواردیست که در دستور کار شهرداری تهران قرار گرفته است در همین راستا بزودی لایحه‌ای به شورای شهر تهران ارسال می‌کنیم که در قالب آن فضای مناسبی برای استارتاپ‌ها و شرکت‌های نوپا فراهم خواهیم کرد.</p>
      <p>شهردار تهران تاکید کرد: یکی از مهمترین تحولات سه دهه اخیر برای شهرداری‌ها امروز در مجلس شورای اسلامی  در حال رقم خوردن است لذا امیدواریم لایحه درآمدهای پایدار برای شهرداری‌ها که به بندهای پایانی آن می‌رسد، نقطه عطفی برای شهرداری‌های کشور باشد.</p>
      <p>شهردار تهران در بخش دیگری از صحبت‌های خود با اشاره به این که برنامه مفصلی برای حرکت در جهت هوشمند سازی داریم اظهار کرد: در این مسیر شورای راهبردی تهران هوشمند را تشکیل دادیم و در اسمارت سیتی 2019 شهر تهران تلاش زیادی کرد و بر همین اساس در بخش جایزه شهرها به یکی از کاندیدای شش گانه تبدیل شد. هر چند که جایزه را نبردیم اما جزو شش شهر کاندیدا مورد تقدیر قرار گرفتیم. باید در عرصه‌های بین المللی اتفاقات خوب شهر را به درستی منعکس کنیم.</p>
      <p>وی افزود: ما پویش‌های مردمی را در ارائه پیشنهادهای نوآورانه نظر سنجی و پایش پیشرفت پروژه‌ها در دستور کار قرار دادیم که این کار را در ایستگاه‌های مترو نیز اجرایی خواهیم کرد تا شهروندان به عنوان مخاطبان ما نقش اصلی خود را ایفا کنند.</p>
      <p>حناچی ادامه داد: امروز زیر ساخت‌ها فراهم و فرصت استثنایی ایجاد شده که باید تلاش کنیم حداکثر استفاده از ظرفیت‌ها را داشته باشیم. در حال حاضر در حوزه چالش‌های شهری همانند پسماند از این فرصت استفاده کرده و خواهیم کرد. در همین دوره در حوزه حمل زباله‌های شهر تهران به سمت آراد کوه از 7000 تن به 6000 تن در روز رسیده‌ایم.</p>
      <p>انتهای پیام</p>
    </article>
  </body>
</html>