<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/262203/nea-zilandia-ekriksi-sto-ifaisteio-oyakatane-enas-nekros-traymaties-kai-agnooymenoi"/>
    <meta property="og:site_name" content="LiFO"/>
    <meta property="article:published_time" content="2019-12-09T08:03:00+00:00"/>
    <meta property="og:title" content="Νέα Ζηλανδία: Έκρηξη στο ηφαίστειο Ουακατάνε - Ένας νεκρός, τραυματίες και αγνοούμενοι"/>
    <meta property="og:description" content="Η πρωθυπουργός Τζασίντα Αρντέρν είπε πως περίπου 100 άνθρωποι βρίσκονταν πάνω ή γύρω από το νησάκι Γουάιτ όταν εξερράγη το ηφαίστειο"/>
  </head>
  <body>
    <article>
      <h1>Νέα Ζηλανδία: Έκρηξη στο ηφαίστειο Ουακατάνε - Ένας νεκρός, τραυματίες και αγνοούμενοι</h1>
      <h2>Η πρωθυπουργός Τζασίντα Αρντέρν είπε πως περίπου 100 άνθρωποι βρίσκονταν πάνω ή γύρω από το νησάκι Γουάιτ όταν εξερράγη το ηφαίστειο</h2>
      <address><time datetime="2019-12-09T08:03:00+00:00">09 Dec 2019, 08:03</time> by <a rel="author">NEWSROOM</a></address>
      <p>
        <b>Περίπου 100 άνθρωποι βρίσκονταν πάνω ή γύρω από το νησάκι Γουάιτ στη <a href="https://www.lifo.gr/tags/%CE%9D%CE%AD%CE%B1+%CE%96%CE%B7%CE%BB%CE%B1%CE%BD%CE%B4%CE%AF%CE%B1">Νέα Ζηλανδία</a> όταν εξερράγη το <a href="https://www.lifo.gr/tags/%CE%97%CF%86%CE%B1%CE%AF%CF%83%CF%84%CE%B5%CE%B9%CE%BF">ηφαίστειο</a>, ανακοίνωσε η πρωθυπουργός <a href="https://www.lifo.gr/tags/%CE%A4%CE%B6%CE%B1%CF%83%CE%AF%CE%BD%CF%84%CE%B1+%CE%86%CF%81%CE%BD%CF%84%CE%B5%CF%81%CE%BD">Τζασίντα Αρντέρν</a>, κάνοντας λόγο για τραυματίες και πολλούς αγνοούμενους.</b>
      </p>
      <p>Σύμφωνα με τον Guardian υπάρχουν ήδη πληροφορίες για έναν νεκρό και πως τουλάχιστον 7 άνθρωποι είναι σε κρίσιμη κατάσταση.</p>
      <p>Συγκεκριμένα η πρωθυπουργός ανακοίνωσε πως περίπου 100 άνθρωποι, κυρίως τουρίστες, βρίσκονταν σήμερα Δευτέρα «πάνω ή γύρω» από το ηφαίστειο Ουακατάνε στο νησί Γουάιτ, σε σχετικά μικρή απόσταση από το Βόρειο Νησί της Νέας Ζηλανδίας, όταν σημειώθηκε ηφαιστειακή έκρηξη και ορισμένοι εξ αυτών αγνοούνται.</p>
      <p>«Σε αυτό το στάδιο, πιστεύουμε ότι 100 άνθρωποι βρίσκονταν πάνω στο νησάκι ή γύρω από αυτό. Ορισμένοι από αυτούς τους ανθρώπους αγνοούνται», είπε η Αρντέρν, κάνοντας επίσης λόγο για «τραυματίες», χωρίς να δώσει συγκεκριμένο αριθμό. «Είναι μια κατάσταση η οποία εξελίσσεται και ασφαλώς όλες οι σκέψεις μας βρίσκονται στους ανθρώπους αυτούς», πρόσθεσε η επικεφαλής της νεοζηλανδικής κυβέρνησης απευθυνόμενη σε δημοσιογράφους στο Ουέλινγκτον λίγη ώρα μετά την έκρηξη.</p>
      <figure>
        <iframe data-src="https://twitter.com/BNONews/status/1203896534804422656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η εθνική υπηρεσία αντιμετώπισης εκτάκτων καταστάσεων της Νέας Ζηλανδίας τόνισε ότι η ηφαιστειακή δραστηριότητα, παρότι θεωρείται από τους ειδικούς πως η έκρηξη ήταν μέτριας ισχύος, παραμένει εξαιρετικά επικίνδυνη, κυρίως για όσους βρίσκονται σε μικρή απόσταση από τον κρατήρα του ηφαιστείου, το μεγαλύτερο μέρος του οποίου βρίσκεται κάτω από τη θάλασσα.</p>
      <p>Πλάνα από κάμερες πάνω στο ηφαίστειο κατέγραψαν περίπου έξι ανθρώπους να βαδίζουν πάνω στο χείλος του κρατήρα περί τις 14:10 τοπική ώρα [03:10 ώρα Ελλάδας].</p>
      <figure>
        <iframe data-src="https://twitter.com/sch/status/1203894832776667136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η δήμαρχος της πόλης Ουακατάνε, περίπου πενήντα χιλιόμετρα από το νησί Γουάιτ, επιβεβαίωσε στο Radio New Zealand ότι υπάρχουν τραυματίες. «Δεν είμαι σίγουρη για την έκταση ή τη φύση των τραυμάτων τους», είπε και πρόσθεσε πως γιατροί αναμένουν να διακομιστούν τα θύματα για να τους προσφέρουν φροντίδες.</p>
      <p>Περίπου 10.000 τουρίστες επισκέπτονται κάθε χρόνο το νησί, μεγάλο μέρος του οποίου είναι ουσιαστικά ο κρατήρας του ηφαιστείου, του πιο ενεργού στη χώρα. Έχουν καταγραφεί σε αυτό αρκετές ηφαιστειακές εκρήξεις τον τελευταίο μισό αιώνα, η πιο πρόσφατη εξ αυτών το 2016.</p>
      <p>Πυκνή λευκή στήλη ηφαιστειακής τέφρας, καπνού και άλλων ηφαιστειακών αναβλημάτων είναι ορατή σε μεγάλη απόσταση από το νησί.</p>
      <p>Έχει ενεργοποιηθεί το εθνικό κέντρο αντιμετώπισης εκτάκτων καταστάσεων.</p>
      <figure>
        <iframe data-src="https://twitter.com/sch/status/1203893996566634496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Με πληροφορίες από ΑΠΕ-ΜΠΕ, AFP, Reuters, stuff.co.nz</p>
    </article>
  </body>
</html>