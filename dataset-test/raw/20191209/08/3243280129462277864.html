<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zdrowie.dziennik.pl/aktualnosci/artykuly/614994,szczepionki-przeciwnic-triumf-odmowa-rekord.html"/>
    <meta property="og:site_name" content="zdrowie.dziennik.pl"/>
    <meta property="article:published_time" content="2019-12-09T08:06:00+00:00"/>
    <meta property="og:title" content="Triumf przeciwników szczepionek. W tym roku padnie kolejny rekord"/>
    <meta property="og:description" content="Lekarze obserwują ofensywę odry. Wraca również ospa. I rośnie liczba odmów szczepień. W tym roku padnie kolejny rekord: po trzech kwartałach było ich 44,5 tys. O ponad 4 tys. więcej niż na koniec 2018 r."/>
  </head>
  <body>
    <article>
      <h1>Triumf przeciwników szczepionek. W tym roku padnie kolejny rekord</h1>
      <h2>Lekarze obserwują ofensywę odry. Wraca również ospa. I rośnie liczba odmów szczepień. W tym roku padnie kolejny rekord: po trzech kwartałach było ich 44,5 tys. O ponad 4 tys. więcej niż na koniec 2018 r.</h2>
      <address><time datetime="2019-12-09T08:06:00+00:00">09 Dec 2019, 08:06</time> by <a rel="author">Patrycja Otto, Klara Klinger</a></address>
      <figure>
        <img src="https://s7.dziennik.pl/pliki/11597000/11597734-szczepienie-szczepionki-900-602.jpg"/>
        <figcaption>szczepienie, szczepionki / Shutterstock</figcaption>
      </figure>
      <p>Na koniec 2019 r. <b>liczba odmów</b> osiągnie ponad 46 tys. Dziś uchylających się w przeliczeniu na 1 tys. mieszkańców w wieku d0 19 lat jest sześć osób. Na koniec 2018 r. było to 5,5, a przed 2013 r. poniżej jednej osoby – wynika z danych Narodowego Instytutu Zdrowia Publicznego – PZH.</p>
      <p>To efekt tego, że <b>antyszczepionkowcy</b> działają w zorganizowany sposób. Powstają strony internetowe z poradami, jak odmówić szczepienia i uniknąć kary albo przeciągać odmowę. Ostatnio w sieci pojawił się gotowiec, który <a href="https://www.dziennik.pl/tagi/rodzice">rodzice</a> mieli dawać lekarzowi do podpisu. To zobowiązanie, że szczepionka jest bezpieczna, a w razie powikłań pojawia się konieczność zapłaty miliona złotych odszkodowania.</p>
      <p>Dwa lata temu powstał projekt, który miał być odpowiedzią na <b>obawy rodzicó</b><b>w</b> w związku z możliwością objawów niepożądanych po szczepieniach. W projekcie ustawy zapisano powołanie <b>Funduszu Antyszczepionkowego</b>. Według proponowanych przepisów odszkodowania byłyby wypłacane rodzicom dzieci, które po szczepionce musiały być hospitalizowane przez co najmniej 14 dni. Konsultacje społeczne trwały 1,5 roku. Niezadowoleni byli i przeciwnicy szczepień, i <a href="https://www.dziennik.pl/tagi/urzednicy">urzędnicy</a> ministerstwa. Szef <a href="https://www.dziennik.pl/tagi/resort">resortu</a> <a href="https://www.dziennik.pl/tagi/zdrowie">zdrowia</a> przekonywał, że przepisy w takim kształcie mogą prowadzić do nadużyć. Ale z informacji DGP wynika, że jest szansa, by w przyszłym roku ujrzały światło dzienne.</p>
      <p>Projekt ma być nieco zmieniony. Dookreślone zostaną kryteria, co będzie uznawane za NOP (objawy niepożądane) i kiedy będzie podstawa do wypłaty odszkodowania. Największe obawy budzi <b>wirus odry</b>, która może być śmiertelna.</p>
      <p>Bardzo niepokojące jest to, że poziom tzw. wyszczepialności spadł dla całej populacji poniżej poziomu, który stanowi ochronę przed rozszerzaniem się choroby. Zgodnie z zaleceniami WHO w przypadku odry bezpieczeństwo jest przy pułapie 95 proc. zaszczepionych. W Polsce spadł on do 93 proc.</p>
      <p>Kłopot polega na tym, że wirus odry jest jednym z najbardziej zjadliwych oraz najłatwiej się przenoszących. Jeden chory zaraża średnio od 12 do 18 osób. A liczba zapadających na odrę rośnie: do końca listopada było 1488 przypadków wobec 234 w podobnym okresie poprzedniego roku.</p>
      <p>O zagrożeniu donoszą też zagraniczne <a href="https://www.dziennik.pl/tagi/media">media</a> – BBC kilka dni temu pisało o tragicznych przypadkach śmierci z powodu odry. Jak podaje brytyjski portal, według oficjalnych szacunków ponad 140 tys. osób zmarło na tę chorobę w zeszłym roku, a liczba zachorowań na całym świecie ponownie wzrosła. W wielu wypadkach dotyczy to dzieci poniżej piątego roku życia. W 2018 r. Wielka Brytania – wraz z Albanią, Czechami i Grecją – straciła status kraju wolnego od odry. A rok 2019 może być jeszcze gorszy.</p>
      <p>Stany Zjednoczone odnotowały najwyższą liczbę przypadków od 25 lat, podczas gdy w Demokratycznej Republice Konga, na Madagaskarze i Ukrainie mówi się niemal o <b>epidemii</b>. Samoa w regionie Pacyfiku ogłosiła stan wyjątkowy (o czym pisaliśmy w DGP), a nieszczepione rodziny wywieszają przed swoimi domami czerwone flagi, tak by mogli do nich dotrzeć pracownicy medyczni. Szef WHO przekonuje, że brak szczepień jest objawem braku odpowiedzialności za <a href="https://www.dziennik.pl/tagi/zdrowie">zdrowie</a> najsłabszych.</p>
      <p>Eksperci PZH pocieszają, że co prawda w Polsce padnie nowy rekord odmów, jednak dynamika wzrostu liczby uchylających się spadnie. A wszystko to pomimo tego, że procedury postępowania w sytuacji unikania szczepień w gabinetach lekarskich zostały uszczelnione. – <i>Każdy sprzeciw zostaje zgłoszony do sanepidu. Ma to miejsce niezależnie od tego, czy jest, czy nie jest uzasadniony</i> – tłumaczy dr med. Paweł Grzesiowski, ekspert w dziedzinie szczepień z Centrum Medycyny Zapobiegawczej i Rehabilitacji.</p>
    </article>
  </body>
</html>