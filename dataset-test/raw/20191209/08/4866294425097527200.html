<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21933/1-2-milliard-forintra-buntette-a-magyar-gvh-a-facebook-t"/>
    <meta property="og:site_name" content="PC Forum"/>
    <meta property="article:published_time" content="2019-12-09T08:30:00+00:00"/>
    <meta property="og:title" content="1,2 milliárd forintra büntette a magyar GVH a Facebook-t"/>
    <meta property="og:description" content="Ez az eddigi legnagyobb összegű, fogyasztóvédelmi ügyben kiszabott bírság"/>
  </head>
  <body>
    <article>
      <h1>1,2 milliárd forintra büntette a magyar GVH a Facebook-t</h1>
      <address><time datetime="2019-12-09T08:30:00+00:00">09 Dec 2019, 08:30</time> by <a rel="author">[hírszerkesztő]</a></address>
      <p>[MTI] A Gazdasági Versenyhivatal (GVH) 1,2 milliárd forint bírságot szabott ki a Facebookra; ez az eddigi legnagyobb összegű, fogyasztóvédelmi ügyben kiszabott bírság a versenyhivatal történetében.<br/><br/>A hivatal pénteki tájékoztatása szerint a GVH megállapította, hogy a Facebook Ireland Ltd. jogsértést követett el, amikor ingyenesként hirdette szolgáltatását nyitóoldalán és súgóközpontjában. A fogyasztóknak ugyan valóban nem kellett díjat fizetniük a szolgáltatás igénybevételéért, de felhasználói aktivitásukkal és adataikkal üzleti hasznot hajtottak a vállalkozásnak és így fizettek a szolgáltatásért - fejtette ki a versenyhivatal.<br/><br/>A Facebook üzleti modelljének lényege, hogy az oldalon megosztott tartalmakkal magához vonzza a fogyasztókat, akiknek érdeklődéséről, viselkedéséről, vásárlási szokásairól részletes adatokat gyűjt. Az adatok birtokában célzott reklámozási lehetőséget értékesít üzleti ügyfeleinek, a reklámokat pedig a posztok között elhelyezve juttatja el a fogyasztókhoz.<br/><br/>A GVH álláspontja szerint a regisztrációs oldalon megjelenített "ingyenes és bárki csatlakozhat", "ingyenes és az is marad" üzenetek elterelik a fogyasztó figyelmét az általa vállalt ellentételezésről, azaz adatainak átadásáról, terjedelméről és ezek következményeiről. A megtévesztőnek talált állítások a nyitóoldalon 2010 januárjától 2019. augusztus 12-ig, a súgóközpontban 2019. október 23-ig voltak láthatók.<br/><br/>A GVH úgy ítélte meg, hogy az ingyenesség üzenete zavart kelthet a fogyasztókban mind a használattal járó felelősség, mind a szerződéses kötelezettségek tekintetében, mert kockázatmentességet, kötelezettség nélküliséget sugall, miközben több szintű, ráadásul a kezelt és a felhasznált adatok összetettsége miatt nem is egészen átlátható felhasználói elköteleződés áll mögötte.<br/><br/>A közlemény szerint számos fogyasztó nincs tisztában az általa átadott adatok kiterjedésével vagy értékével, és jellemzően az online platformok általános szerződési feltételeit sem olvassa. A versenyhatóság hangsúlyozta: rövidebb és hosszabb távon is káros az ügyleti döntésekre, és így egyes gazdasági reálfolyamatokra nézve is, ha a fogyasztók azt hiszik, hogy egy szolgáltatást ellentételezés nélkül, kockázatmentesen használhatnak.<br/><br/>A hatóság a bírság meghatározásakor a Facebook Ireland Ltd. magyarországi hirdetési bevételének csak egy részéből indult ki, és figyelemmel volt arra is, hogy a vállalkozás a versenyfelügyeleti eljárás során globálisan módosította a vizsgált nyitóoldali, ingyenességre vonatkozó szlogenjeit, továbbá a súgóközpont kifogásolt tartalmát.<br/><br/>A közleményben a GVH megjegyezte, hogy az Egyesült Államokban és Európában is születtek hasonló döntések. Idén áprilisban az Európai Bizottság és tagállami fogyasztóvédelmi hatóságok nyomására a Facebook frissítette felhasználási feltételeit és szolgáltatásait. Az új feltételekből egyértelműen kiderül, hogy a vállalat miként használja fel a közösségi oldalra bejelentkezők adatait profilalkotási tevékenységek és a vállalat finanszírozását szolgáló célzott hirdetések megjelenítéséhez.</p>
    </article>
  </body>
</html>