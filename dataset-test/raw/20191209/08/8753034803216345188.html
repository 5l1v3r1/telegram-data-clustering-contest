<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/lAmPQA/lura-ulykken-kvinne-fraktet-til-haukeland-bilisten-har-fortsatt-ikke-meldt-seg"/>
    <meta property="og:site_name" content="Aftenbladet"/>
    <meta property="article:published_time" content="2019-12-09T08:39:14+00:00"/>
    <meta property="og:title" content="Lura-ulykken: Kvinne fraktet til Haukeland - bilisten har fortsatt ikke meldt seg"/>
    <meta property="og:description" content="SANDNES: Kvinnen som ble alvorlig skadet i påkjørselen på Lura er fraktet til Haukeland universitetssjukehus med alvorlige bruddskader. Politiet jakter fortsatt på bilisten som lørdag kveld kjørte på kvinnen i 30-årene."/>
  </head>
  <body>
    <article>
      <h1>Lura-ulykken: Kvinne fraktet til Haukeland - bilisten har fortsatt ikke meldt seg</h1>
      <h2>SANDNES: Kvinnen som ble alvorlig skadet i påkjørselen på Lura er fraktet til Haukeland universitetssjukehus med alvorlige bruddskader. Politiet jakter fortsatt på bilisten som lørdag kveld kjørte på kvinnen i 30-årene.</h2>
      <address><time datetime="2019-12-09T08:39:14+00:00">09 Dec 2019, 08:39</time> by <a rel="author">Håkon Jonassen Norheim</a></address>
      <p>– Politiet ber de som var vitner til uhellet og som fortsatt ikke har snakket med politiet om å ta kontakt, sier Einar Haugland, etterforskningsleder ved Felles straffesaksinntak i Sør-Vest politidistrikt til Aftenbladet.</p>
      <p>Politiet har så langt avhørt fire vitner etter påkjørselen i et gangfelt på Lura lørdag kveld der en kvinne ble alvorlig skadet.</p>
      <p>– Kvinne ble søndag fløyet til Haukeland for operasjon. Hun har alvorlige bruddskader, opplyser Haugland.</p>
      <p>Mandag skal politiet gjennomgå flere overvåkningsvideoer fra området.</p>
      <p>– Det ble tidligere sagt at vitner hadde observert en lys bil, men det er høyst usikkert, så vi ber folk om å se bort fra dette, sier Haugland.</p>
      <h3>Skjedde lørdag ettermiddag</h3>
      <p>Den første meldingen om påkjørselen kom rundt klokken 17.30 lørdag ettermiddag.</p>
      <p>En kvinne i slutten 30-årene er alvorlig skadet etter at hun ble påkjørt av en personbil i et gangfelt like utenfor Burger &amp; Pizza companiet på Lura.</p>
      <p>Det skriver Politiet i Sør-Vest på Twitter. Den skadde skal være ved bevissthet, og bilen som kjørte på skal ha stukket fra stedet.</p>
      <p>Ifølge operasjonsleder Victor Fenne-Jensen er det en kvinne i slutten av 30-årene som er påkjørt. Skadeomfanget er uklart, men personen skal være ved bevissthet og har gitt enkle beskrivelser til politiet om bilen.</p>
      <h3>Alvorlig skadd</h3>
      <p>Den kvinnelige fotgjengeren blir betegnet som alvorlig skadd. Hun blir fraktet til akuttmottaket ved SUS. Ifølge politiet var hun ved bevissthet da hun ble fraktet bort.</p>
      <p>Nødetatene er på stedet, men de har foreløpig ingen spor etter bil og sjåfør. De har heller ikke beskrivelse av bilen eller fargen på denne.</p>
      <p>– Vi jobber på stedet, og forhåpentligvis kommer vi i kontakt med noen som kan ha sett noe, sier Fenne-Jensen.</p>
      <p>Politiet forsøker ved 19-tiden å sikre tekniske og taktiske spor, men har ikke kommet nærmere verken sjåfør eller bil.</p>
      <h3>Har innhentet videoopptak</h3>
      <p>Politiet ber om at alle observasjoner medtrafikanter eller andre vitner kan ha reagert på i tidsrommet rundt 1730 i Seljeveien/Stavangerveien meldes til politiet på 02800.</p>
      <p>Operasjonsleder sier til Aftenbladet ved 21.30-tiden lørdag kveld at vitneavhør så langt ikke har gitt noen resultat i forbindelse med jakten på bilisten som skal ha kjørt på kvinnen.</p>
      <p>– Men vi har innhentet videoopptak fra området, og det kan være det kommer noe ut av det. I tillegg må vi foreta et avhør av fornærmede når hun er i stand til det, sier operasjonsleder Fenne-Jensen til Aftenbladet.</p>
      <p>Hendelsen skal ha skjedd i Seljeveien i Sandnes kommune. Veien var stengt en periode, men er nå åpnet igjen.</p>
    </article>
  </body>
</html>