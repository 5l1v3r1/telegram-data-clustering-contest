<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/12/9/7104001/"/>
    <meta property="og:site_name" content="Європейська правда"/>
    <meta property="article:published_time" content="2019-12-09T08:37:51+00:00"/>
    <meta property="og:title" content="Голова дипломатії ЄС: позиція Франції не послабить позицію України на Нормандії"/>
    <meta property="og:description" content="Позиція Франції не послабить позицію України на саміті в нормандському форматі 9 грудня у Парижі."/>
  </head>
  <body>
    <article>
      <h1>Голова дипломатії ЄС: позиція Франції не послабить позицію України на Нормандії</h1>
      <address>
        <time datetime="2019-12-09T08:37:51+00:00">09 Dec 2019, 08:37</time>
      </address>
      <p>Позиція Франції не послабить позицію України на саміті в нормандському форматі 9 грудня у Парижі.</p>
      <p>Про це перед засіданням Ради ЄС у закордонних справах у Брюсселі заявив високий представник ЄС із зовнішньої політики і політики безпеки Жозеп Боррель, повідомляє кореспондент "Європейської правди".</p>
      <p>"Ми думаємо, що на цій зустрічі ми зможемо продовжити працювати та просуватися до мирного та стійкого рішення для українського конфлікту, що є одним з найважливіших пріоритетів, які ми маємо розв'язати в Євросоюзі", - сказав очільник дипломатії ЄС щодо "нормандського саміту".</p>
      <p>На запитання про те, чи позиція Франції може послабити позицію України на саміті, Боррель відповів: "Ні, чому ви так кажете? Європа щодо цього повністю об'єднана".</p>
      <p>Нещодавно президент Франції Еммануель Макрон заявив, що не вважає Росію і Китай основною небезпекою для НАТО, і закликав до <b><a href="https://www.eurointegration.com.ua/news/2019/11/29/7103629/">нового діалогу</a></b> з Москвою.</p>
      <p>Нагадаємо, <b><a href="https://www.eurointegration.com.ua/news/2019/12/9/7103997/">двостороння </a></b>зустріч президентів України та Росії у Парижі узгоджена та за планом відбудеться вже після заходів у нормандському форматі.</p>
    </article>
  </body>
</html>