<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11053546"/>
    <meta property="og:site_name" content="TV 2"/>
    <meta property="article:published_time" content="2019-12-09T08:32:43+00:00"/>
    <meta property="og:title" content="Politiet advarer: – Denne pillen kan være livsfarlig"/>
    <meta property="og:description" content="Tolletaten har tatt beslag i et større parti med MDMA/ecstasy-piller på vei inn i Norge, og nå advarer de mot den potensielt livsfarlige pillen."/>
  </head>
  <body>
    <article>
      <h1>Politiet advarer: – Denne pillen kan være livsfarlig</h1>
      <h2>Tolletaten har tatt beslag i et større parti med MDMA/ecstasy-piller på vei inn i Norge, og nå advarer de mot den potensielt livsfarlige pillen.</h2>
      <address><time datetime="2019-12-09T08:32:43+00:00">09 Dec 2019, 08:32</time> by <a rel="author" href="mailto:mari.five@tv2.no" target="_blank">Mari Linge Five</a></address>
      <p>Flere politidistrikt går mandag morgen ut med en <a href="https://www.facebook.com/politivest/photos/a.883867021999615/965231393863177/?type=3&amp;theater">advarsel </a>mot en blå MDMA/ecstasypille som er i omløp i Norge.</p>
      <p>«Pillene kjennetegnes med en trekantet form og en hodeskalla-logo fra filmen The Punisher. Dette kan være samme pille som har ført til to dødsfall i Storbritannia», skriver politiets nettpatrulje i Vest i Facebook-innlegget.</p>
      <h3>Dødsfall i Storbritannia</h3>
      <p>Rune Fimreite er leder for nettpatruljen i Vest. Han sier de er kjent med at tablettene er i omløp i Norge, og at de derfor ønsker å advare.</p>
      <p>– Pillene har ført til dødsfall i Storbritannia, og derfor går vi ut med en advarsel. Vi ønsker at potensielle brukere og selgere av dette skal være klar over farepotensialet, sier han til TV 2.</p>
      <p>Det var Tolletaten som gjorde beslaget av pillene. Kommunikasjonsrådgiver Fredrik Tandberg opplyser at de ikke kan ut med noe ytterligere informasjon om beslaget.</p>
      <p>– Vi er svært fornøyd med politiet tok vår henvendelse på alvor og ble med på å fronte denne saken, sier Tandberg til TV 2.</p>
      <h3>Flere advarsler</h3>
      <p>Ifølge <a href="https://www.drugabuse.gov/publications/drugfacts/mdma-ecstasymolly">Det nasjonale instituttet for narkotikamisbruk</a> kan tablettene gi følelsen av økt energi, glede og forvrengt sans- og tidsoppfatning. Legemidlet øker aktiviteten til hjernekjemikaliene dopamin, noradrenalin og serotonin.</p>
      <p>Når det misbrukes eller tas i høye mengder, kan det imidlertid føre til alvorlig sykdom eller i ekstreme tilfeller død.</p>
      <p>Også politiet i Follo og Østfold har gått ut med en advarsel om pillen.</p>
      <p>«Har du kjøpt slike piller for å selge? Ikke gjør deg skyldig i andres død. Destruer pillene slik at ingen dør.»</p>
    </article>
  </body>
</html>