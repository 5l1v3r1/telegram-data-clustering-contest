<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/12/09/848814"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T08:31:00+00:00"/>
    <meta property="og:title" content="তৃতীয় বছরে স্বেচ্ছাসেবী সংগঠন নির্ভয়"/>
    <meta property="og:description" content="স্বেচ্ছাসেবী সংগঠন নির্ভয় ফাউন্ডেশনের তৃতীয় প্রতিষ্ঠাবার্ষিকী জাতীয় কবি কাজী নজরুল ইসলাম বিশ্ববিদ্যালয়ে বিভিন্ন আয়োজনের মধ্য দিয়ে পালন করা হয়েছে। রবিবার বিশ্ববিদ্যালয়ের কনফারেন্স কক্ষে দিনব্যাপী এ অনুষ্ঠান অনুষ্ঠিত হয়। অনুষ্ঠানে সহকারী প্রক্টর ও ফোকলোর বিভাগের বিভাগীয় প্রধান মো. বাকী বিল্লাহ (সাকার মুস্তাফা), ব্যবস্থাপনা বিভাগের প্রভাষক রফিকুল ইসলাম সহ নির্ভয়ের উপদেষ্টামন্ডলী ও স্বেচ্ছাসেবকগণ উপস্থিত ছিলেন। এছাড়াও স্কিল ডেভেলপমেন্ট ক্লাবের প্রতিষ্ঠাতা ইবনুল হায়দার নকিব, ডিবেটিং সোসাইটি এর সহ সভাপতি ফিরোজ আহমেদ সহ বিশ্ববিদ্যালয়ের বিভিন্ন ক্রিয়াশীল সংগঠন এর প্রতিনিধিগণ উপস্থিত ছিলেন। অনুষ্ঠানের শুরুতে স্বাগত বক্তব্য প্রদান করেন নির্ভয়ের সদস্য সেজুতি ধর। এরপর অতিথি ও সংগঠনের প্রতিনিধিগণ বক্তব্য প্রদান করেন ও নির্ভয়ের প্রতিষ্ঠাবার্ষিকীতে শুভেচ্ছা জানান। সহকারী অধ্যাপক মো. বাকী বিল্লাহ বলেন, নির্ভয় ফাউন্ডেশনের প্রতিষ্ঠালগ্ন থেকে এটি সুন্দর সমাজ বিনির্মাণে এবং সাস্টেইনেবল ডেভেলপমেন্টস গোলস (এসডিজি) বাস্তবায়নে কাজ করে আসছে যা প্রশংসার দাবীদার। তিনি নির্ভয়ের কার্যক্রম দ্রুত সারাদেশে ছড়িয়ে পড়বে বলে আশাবাদ ব্যক্ত করেন।…"/>
  </head>
  <body>
    <article>
      <h1>তৃতীয় বছরে স্বেচ্ছাসেবী সংগঠন নির্ভয়</h1>
      <address><time datetime="2019-12-09T08:31:00+00:00">09 Dec 2019, 08:31</time> by <a rel="author">নজরুল বিশ্ববিদ্যালয় প্রতিনিধি</a></address>
      <p>স্বেচ্ছাসেবী সংগঠন নির্ভয় ফাউন্ডেশনের তৃতীয় প্রতিষ্ঠাবার্ষিকী জাতীয় কবি কাজী নজরুল ইসলাম বিশ্ববিদ্যালয়ে বিভিন্ন আয়োজনের মধ্য দিয়ে পালন করা হয়েছে।</p>
      <p>রবিবার বিশ্ববিদ্যালয়ের কনফারেন্স কক্ষে দিনব্যাপী এ অনুষ্ঠান অনুষ্ঠিত হয়। অনুষ্ঠানে সহকারী প্রক্টর ও ফোকলোর বিভাগের বিভাগীয় প্রধান মো. বাকী বিল্লাহ (সাকার মুস্তাফা), ব্যবস্থাপনা বিভাগের প্রভাষক রফিকুল ইসলাম সহ নির্ভয়ের উপদেষ্টামন্ডলী ও স্বেচ্ছাসেবকগণ উপস্থিত ছিলেন। এছাড়াও স্কিল ডেভেলপমেন্ট ক্লাবের প্রতিষ্ঠাতা ইবনুল হায়দার নকিব, ডিবেটিং সোসাইটি এর সহ সভাপতি ফিরোজ আহমেদ সহ বিশ্ববিদ্যালয়ের বিভিন্ন ক্রিয়াশীল সংগঠন এর প্রতিনিধিগণ উপস্থিত ছিলেন।</p>
      <p>অনুষ্ঠানের শুরুতে স্বাগত বক্তব্য প্রদান করেন নির্ভয়ের সদস্য সেজুতি ধর। এরপর অতিথি ও সংগঠনের প্রতিনিধিগণ বক্তব্য প্রদান করেন ও নির্ভয়ের প্রতিষ্ঠাবার্ষিকীতে শুভেচ্ছা জানান।</p>
      <p>সহকারী অধ্যাপক মো. বাকী বিল্লাহ বলেন, নির্ভয় ফাউন্ডেশনের প্রতিষ্ঠালগ্ন থেকে এটি সুন্দর সমাজ বিনির্মাণে এবং সাস্টেইনেবল ডেভেলপমেন্টস গোলস (এসডিজি) বাস্তবায়নে কাজ করে আসছে যা প্রশংসার দাবীদার। তিনি নির্ভয়ের কার্যক্রম দ্রুত সারাদেশে ছড়িয়ে পড়বে বলে আশাবাদ ব্যক্ত করেন।</p>
      <p>প্রভাষক রফিকুল ইসলাম তাঁর বক্তব্যে নির্ভয়ের মত সকল স্বেচ্ছাসেবী সংগঠনকে সমাজের উন্নয়নে এগিয়ে আসার আহবান জানান এবং নির্ভয়ের উত্তরোত্তর সাফল্য কামনা করেন।</p>
      <p>নির্ভয় ফাউন্ডেশনের প্রতিষ্ঠাতা মো. আরিফুল ইসলাম নির্ভয়ের বিগত দুই বছরের কার্যক্রমের বর্ণণা তুলে ধরেন এবং নির্ভয়ের জন্য সহযোগিতা কামনা করেন।</p>
      <p>অনুষ্ঠানে নির্ভয় ফাউন্ডেশনের কার্যক্রমকে আরো গতিশীল করার লক্ষ্যে ২০২০ সালের তিনটি ভিন্ন ভিন্ন ‘এক্সিকিউটিভ কমিটি’ ঘোষণা করা হয়। একটি সেন্ট্রাল কমিটি এবং দুইটি শাখা কমিটি (জাককানইবি শাখা ও ময়মনসিংহ শাখা)।    </p>
      <p>এরপর আমন্ত্রিত সংগঠনের প্রতিনিধিদের সম্মাননা স্মারক প্রদান করা হয় এবং সম্মিলিত অংশগ্রহণের মাধ্যমে প্রতিষ্ঠাবার্ষিকীর কেক কেটে অনুষ্ঠান সমাপ্ত হয়।</p>
      <p>উল্লেখ্য, নির্ভয় ফাউন্ডেশন ২০১৭ সালের ৫ই ডিসেম্বর প্রতিষ্ঠিত হয় এবং সাস্টেইনেবল ডেভেলপমেন্ট গোলস (এসডিজি) বাস্তবায়নে কাজ করে যাচ্ছে।</p>
    </article>
  </body>
</html>