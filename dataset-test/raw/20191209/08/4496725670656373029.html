<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1708187-bosch-creu-que-les-negociacions-erc-psoe-han-d-incloure-la-situacio-dels-presos-politics.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T08:52:15+00:00"/>
    <meta property="og:title" content="Bosch creu que les negociacions ERC-PSOE han d’incloure la situació dels presos polítics"/>
    <meta property="og:description" content="El conseller d'Exteriors demana tranquil·litat a Sánchez perquè un acord &quot;no serà ràpid&quot;"/>
  </head>
  <body>
    <article>
      <h1>Bosch creu que les negociacions ERC-PSOE han d’incloure la situació dels presos polítics</h1>
      <address><time datetime="2019-12-09T08:52:15+00:00">09 Dec 2019, 08:52</time> by <a rel="author">ACN</a></address>
      <ul>
        <li>
          <b>El conseller d’Exteriors demana tranquil·litat a Sánchez perquè un acord “no serà ràpid”</b>
        </li>
      </ul>
      <p>El conseller d’Acció Exteriors, Relacions Institucionals i Transparència, Alfred Bosch, considera que les negociacions entre ERC i PSOE per a la investidura han d’incloure la situació dels polítics a la presó. “Només faltaria que no parléssim d’aquesta modalitat de repressió”, ha defensat en una entrevista a Ràdio 4. Segons Bosch, ERC demana el final de la repressió i que els polítics surtin fora de la presó i ha instat els socialistes a posar una proposta sobre la taula per fer-ho possible. D’altra banda, pel que fa al calendari i la “pressa” del PSOE per arribar a un acord i investir Pedro Sánchez, el conseller ha demanat tranquil·litat i ha avisat que “no serà ràpid”.</p>
      <p>Segons Bosch, és “ignominiós” que hi hagi polítics a la presó que “no han fet mal a ningú” i ha defensat que el judici de l’1-O no s’hauria d’haver celebrat mai. Davant d’aquesta situació, insta el PSOE a proposar una manera perquè els polítics surtin de la presó. “Que no digui que no tenen res a veure amb el judici, no és veritat. L’advocat de l’Estat va estar allà des del primer dia demanant penes de presó gairebé calcades a les que al final s’han acabat imposant. Que ho resolguin”, ha afegit.</p>
      <p>El conseller ha reiterat que ERC està en el ’no’ a la investidura de Sánchez i que és el PSOE qui ha de convèncer els republicans perquè s’abstinguin. “Nosaltres no tenim la responsabilitat històrica de fer Sánchez president del govern”, ha defensat posant el pes de la responsabilitat sobre la teulada del PSOE.</p>
      <p>En aquest context, Bosch ha interpel·lat Sánchez perquè sigui un “estadista d’alçada” i “no es deixi arrossegar per l’extrema dreta i la caverna”. “Que té pressa? Doncs tranquil. Això no serà ràpid”, ha avisat.</p>
      <p>Pel que fa a la decisió que el Tribunal de Justícia de la Unió Europea (TJUE) ha de prendre el dia 19 sobre la immunitat d’Oriol Junqueras, el conseller ha considerat que si es pronuncia en la línia de l’advocat de la UE el poder judicial espanyol i els poders de l’Estat en general tindran un “problema gros” i hauran de reconèixer que es van equivocar.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1708229-els-comuns-pressionen-erc-per-facilitar-la-investidura-hem-d-arribar-a-nadal-amb-els-deures-fets.html"/>
        <a href="http://www.elpuntavui.cat/politica/article/17-politica/1708271-ciutadans-demana-a-sanchez-que-miri-al-centre-i-no-hi-hagi-reunio-amb-erc.html"/>
        <a href="http://www.elpuntavui.cat/politica/article/17-politica/1708310-el-psc-respon-a-erc-sobre-la-investidura-si-no-es-possible-fins-al-gener-doncs-sera-al-gener.html"/>
      </related>
    </article>
  </body>
</html>