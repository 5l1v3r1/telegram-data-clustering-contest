<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813211/%D9%BE%D9%88%D8%B1%D8%AD%D8%B3%DB%8C%D9%86-%D8%A8%D8%B1%D8%AE%DB%8C-%D9%88%D8%A7%DA%AF%D8%B0%D8%A7%D8%B1%DB%8C-%D9%87%D8%A7-%D8%AA%D8%A7%D8%B1%D8%A7%D8%AC-%D8%A7%D9%85%D9%88%D8%A7%D9%84-%D9%85%D9%84%D8%AA-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:39:41+00:00"/>
    <meta property="og:title" content="پورحسین: برخی واگذاری‌ها تاراج اموال ملت است"/>
    <meta property="og:description" content="نماینده مردم پارس آباد و بیله سوار در مجلس شورای اسلامی با انتقاد از برخی از واگذاری‌ها آنها را تاراج اموال عمومی و اموال ملت توصیف کرد."/>
  </head>
  <body>
    <article>
      <h6 class="kicker">در سوال از وزیر اقتصاد</h6>
      <h1>پورحسین: برخی واگذاری‌ها تاراج اموال ملت است</h1>
      <address><time datetime="2019-12-09T08:39:41+00:00">09 Dec 2019, 08:39</time> by <a rel="author">الهه حمیدی کیا</a></address>
      <p>نماینده مردم پارس آباد و بیله سوار در مجلس شورای اسلامی با انتقاد از برخی از واگذاری‌ها آنها را تاراج اموال عمومی و اموال ملت توصیف کرد.</p>
      <p>به گزارش ایسنا، شکور پورحسین شقلان در جلسه علنی صبح امروز (دوشنبه) مجلس و در جریان طرح سوال از وزیر اقتصاد درباره‌ی علت واگذاری سهام شرکت‌های دولتی به بخش خصوصی بدون رعایت تشریفات و مقررات قانونی گفت: سازمان خصوصی سازی در چند سال اخیر به صورت سوال برانگیزی اقدام به واگذاری اموال  ملت به افراد ناصالح با قیمت پایین کرده است که از جمله آنها شرکت ماشین سازی تبریز، نیشکر هفت تپه، هپکو اراک، آلومینیوم المهدی و پالایشگاه کرمانشاه است که این ها واگذاری نیست بلکه تاراج اموال عمومی و اموال ملت است.</p>
      <p>وی افزود:‌ با درخواست تعدادی از نمایندگان،  قوه قضاییه ضمن تشکیل پرونده قضایی ابتدا اقدام به ممنوع‌الخروج کردن رئیس سازمان خصوصی  سازی و بعد بازداشت ایشان کرد. با وجود این سازمان خصوصی سازی اقدامات خلاف واقع خود ادامه می‌دهد.</p>
      <p>نماینده مردم پارس آباد در مجلس ادامه داد: شرکت آلومینیوم المهدی به ارزش ۴۰۰۰ میلیارد تومان به فردی که اهلیت نداشته به قیمت ۸۰۰ میلیارد تومان فروخته شده که ۵۰ میلیارد تومان آن نقد و اقساط چندین ساله در نظر گرفته شده که اقساط را هم پرداخت نمی‌کردند و با پیگیری‌ها، سازمان خصوصی سازی محکوم شد و این شرکت بازپس گیری شد و خوشبختانه کارگران این شرکت هم راضی هستند و تولید ادامه دارد.</p>
      <p>پورحسین ادامه داد: پالایشگاه کرمانشاه نیز با ارزش ۱۸۰۰ میلیارد تومان به بانک‌ها انتقال پیدا  کرده بود و چهار سال در اختیار بانک‌ها بود. در دولت جدید سازمان خصوصی سازی آن را از بانک‌ها پس گرفت؛ آن هم به رقم ۱۸ میلیارد تومان و مابقی  اقساط. موضوع دیگر عدم رعایت اهلیت بود که خریدار سابقه مدیریت و مالکیت در امور نفت و پالایشگاه را نداشت. ماشین سازی تبریز هم از جهت قیمت و شرایط واگذاری دچار مشکل بود و خریداری فاقد اهلیت بود. و الان از بابت رد دیون دولت به صندوق فولاد واگذار شده در حالی که مدیر عامل سابقه تولیدی نداشته وبه دلیل آشنایی با مسئولان وزارت تعاون انتخاب شدند.</p>
      <p>نماینده مردم پارس آباد و بیله سوار یاد آور شد: در مورد نیشکر هفت تپه هم سابقه مدیریتی و شغلی خریدار زیر سوال بود در حالی که این شرکت از بزرگترین کشت و صنعت‌های کشور است و حساسیت‌های مختلفی دارد. اقدامات انجام شده هم مسکن وار بوده و ما انتظار اقدامات اساسی داریم. در هپکو اراک هم خریداران اولیه تخلفاتی داشتند و ایرادات فرایند واگذاری و عدم پیگیری موثر سازمان خصوصی سازی در اخذ پول را شاهد بودیم . نهایتا هپکو بعد از ۱۳ سال با بدهی چند صد میلیاردی به دولت برگشته است.</p>
      <p>این نماینده مجلس یاد آور شد: شرکت کشت و صنعت مغان، که یک بنگاه هویتی برای مردم مغان است از دیگر شرکت‌های واگذار شده است. رئیس سازمان خصوصی سازی به حرف‌های منطقه‌ی نمایندگان در این باره گوش نکرد و این شرکت را واگذار کرد. خریدار اولیه به دلیل فقدان اهلیت به زندان رفت و وزارت اطلاعات گزارشی در سه مورد نوشت که آقای جهانگیری گفتند سازمان خصوصی سازی به این گزارش عمل کند ولی این کار انجام نشد. همچنین این شرکت علی رغم ارزش ۲۲۰۰ میلیارد تومانی به ۷۵۰ میلیارد تومان واگذار شد و درخواست ابطال صورت گرفت ولی سازمان خصوصی سازی به آن تمکین نکرد.</p>
      <p>پورحسین با بیان این که هیچ بنگاه واگذار شده‌ای بدون مشکل نیست افزود: اهلیت، تعدیل قیمت پایه بنگاه‌ها توسط هیات واگذاری و عدم رعایت آیین نامه اجرایی واگذاری بنگاه‌ها سه مشکل اساسی واگذاری‌هاست. مثلا قیمت کارشناسی پالایشگاه کرمانشاه ۶۱۷ میلیارد تومان بوده که با تصویب هیات واگذاری با قیمت ۱۹۹ میلیارد تومان واگذار شده است. مجلس سه سال است درگیر موضوع واگذاری‌هاست و ما انتظار داشتیم این موضوع در جلسه سران قوا مطرح شود و سه قوه در این باره به تصمیم مشترک برسد تا نمایندگان هم این دغدغه را نداشته باشند.</p>
      <p>وی در پایان با بیان اینکه بسیاری از این بنگاهها پیش از دوره وزارت دژپسند واگذار شده افزود:‌ ما انتظار داریم روال واگذاری‌ها اصلاح شود و در آینده کمتر شاهد مشکلات سازمان خصوصی سازی باشیم. در همین رابطه تحقیق و تفحصی را در مجلس آغاز کرده‌ایم که آن را ادامه می‌دهیم تا به نتیجه برسیم.</p>
      <p>انتهای پیام</p>
    </article>
  </body>
</html>