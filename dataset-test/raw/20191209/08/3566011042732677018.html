<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553130.html/%d8%b4%da%a9%d9%88%d8%b1%db%8c-%d8%b1%d8%a7%d8%af-%d8%a8%d9%87-%d8%af%d9%86%d8%a8%d8%a7%d9%84-%d8%aa%d9%82%d9%84%db%8c%d9%84-%d8%aa%da%a9%d9%84%db%8c%d9%81-%d8%a8%d9%87-%d8%ad%d9%82-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T08:20:00+00:00"/>
    <meta property="og:title" content="شکوری راد به دنبال تقلیل تکلیف به حق!"/>
    <meta property="og:description" content="یکی ازمهم ترین مواردی که در نگاه اصلاحات به رای مردم وجود دارد را می توان به این شکل مطرح کرد که آنها رای مردم را از یک تکلیف دینی و ملی به یک حق شهروندی تقلیل می دهند."/>
  </head>
  <body>
    <article>
      <h1>شکوری راد به دنبال تقلیل تکلیف به حق!</h1>
      <h2>یادداشت؛</h2>
      <address>
        <time datetime="2019-12-09T08:20:00+00:00">09 Dec 2019, 08:20</time>
      </address>
      <p>یکی ازمهم ترین مواردی که در نگاه اصلاحات به رای مردم وجود دارد را می توان به این شکل مطرح کرد که آنها رای مردم را از یک تکلیف دینی و ملی به یک حق شهروندی تقلیل می دهند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ صحبت های علی شکوری راد، دبیرکل حزب اتحاد ملت که یکی از اصلی ترین احزاب اصلاح طلبی است، پس از ثبت نام در یازدهمین دوره انتخابات مجلس شورای اسلامی اعتراف بزرگی بود که تا به امروز در عمل نیز از مدعیان اصلاحات دیده شده بود و حال به زبان نیز به این مهم اعتراف کردند.</p>
      <p>شکوری راد در صحبت های خود گفته بود: «اعتراضات در حواشی شهر‌های بزرگ و مناطقی که مردم از برخورداری مالی کمتری بهره‌مند هستند، روی داده و این مناطق به‌طور سنتی مکان‌هایی بوده که مردم مناسکی رأی می‌دهند، یعنی همان‌طور که نماز می‌خوانند و روزه می‌گیرند، می‌آمدند و رأی می‌دادند. این‌ها الان آسیب دیدند و متألم هستند. بنابراین برخلاف دوره‌های قبل که کاهش مشارکت بیشتر به ضرر اصلاح‌طلبان بود، بعد از این اعتراضات اخیر، کاهش رأی بیشتر در اردوگاه اصولگرایان اتفاق افتاده است.»</p>
      <p>ذکر چند نکته در خصوص این اعتراف بزرگ اصلاحات در نوع نگاهشان به مردم وجود دارد که می توان به آن پرداخت:</p>
      <ol>
        <li>تقسیم جامعه به دو بخش سرمایه دار و فاقد سرمایه و ارزش گذاری بر اساس سرمایه افراد یک بخش از اعتراف چند ثانیه ای شکوری راد است که سالیان سال در نظر و عمل اصلاحات جلوه داشته است. این نوع نگرش نه تنها در نگاه سیاسی شان به مردم بلکه در سیاست های اقتصادی آنها نیز تاثیر گذار است. چرا که گویا ایشان مابین فهم سیاسی و رونق تفکر سرمایه داری رابطه مستقیمی قائل هستند و فتح قلل سیاسی را در گرو گسترش تفکر سرمایه داری و ارزش یافتن سرمایه مالی افراد می دانند. این جریان به وضوح سرمایه های اقتصادی و مالی را در مقابل سرمایه های ایمانی مردم قرار می دهد و به سادگی دو گانه خدا محوری یا انسان محوری و یا سرمایه محوری و ایمان محوری را شکل می دهد و با حربه های رسانه ای سوار بر غرایض، انسان محوری را حاکم کرده و ماهی تازه خود را از آن آب می گیرد.</li>
        <li>یکی ازمهم ترین مواردی که در نگاه اصلاحات به رای مردم وجود دارد را می توان به این شکل مطرح کرد که آنها رای مردم را از یک تکلیف دینی و ملی به یک حق شهروندی تقلیل می دهند. این جریان به خود اجازه می دهد که این حق شهروندی را به انواع و اقسام حربه های احساسی و رسانه ای مدیریت کند. نگاه امام (ره) به رای مردم به شکلی است که هر فرد را در مقابل رایش در روز قیامت پاسخ گو می داند و بر این تکلیف دینی و ملی تاکید دارد. اما فرماندهان به اصطلاح اصلاح گر حق رای را در اسارت اندیشه های تبلیغی و رسانه ای می دانند. به عبارتی فرد برای رسیدن به کرسی مورد نظر می تواند از هر حربه ای برای خرید حق مردم استفاده کند. مطمئنا تزریق این نوع نگاه در بخشی از جامعه که تحت تاثیر بیشتر ابزار و افکار مدرن هستند و به تعبیر اصلاح طلبان قشر سرمایه دار و مرفه جامعه را شکل می دهند، ساده تر است. در حالی که به هر شکل قشر سنتی هم چنان تکلیف محور به مسئله انتخابات نگاه می کند و به همین دلیل جریان اصلاحات دید خوبی نسبت به این نگاه ندارد و خود را موظف برای تخریب آن می داند. به نوعی اصلاح طلبان رای خود را در تزریق تفکر سرمایه داری و ترویج حق محوری به جای تکلیف محوری جویا هستند.</li>
        <li>نکته ای که باید در این چالش بزرگ اقتصادی که کشور با آن دست و پنجه نرم می کند مورد تاکید قرار گیرد افزایش سطح توجه به منافع ملی است. به این معنا که زندگی مردم و سیاست مداران و نحوه تصمیم گیری حتی سخنان آنها باید در راستای منافع ملی شکل بگیرد و این توجه همگانی به منافع ملی است  که می تواند کشور را از یک چالش بزرگ نجات دهد. نکته ای که می توان در کلام نماینده اصلاحات یافت، عدم توجه به منافع متی است چرا که این افراد در تلاشند که در هر شرایطی سنگ خود را به سینه زده و رای خود را در جامعه جویا باشند. نگاهی دقیق تر به صحبت های شکوری راد نشان می دهد که دغدغه منافع حزبی مانند همیشه در جریان اصلاحات سوار بر منافع ملی است و گویا شرایط حال حاضر کشور آنچنان هم برای آنها بد نشده است و سعی دارند که به هر شکل نام خود را از صندوق رای بیرون بکشند.</li>
        <li>نکته قابل تامل در این بیانات نا پیدا بودن عامل وضع موجود است. شکوری راد و دوستانش در تلاشند تا با تحلیل های انتخاباتی و تقسیم مردم به دو یا سه بخش و کسب تعدادی از رای هر بخش  دوباره به کرسی های مورد نظر خود دست پیدا کنند. اصلاح طلبان حتی حاضرند به قیمت تحقیر بخشی از جامعه سبد آراء خود را پر کنند. آنها بدون پاسخ گویی به عملکرد خود با تقسیم جامعه به دو بخشِ آنهایی که به ما رای داده اند و یا که به ما رای نداده اند، با نگاهی متفاوت به این دو، سیاست های خود را پی  می گیرند، که تاریخ نیز نشان می دهد در سیاست های این جریان همیشه آنهایی که به اصلاحات رای ندادند و یا به قول شکوری راد حاشیه نشین بودند زیر چرخ توسعه و سرمایه مرفه ها له شده اند.</li>
        <li>اصلاحات اعتقادی به تمرکز بر جو روانی حاکم بر جامعه ندارد. گویا این جریان اعتراضات مردمی را خوب می داند اما نه برای شنیده شدن صدای مردم بلکه برای ایجاد تشنج و استفاده ابزاری از آن در راستای اهداف سیاسی و اجتماعی خود. باید گفت که تشنج در عرصه های مختلف یکی از راه کار های اصلاحات برای دور کردن ذهن مردم از عامل مشکلات و ادامه برنامه های سرمایه محور خود است. این نوع نگاه را در موضوعات اجتماعی نیز می توان در فعالیت های این جریان دید که سوءاستفاده از موضوع حقوق زنان نمونه ای از آن است.</li>
        <li>اگر بخواهیم رای مردم را براساس گفته های شکوری راد تحلیل کنیم؛ باید گفت که مجلس دهم و دولت دوازدهم برآمده از رای مرفهین جامعه بود که امروز نتیجه و میوه آن گریبان تمام جامعه را گرفته است. البته به اعتقاد شکوری راد این طبقه مرفه فشاری را تحمل نمی کنند بلکه کسانی زیر بار این مشکلات قرار گرفته اند که بار همیشگی انقلاب را به دوش کشیده اند و سعی کرده اند که انقلاب را از شر سیاست های نا بجای این چنین سیاست مدارانی حفظ کنند.  </li>
      </ol>
      <p>زمان آن رسیده است که افرادی امثال شکوری راد پاسخ خود را از صندوق های رای بگیرند و بدانند که سطح فهم سیاسی مردم  نه در گرو سرمایه های مادی آنها بلکه در گرو سرمایه های ایمانی و تکلیفی آنهاست. </p>
      <p>انتهای پیام/</p>
      <p> </p>
    </article>
  </body>
</html>