<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/brp-bhaskar-returns-his-honorary-membership-in-thiruvananthapuram-press-club-678.html"/>
    <meta property="og:site_name" content="DoolNews"/>
    <meta property="article:published_time" content="2019-12-09T08:52:00+00:00"/>
    <meta property="og:title" content="വനിതാ മാധ്യമ പ്രവര്‍ത്തകര്‍ക്ക് ഐക്യദാര്‍ഢ്യം; തിരുവനന്തപുരം പ്രസ്‌ക്ലബിലെ ഓണററി അംഗത്വം തിരിച്ചുനല്‍കി ബി.ആര്‍.പി ഭാസ്‌ക്കര്‍"/>
    <meta property="og:description" content="Brp Bhaskar KERALA NEWS Kerala തിരുവനന്തപുരം: മുതിര്‍ന്ന മാധ്യമപ്രവര്‍ത്തകന്‍ ബി.ആര്‍.പി ഭാസ്‌ക്കര്‍ തിരുവനന്തപുരം പ്രസ്‌ക്ലബിലെ ഓണററി അംഗത്വം തിരിച്ചുനല്‍കുന്നു. വനിതാ മ"/>
  </head>
  <body>
    <article>
      <h1>വനിതാ മാധ്യമ പ്രവര്‍ത്തകര്‍ക്ക് ഐക്യദാര്‍ഢ്യം; തിരുവനന്തപുരം പ്രസ്‌ക്ലബിലെ ഓണററി അംഗത്വം തിരിച്ചുനല്‍കി ബി.ആര്‍.പി ഭാസ്‌ക്കര്‍</h1>
      <address><time datetime="2019-12-09T08:52:00+00:00">09 Dec 2019, 08:52</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: മുതിര്‍ന്ന മാധ്യമപ്രവര്‍ത്തകന്‍ ബി.ആര്‍.പി ഭാസ്‌ക്കര്‍ തിരുവനന്തപുരം പ്രസ്‌ക്ലബിലെ ഓണററി അംഗത്വം തിരിച്ചുനല്‍കുന്നു. വനിതാ മാധ്യമ പ്രവര്‍ത്തകയ്ക്ക് നേരെ നടന്ന സദാചാര ഗുണ്ടായിസത്തില്‍ പ്രസ്‌ക്ലബ് സെക്രട്ടറി എം. രാധാകൃഷ്ണനോട് ഉന്നത സമിതി രാജി ആവശ്യപ്പെടാത്തതില്‍ പ്രതിഷേധിച്ചാണ് ഓണററി അംഗത്വം തിരികെ നല്‍കുന്നത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>തന്റെ ഓണററി അംഗത്വം ഉപേക്ഷിക്കുകയാണെന്നറിയിച്ചുകൊണ്ട് ഞായറാഴ്ച്ച രാത്രി അദ്ദേഹം പ്രസ് ക്ലബിലേക്ക് ഇമെയില്‍ സന്ദേശം അയക്കുകയായിരുന്നു.</p>
      <p>മാധ്യമപ്രവര്‍ത്തകയുടെ പരാതിയെ തുടര്‍ന്നും വനിതാ മാധ്യമപ്രവര്‍ത്തകരുടെ പ്രതിഷേധത്തെ തുടര്‍ന്നും എം. രാധാകൃഷ്ണനെ കഴിഞ്ഞ ദിവസം പൊലീസ് അറസ്റ്റ് ചെയ്തിരുന്നു. പിന്നാലെ തൊഴിലെടുക്കുന്ന സ്ഥാപനവും രാധാകൃഷ്ണനെ സസ്‌പെന്റ് ചെയ്തിരുന്നു.</p>
      <related>
        <a href="https://www.doolnews.com/karnataka-bypoll-counting-to-begin-shortly-bjp-needs-6-seats-to-stay-in-power6575.html?utm_source=doolnews&amp;utm_medium=related"/>
      </related>
      <p>‘രാധാകൃഷ്ണന്‍ തെരഞ്ഞെടുക്കപ്പെട്ട ഭാരവാഹിയാണ്. പരാതിയില്‍ ന്യായമായ അന്വേഷണത്തിന് അദ്ദേഹത്തിന് അര്‍ഹതയുണ്ടെന്ന് എനിക്കറിയാം. എന്നാല്‍ ഇതില്‍ നിരപരാദിത്വം തെളിയുന്നത് വരെ അദ്ദേഹത്തോട് സ്ഥാനമൊഴിയാന്‍ ആവശ്യപ്പെടുന്നത് കേസന്വേഷണത്തെ ഒരു തരത്തിലും ബാധിക്കില്ല’. ബി.ആര്‍.പി ഭാസ്‌ക്കര്‍ പറയുന്നു.</p>
      <p>ആരോഗ്യകരമായ തൊഴില്‍ അന്തരീക്ഷത്തിനായി പോരാടുന്ന വനിതാ മാധ്യമപ്രവര്‍ത്തകരോട് ഐക്യദാഢ്യം പ്രകടിപ്പിച്ച് പ്രസ്‌ക്ലബിലെ ഓണററി അംഗത്വം ഉപേക്ഷിക്കുകയാണെന്നും അദ്ദേഹം പറഞ്ഞു.</p>
      <p>സംഭവത്തില്‍ വനിതാ മാധ്യമ പ്രവര്‍ത്തകയ്ക്ക് ഐക്യദാര്‍ഢ്യം പ്രഖ്യാപിച്ച് കേരളത്തിലെ വനിതാ മാധ്യമ പ്രവര്‍ത്തകരുടെ ഫേസ്ബുക്ക് ക്യാംപയിനുകളും പ്രതിഷേധ പരിപാടികളും സംഘടിപ്പിച്ചിരുന്നു.</p>
      <p>വനിതാ മാധ്യമപ്രവര്‍ത്തകയുടെ വീട്ടില്‍ അതിക്രമിച്ചു കയറി സദാചാര ഗുണ്ടായിസം നടത്തിയെന്നാണ് രാധാകൃഷ്ണനെതിരായ ആരോപണം. സ്ത്രീത്വത്തെ അപമാനിക്കുക, മര്‍ദ്ദിക്കുക, തടഞ്ഞുവെയ്ക്കുക, അതിക്രമിച്ചു കയറുക എന്നീ കുറ്റങ്ങള്‍ വരുന്ന വകുപ്പുകളാണ് രാധാകൃഷ്ണനെതിരെ ചുമത്തിയിട്ടുള്ളത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <figure>
        <iframe src="https://www.youtube.com/embed/q8zpYe9cqC0" width="560" height="315" data-service="Youtube" scrolling="no"/>
      </figure>
    </article>
  </body>
</html>