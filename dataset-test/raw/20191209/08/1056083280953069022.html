<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813218/%D8%A7%D8%AE%D8%AA%D8%B5%D8%A7%D8%B5-%DB%8C%DA%A9-%D8%B1%D9%88%D8%B2-%D8%A8%D9%87-%D9%86%D9%82%D8%AF-%D8%B9%D9%85%D9%84%DA%A9%D8%B1%D8%AF-%D9%85%D8%AF%DB%8C%D8%B1%DB%8C%D8%AA-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D8%AF%D8%B1-%D9%86%D8%B4%D8%B1%DB%8C%D8%A7%D8%AA-%D8%AF%D8%A7%D9%86%D8%B4%D8%AC%D9%88%DB%8C%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:46:03+00:00"/>
    <meta property="og:title" content="اختصاص یک روز به نقد عملکرد مدیریت دانشگاه آزاد در نشریات دانشجویی"/>
    <meta property="og:description" content="رئیس دانشگاه آزاد اسلامی‌ با اشاره به اینکه تعداد تشکل‌ها، نشریات و کانون‌های این دانشگاه طی یک سال گذشته دو برابر شده است، پیشنهاد کرد: دانشجویان طی هفته آینده در نشریات دانشجویی یک روز را به نقد عملکرد مدیریت دانشگاه آزاد اختصاص دهند و خود شخصا از بهترین نقد تقدیر خواهد کرد."/>
  </head>
  <body>
    <article>
      <h6 class="kicker">طهرانچی خبر داد</h6>
      <h1>اختصاص یک روز به نقد عملکرد مدیریت دانشگاه آزاد در نشریات دانشجویی</h1>
      <address><time datetime="2019-12-09T08:46:03+00:00">09 Dec 2019, 08:46</time> by <a rel="author">فرزانه جوادی</a></address>
      <p>رئیس دانشگاه آزاد اسلامی‌ با اشاره به اینکه تعداد تشکل‌ها، نشریات و کانون‌های این دانشگاه طی یک سال گذشته دو برابر شده است، پیشنهاد کرد: دانشجویان طی هفته آینده در نشریات دانشجویی یک روز را به نقد عملکرد مدیریت دانشگاه آزاد اختصاص دهند و خود شخصا از بهترین نقد تقدیر خواهد کرد.</p>
      <p><b>به گزارش ایسنا،</b> محمدمهدی طهرانچی در مراسم تجلیل از دانشجویان نمونه دانشگاه که در محل مجتمع دانشگاهی ولایت، واحد تهران مرکز برگزار شد، ضمن تبریک روز دانشجو با بیان اینکه این روز یادآور بزرگی دانشجو و حرکت دانشجویی در کشور است، گفت: حدود چهار ماه بعد از کودتای ۲۸ مرداد سال ۱۳۳۲ سه عزیز در دانشگاه تهران جان باختند و پرچم مبارزه با استکبار را بالا نگه داشتند.</p>
      <p>وی با بیان اینکه می‌خواهیم از فضای گام اولی دانشگاه آزاد مبنی بر کلاس سالاری بوروکراتیک در کنار توسعه کمی، به فضای گام دوم یعنی عصر کارآمدی حرکت کنیم، خاطرنشان کرد: بدین منظور باید در گام اول الگوهای ذهنی و رفتاری خودمان را کنار بگذاریم و با الگوهای جدید، آینده نیک را رقم بزنیم. این در حالی است که سازمان‌ها سعی دارند بر الگوهای ذهنی و رفتاری پیشین خود پایدار بمانند.</p>
      <p>
        <b>نیازمند تغییر فرهنگ حاکم بر دانشگاه آزاد هستیم</b>
      </p>
      <p>رئیس دانشگاه آزاد اسلامی با تاکید بر اینکه مدیران دانشگاه آزاد بایستی بدانند امروز ما برای دانشجو هستیم و قرار است گام دوم را دانشجویان و جوانان این سرزمین رقم بزنند، افزود: نگاه ما به کانون‌ها، تشکل‌ها، عناصر فعال و کنشگران فرهنگی باید تغییر کند و نیازمند تغییر فرهنگ حاکم بر دانشگاه آزاد هستیم.</p>
      <p>طهرانچی با اشاره به اینکه تعداد تشکل‌ها، نشریات و کانون‌های این دانشگاه طی یک سال گذشته دو برابر شده است، پیشنهاد کرد: دانشجویان طی هفته آینده در نشریات دانشجویی یک روز را به نقد عملکرد مدیریت دانشگاه آزاد اختصاص دهند و خود شخصا از بهترین نقد تقدیر خواهم کرد.</p>
      <p>وی با تاکید بر آنکه حضور تشکل‌ها و کانون‌ها در شوراهای فرهنگی می‌تواند متحول کننده باشد، گفت: مدیریت فقط باید زیرساخت بسازد و تسهیل‌گر باشد. این در حالی است که بسیج تشکل‌ها، کانون‌ها، هیات‌های مذهبی و ... رکن ساخت دوباره دانشگاه آزاد اسلامی است.</p>
      <p>رئیس دانشگاه آزاد اسلامی‌ ضمن اشاره به اقدامات یک سال اخیر دانشگاه آزاد اسلامی، تشریح کرد: اولین گام ما تحول ساختاری در دانشگاه و ایجاد معاونت‌های موضوعی بود. بدین صورت که معاونت علوم انسانی و هنر، علوم مهندسی و کشاورزی و علوم پزشکی را ایجاد کردیم که حرکتی در جهت بها دادن به موضوع علوم انسانی و هنر بود. بیش از ۶۵۰ هزار دانشجو اکثریت بزرگی هستند که در رشته‌های علوم انسانی و هنر تحصیل می‌کنند.</p>
      <p>رئیس دانشگاه آزاد اسلامی‌ با بیان اینکه حرکت جدی در اصلاح آنچه در حوزه علوم انسانی انجام می‌دهیم، شکل گرفته است، گفت: همچنین معاونت فناوری و نوآوری را با مدیریت جوان ایجاد کردیم. این در حالی است که معاونت‌های موضوعی علوم انسانی و هنر، فنی مهندسی و کشاورزی و علوم پزشکی بخش پژوهش را بر عهده دارند.</p>
      <p>طهرانچی با بیان اینکه خروجی دانشگاه به جای مدرک دادن باید شرکت‌های دانش‌بنیان حاصل از جوانان نوآور دانشگاه باشد، افزود: از مدرسه خلاقیت تا سرای نوآوری و بازار فناوری فضایی است که به این موضوع اختصاص پیدا کرده، همچنین اقتصاد هر شهر را بررسی می‌کنیم تا نقش جوانان آن شهر را در اقتصاد شناسایی کنیم.</p>
      <p>
        <b>سراهای نوآوری به صورت تخصصی در شهرهای مختلف در حال راه‌اندازی است</b>
      </p>
      <p>وی با بیان اینکه فراصندوق ستارگان با همکاری معاونت علمی و فناوری ریاست جمهوری و ستاد اجرایی فرمان امام (ره) با سرمایه بیش از ۶۵۰ میلیارد تومانی تاسیس شده است، گفت: صندوق پژوهش و فناوری دانشگاه آزاد با سرمایه‌ای بیش از ۲۰۰ میلیارد تومان به عنوان بزرگترین صندوق ذیل آن قرار گرفته است.</p>
      <p>رئیس دانشگاه آزاد اسلامی‌ افزود: سراهای نوآوری به صورت تخصصی در شهرهای مختلف در حال راه‌اندازی است و در نگاه نو باید محیط کسب و کار برای دانشجویان فراهم شود. این سرزمین با این سرمایه و جمعیت نباید با رکود اقتصادی مواجه باشد و جمعیت ۸۰ میلیونی مستحق تنگناهای اقتصادی نیستند.</p>
      <p>طهرانچی با اشاره به شعار "هر دانشجو یک تخصص و مهارت"، گفت: می‌خواهیم کلاس‌های درسی را به محیط‌های عملی و کاری تبدیل کنیم؛ چرا نباید دکتری حرفه‌ای در رشته‌هایی همچون کشاورزی یا مدیریت، معماری و ... داشته باشیم و این نگاه عام گرایی و صورت گرایی از کجا آمده است؟</p>
      <p>
        <b>می‌خواهیم با نگاه نو یک انقلاب آموزشی ایجاد کنیم</b>
      </p>
      <p>وی در پایان با اشاره به اینکه در غرب انقلاب صنعتی، دموکراتیک و آموزشی در حرکت تمدنی موثر بوده است، گفت: در دانشگاه آزاد اسلامی می‌خواهیم با نگاه نو یک انقلاب آموزشی ایجاد کنیم. از سال آینده حق دانشجویان است که در انتخاب دانشجویان نمونه و برگزیده کشوری سهم داشته باشند.</p>
      <p>به گزارش ایسنا، در این مراسم دانشجویان برگزیده و نمونه دانشگاه آزاد اسلامی تقدیر شدند. همچنین یک بازارچه کارآفرینی در حاشیه این مراسم برگزار شد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813315/%D8%AA%D9%82%D8%AF%DB%8C%D8%B1-%D8%A7%D8%B2-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D9%86%D9%85%D9%88%D9%86%D9%87-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D8%A8%D9%87-%D9%85%D9%86%D8%A7%D8%B3%D8%A8%D8%AA-%D8%B1%D9%88%D8%B2-%D8%AF%D8%A7%D9%86%D8%B4%D8%AC%D9%88"/>
      </related>
    </article>
  </body>
</html>