<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/citadele-karaliaus-mindaugo-taures-finalo-ketvertas-vyks-klaipedoje-1756065/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-12-09T08:08:00+00:00"/>
    <meta property="og:title" content="Citadele Karaliaus Mindaugo taurės finalo ketvertas vyks Klaipėdoje"/>
    <meta property="og:description" content="Reklama"/>
  </head>
  <body>
    <article>
      <h1>Citadele Karaliaus Mindaugo taurės finalo ketvertas vyks Klaipėdoje</h1>
      <address><time datetime="2019-12-09T08:08:00+00:00">09 Dec 2019, 08:08</time> by <a rel="author">LKL.lt</a></address>
      <p>Reklama</p>
      <p>
        <b>2020-ųjų Citadele Karaliaus Mindaugo taurės finalo ketvertas turi namus – jais taps Klaipėdos „Švyturio“ arena.</b>
      </p>
      <p>Iš sostinės estafetę perimantis uostamiestis turnyro finalo ketvertą jau rengė prieš porą metų. Tiesa, tuomet Klaipėdos „Neptūnas“ netikėtai neperlipo ketvirtfinalio barjero ir finalo ketverto kovos liko be namų komandos.</p>
      <p>Šiame turnyre šeimininkai pasiruošę atsigriebti ir sirgaliams padovanoti neeilinę šventę tiek aikštėje, tiek už jos ribų.</p>
      <p>Lietuvos krepšinio lygos generalinis direktorius Romualdas Brazauskas teigė, jog sprendimas finalo ketvertą grąžinti į uostamiestį gimė natūraliai.</p>
      <p>„Žinoma, iš pradžių tarp variantų buvo ne vienas miestas – galvojome ir apie Vilnių, ir Kauną, taip pat Panevėžį bei Šiaulius. Kiekvienas miestas turi savo niuansų, o mes siekėme atsižvelgti į daugelį veiksnių – kiek sirgaliams ir komandoms bus patogi logistika, apgyvendinimo sąlygos, kokios arenų galimybės.</p>
      <p>Iš visų variantų tinkamiausias buvo būtent Klaipėdos – miestas jau įrodė, kad gali priimti pačios aukščiausios kokybės renginius,“ – kalbėjo R. Brazauskas.</p>
      <p>Reklama</p>
      <p>Citadele Karaliaus Mindaugo taurės finalo ketverto renginys „Švyturio“ arenoje vyks kitų metų vasario 15-16 dienomis.</p>
      <p>Jame turnyrą organizuojanti Lietuvos krepšinio lyga kartu su generaliniu renginio rėmėjų – banku „Citadele“ – sirgaliams sieks sukurti nepamirštamą reginį ir nustebinti nematytomis inovacijomis.</p>
      <p>„Finalo ketvertas – dvi dienas trunkanti šventė, kuri jau seniai perlipo krepšinio rėmus ir tampa išskirtine pramoga net visko mačiusiems žiūrovams, – kalbėjo R. Brazauskas. – 2019–ųjų finalo ketvertas buvo pripažintas metų sporto renginiu, tad žiūrėdami į artėjančius metus, sau kartelę kelsime tik dar aukščiau.“</p>
      <p>Šiuo metu jau prasidėję Citadele Karaliaus Mindaugo taurės turnyro ketvirtfinaliai. Juose Kauno „Žalgiris“ rungiasi su „Šiauliais“, Vilniaus „Rytas“ su Utenos „Juventus“, „Neptūnas“ su Alytaus „Sintek-Dzūkija“, o Panevėžio „Lietkabelis“ – su Pasvalio „Pieno žvaigždėmis“.</p>
      <p>Visi finalo ketverto dalyviai galutinai paaiškės vasario 12 dieną, po paskutiniųjų ketvirtfinalio rungtynių.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/kmt-ketvirtfinalio-starte---triju-tasku-neptuno-persvara-1753351/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipedai---galimybe-priimti-krepsinio-grandus1-1752898/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/karaliaus-mindaugo-taureje-lauks-dzuku-isbandymas-1750360/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/istraukti-antrojo-karaliaus-mindaugo-taures-etapo-burtai-1745636/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kmt-bronza-atiteko-lietkabeliui-1693355/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kmt-finale---trys-didziosios-intrigos-1693329/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/pralaimejes-neptunas-kausis-del-kmt-bronzos-1693246/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/skycop-perzenges-neptunas---kmt-finalo-ketverte-1692478/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>