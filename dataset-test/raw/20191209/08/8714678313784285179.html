<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/12/disse-kan-bli-arets-medienavn---din-stemme-avgjor/"/>
    <meta property="og:site_name" content="Kampanje"/>
    <meta property="article:published_time" content="2019-12-09T08:05:24+00:00"/>
    <meta property="og:title" content="Disse kan bli Årets medienavn - din stemme avgjør!"/>
    <meta property="og:description" content="Hvem fortjener å gå av med seieren i årets kåring? Les begrunnelsene og gi din stemme her."/>
  </head>
  <body>
    <article>
      <h1>Disse kan bli Årets medienavn - din stemme avgjør!</h1>
      <address><time datetime="2019-12-09T08:05:24+00:00">09 Dec 2019, 08:05</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>Hvem fortjener å gå av med seieren i årets kåring? Les begrunnelsene og gi din stemme her.</b>
      </p>
      <p>Et nytt medieår nærmer seg slutten og også i år har Kampanje tatt på seg den vanskelige jobben med å plukke ut de ti kandidatene som mer enn noen andre har gjort 2019 til et uforglemmelig medieår. Noen av dem kjente vi ikke til ved inngangen av året, andre har vært der store deler av det siste tiåret, og én av kandidatene går inn i 2020 som et mysterium. De har fått oss til å stoppe opp, tenke, le og gråte, og noen ganger alt på én gang.</p>
      <p>Jobben med å kåre en vinner, overlater vi til leserne. <a href="https://no.surveymonkey.com/r/Z7SCJ7V"><b>Du kan stemme på din favoritt her!</b></a></p>
      <p>I fjor var det VGTV-profil Mads Hansen som stakk av med seieren.</p>
      <p>
        <b>
          <a href="https://kampanje.com/link/46ec92af9e174fd0bd5449eeddbb0b93.aspx">Les mer om fjorårets vinner her!</a>
        </b>
      </p>
      <p>
        <b>Sofie Bakkemyr</b>
      </p>
      <p>Ingen andre «uprofesjonelle» kilder, som hun har blitt kalt, har gjort mer for å profesjonalisere den norske mediebransjen i 2019. Sofie Bakkemyr ble ufrivillig framstilt som et offer av VG da hun møtte Trond Giske på Bar Vulkan i februar. Historien kunne stoppet der, men i stedet tok Bakkemyr et kraftig oppgjør med VG i et TV 2-intervju. Dette førte ikke bare til at VG gikk på et solid nederlag i PFU, men utløste også en større debatt og granskning av medienes kildehåndtering, som kan ende med betydelige endringer av en rekke punkter i Vær Varsom-plakaten. Mediebransjen har mye å takke Sofie Bakkemyr for i år.</p>
      <p>
        <b>Kadafi Zaman</b>
      </p>
      <p>TV 2-profilen Kadafi Zaman har gjort seg bemerket som en av landets dyktigste krimjournalister i en årrekke, i tillegg til å ha dekket store og spesielt krevende nyhetshendelser som krig, naturkatastrofer og terrorangrep i både inn- og utland. Journalisten har levd med trusler fra både høyreekstreme, islamister og kriminelle i mange år, og i fjor sommer fryktet han for livet da han ble arrest og fengslet av pakistanske myndigheter under valget. Zaman bærer på en journalistisk vilje få norske journalister kan skryte på seg, og han er igjen høyaktuell på tampen av året med TV 2-satsningen «Norge bak fasaden».</p>
      <p>
        <b>Jørgine «Funkygine» Vasstrand</b>
      </p>
      <p>Hun vant ikke «Skal vi danse»-finalen, men Jørgine Vasstrand har klatret helt til topps i influencer-bransjen med treningsbloggen «Funkygine». Bloggeren vant hele tre priser på Vixen Influencer Awards tidligere i år, blant annet prisen for «Årets forbilde». I høst har hun også vært aktuell i sin helt egen TV 2 Sumo-serie, en tilnærmet ultimat utmerkelse for en norsk influencer. Der har hun fått med seg mor, brødre og ektemann, som går under navnet «Funkyfam». Aner vi konturene av et norsk svar på Kardashian-imperiet?</p>
      <p>
        <b>Emil Bergquist Pedersen</b>
      </p>
      <p>2019 ble på mange måter et gjennombruddsår for e-sport og gaming i den norske mediebransjen. Denne 16-åringen tok et stort sprang fra gutterommet til nasjonale og internasjonale nyhetsmedier da han vant VM i Fortnite på Arthur Ashe Stadium i New York. Bergquist Pedersen – bedre kjent som «Nyhrox» for Fortnite-fans – vant superpotten på 13 millioner kroner og blir stående som et ansikt utad for en industri som er inne i en eksplosiv vekst.</p>
      <p>
        <b>Andreas Wahl</b>
      </p>
      <p>Programleder Andreas Wahl snudde hele Norge på hodet med femte sesong av «Folkeopplysningen». NRK-serien sparte virkelig ikke på kruttet, med temaene valgmanipulasjon, konsekvensene av sosiale medier, konspirasjonsteorier og spørsmål om hva som er kunst. NRK-serien fikk massiv kritikk i forkant av lanseringen og flere klaget programmet inn til PFU, men ikke alle var kritiske. Lurte elever kalte Lillestrøm-stuntet en positiv tankevekker og Mehdi Ettehadulhagh, som ble manipulert i episoden «Sosiale Mehdi», syntes temaet var bra og viktig å få frem. Wahl har med femte sesong av «Folkeopplysningen» satt betydningsfulle og aktuelle temaer på dagsorden, og bevisst eller ubevisst skapt en diskusjon om allmennkringkasterens spillerom. </p>
      <p>
        <b>Jan Thomas og Einar</b>
      </p>
      <p>Jan Thomas og Einar Tørnquist har i 2019 blitt alles nye bestevenner. Enten det er i den superpopulære podkasten «Jan Thomas og Einar blir venner» elleri  tv-programmet med samme navn, skaper duoens joviale vesen og positive natur god underholdning. Facebook-gruppen deres har nærmere 50.000 medlemmer og det virker rett og slett som om hele Norge ønsker å være venn med disse to. Nå skal Einar Tørnquist ta over Brille-programlederjobben fra Harald Eia og Jan Thomas skal søke drømmeprinsen i eget tv-program. Vennskapet har gjort Jan Thomas og Einar til årets medieyndlinger og sammen er de en kandidat til årets medienavn.</p>
      <p>
        <b>Christine Koht</b>
      </p>
      <p>Gjennom podkasten «Koht vil leve», i intervjuer og i sosiale medier har komiker, programleder og spaltist Christine Koht gitt et rått og ærlig innblikk i en tilværelse preget av en aggressiv og sjelden krefttype. Hennes åpenhet rundt et vanskelig tema som treffer mange, gjør henne til en selvskreven kandidat på denne listen. At podkasten også ble kåret til årets dokumentar på Prix Radio, var en velfortjent anerkjennelse av Kohts formidlingsevne, også når sykdommen preger henne som verst.</p>
      <p>
        <b>Karianne Solbrække</b>
      </p>
      <p>Det siste året har TV 2s nyhetsredaktør Karianne Solbrække uredd ført TV 2s nyhetsredaksjon inn i kontroversiell nyhetstematikk på en balansert måte. At TV 2 avventet publisering av den såkalte «dansevideoen», fulgte opp VGs behandling av Sofie Bakkemyr i samme sak, og i tillegg ga publikum et innblikk i livet til ekteparet Njie/Giske etter Metoo-stormen, er trolig noe av det som har gitt nyhetspublikumet fornyet tillit til kanalen. Ifølge Medietilsynets rapport har tilliten til TV 2 økt såpass mye det siste året, at de nå havner på en solid andreplass bak NRK. At Solbrække i tillegg har markert seg som en talevillig redaktør som kjemper for økt åpenhet i norsk presse, har trolig bidratt til å øke tilliten til TV 2 ytterligere.</p>
      <p>
        <b>Jonis Josef</b>
      </p>
      <p>I den Gullruten-vinnende NRK-serien «Kongen av Gulset» sliter Jonis Josef med å innta tronen som den kuleste gutten på Gulset, uten at det samme kan sies å være tilfellet i Humor-Norge. Multitalentet har jobbet fulltid som standupkomiker i mange år, men har de siste årene tatt steget opp i offentligheten, blant annet gjennom soloshowet «Juicy», og som programleder i podkasten «Terningkast tre» og hos NRK P3 – i tillegg til besøk på «Nytt på nytt», «Trygdekontoret» og «Lindmo». Jonis Josef er et lenge etterlengtet, positivt innslag i et NRK som sier de forsøker, men stadig sliter, med å nå frem til det såkalte «unge, flerkulturelle Norge».</p>
      <p><b>De ukjente «Exit»-navnene</b><br/><br/>Finnes det en større tv-snakkis i 2019? NRKs finansthriller satte strømmerekorder og ble sett av én million mennesker på en drøy uke. Finansmennenes provoserende livsstil fikk samtidig både mediekommentatorer og finansfolk til å hamre løs på tastaturet. Den største diskusjonen dreide seg likevel om hvem karakterene egentlig er basert på. På lunsjrom rundt om i landet spekulerte folk rundt hvem de «ekte navnene» var, og skriver du inn «hvem er» på Google kommer sannsynligvis «hvem er Exit basert på» og «hvem er mennene i Exit» opp som forslag. Når Kampanje nominerer de ukjente Exit-navnene, så er det også på grunn av «Exit-feberen» regissør Øystein Karlsen og produsent Petter Testmann-Koch klarte å skape.</p>
      <p>
        <b>
          <a href="https://no.surveymonkey.com/r/Z7SCJ7V">Gi din stemme her!</a>
        </b>
      </p>
      <p> </p>
    </article>
  </body>
</html>