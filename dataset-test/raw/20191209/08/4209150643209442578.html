<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/Vulkan-na-Novom-Zelandu-raste-broj-nastradalih/572675?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T08:49:43+00:00"/>
    <meta property="og:title" content="Vulkan na Novom Zelandu, raste broj nastradalih"/>
    <meta property="og:description" content="VELINGTON - Najmanje petoro ljudi je poginulo, oko 20 povrijeđeno, a nekoliko nestalo poslije iznenadne erupcije vulkana u blizini istočne obale Sjevernog ostrva Novog Zelanda."/>
  </head>
  <body>
    <article>
      <h1>Vulkan na Novom Zelandu, raste broj nastradalih</h1>
      <address><time datetime="2019-12-09T08:49:43+00:00">09 Dec 2019, 08:49</time> by <a rel="author">Srna</a></address>
      <p>VELINGTON - Najmanje petoro ljudi je poginulo, oko 20 povrijeđeno, a nekoliko nestalo poslije iznenadne erupcije vulkana u blizini istočne obale Sjevernog ostrva Novog Zelanda.</p>
      <p>Strahuje se da na Bijelom ostrvu, gdje se erupcija dogodila u 2.11 časova, ima još žrtava, saopštila je policija.</p>
      <p>Spasene su 23 osobe, među kojima ima turista sa jednog broda za krstarenja. Na ostrvu ima još ljudi, navodi se u saopštenju snaga reda.</p>
      <p>Strahuje se da je oko 50 ljudi bilo u blizini erupcije, a nekoliko osoba viđeno je kod same ivice kratera nekoliko minuta prije erupcije.</p>
      <p>Hitna pomoć zbrinjava ljude na licu mjesta, a na ostrvo je poslato sedam helikoptera sa bolničarima.</p>
      <p>Bijelo ostrvo udaljeno je oko 50 kilometara od istočne obale Sjevernog ostrva, a veliki stubovi dima vidljivi su sa kopna. Vulkanolozi kažu da je pepeo dostigao visinu od 3,5 kilometra.</p>
      <p>"Znamo da je bilo mnogo turista na ostrvu i u okolini u tom trenutku iz Novog Zelanda i inostranstva", izjavila je premijer Džasinda Arden.</p>
      <p>Zvaničnici kažu da za sada nema opasnosti za ljude u daljim obalskim područjima, ali je rizik veliki u neposrednoj okolini vulkana.</p>
    </article>
  </body>
</html>