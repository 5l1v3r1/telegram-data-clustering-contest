<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000117610"/>
    <meta property="og:site_name" content="MGR Online"/>
    <meta property="article:published_time" content="2019-12-09T08:52:00+00:00"/>
    <meta property="og:title" content="ฝรั่งปักหลักทุบหุ้น...โกยกำไร SHORT ฟิวเจอร์ส / สุนันท์ ศรีจันทรา"/>
    <meta property="og:description" content="ตลาดหุ้นเมื่อวันศุกร์ที่ 6 ธันวาคมที่ผ่านมา ควรคึกคักสดใสตามตลาดหุ้นบ้านย่านเอเชีย หลังจากดัชนีอุตสาหกรรมดาวโจนส์ของสหรัฐดีดตัวขึ้น รับข่าวความคืบหน้า ข้อตกลงการค้าระหว่างสหรัฐกับจีน แต่ปิดตลาด ดัชนีหุ้นกลับทรุดตัวลง"/>
  </head>
  <body>
    <article>
      <h1>ฝรั่งปักหลักทุบหุ้น...โกยกำไร SHORT ฟิวเจอร์ส / สุนันท์ ศรีจันทรา</h1>
      <address><time datetime="2019-12-09T08:52:00+00:00">09 Dec 2019, 08:52</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000012159301.JPEG"/>
      </figure>
      <p><b>ตลาดหุ้นเมื่อวันศุกร์ที่ 6 ธันวาคมที่ผ่านมา ควรคึกคักสดใสตามตลาดหุ้นบ้านย่านเอเชีย หลังจากดัชนีอุตสาหกรรมดาวโจนส์ของสหรัฐฯ ดีดตัวขึ้น รับข่าวความคืบหน้า ข้อตกลงการค้าระหว่างสหรัฐฯ กับจีน แต่ปิดตลาด ดัชนีหุ้นกลับทรุดตัวลงอย่างพลิกความคาดหมาย เนื่องจากนักลงทุนต่างชาติเทขายหุ้นอย่างหนักกว่า 1,614 ล้านบาท</b><br/><br/>แม้ว่าเปิดตลาดเมื่อวันศุกร์ในช่วงแรก ดัชนีหุ้นจะฟื้นตัวขึ้น โดยพุ่งขึ้นสูงสุดกว่า 10 จุด แต่มีแรงขายออกมาต่อเนื่อง โดยเฉพาะช่วงท้ายตลาด ทำให้ดัชนีหุ้นรูดลงจนติดลบ 6.46 จุด และปิดที่ 1,558.99 จุด<br/><br/>หุ้นปรับตัวลงติดต่อ 8 วันทำการแล้ว และสาเหตุหลักคือ ต่างชาติขายไม่เลิก โดยเบื้องหน้าเบื้องหลังการถล่มหุ้นจนโงหัวไม่ขึ้น น่าจะเกิดจากต่างชาติถือสัญญา SHORT Futures 50 ไว้จำนวนมาก โดยเฉพาะสัญญาที่จะสิ้นสุดปลายเดือนธันวาคมนี้<br/><br/>ดัชนีหุ้นช่วงปลายแต่ละไตรมาสมักจะถูกบิดเบือน โดยเคลื่อนไหวสวนทางกับปัจจัยแวดล้อม เนื่องจากสัญญาซื้อขายเซต 50 ฟิวเจอร์ส หากต่างชาติซื้อสัญญา SHORT ไว้ จะพยายามถล่มดัชนีหุ้นให้ลง เพื่อทำกำไรจากฟิวเจอร์ส<br/><br/>แต่ถ้าถือสัญญา LONG ไว้ จะพยายามลากดัชนีหุ้นให้ขึ้น และทำให้ตลาดหุ้นเคลื่อนไหวสวนทางกับสถานการณ์แวดล้อม เช่นเดียวกับเมื่อวันศุกร์ที่ผ่านมา ซึ่งหุ้นควรจะขึ้น แต่ต่างชาติไม่ยอมให้ขึ้น<br/><br/>สัญญาซื้อขายเซต 50 ฟิวเจอร์สที่จะปิดในสิ้นเดือนธันวาคมนี้ต่างชาติถือสัญญา SHORT จำนวนประมาณ 77,000 สัญญา โดยการขึ้นลงของดัชนีเซต 50 แต่ละ 1 จุด (จุดละ 200 บาท) จะมีผลได้เสียของต่างชาติ 15.4 ล้านบาท<b> ต่างชาติจึงต้องพยายามทำให้หุ้นลง และจะทุบให้หุ้นลงมากที่สุดเท่าที่จะทุบได้ </b>จนวันปิดสัญญาเซต 50 ฟิวเจอร์สในวันที่ 27 ธันวาคมนี้<br/><br/>สัญญาซื้อขายเซต 50 ฟิวเจอร์สล่าสุด กองทุนรวมในประเทศถือ SHORT ไว้จำนวนประมาณ 20,000 สัญญา และมีนักลงทุนรายย่อยเท่านั้นที่ถือ LONG โดยถือรวมกันประมาณ 97,000 สัญญา<br/><br/>8 วันทำการ เซต 50 ลงมาแล้วประมาณ 40 จุด รายย่อยที่ถือสัญญา LONG ขาดทุนกันยับ แต่อาจเจ็บตัวหนักมากขึ้น เพราะต่างชาติคงพยายามทุบหุ้นให้ลงต่อไปจนถึงวันปิดสัญญาฟิวเจอร์สในวันที่ 27 ธันวาคมนี้<br/><br/>ถ้าปัจจัยภายนอกเป็นลบ ถ้ามีข่าวร้ายภายในประเทศเกิดขึ้น คงเป็นใจให้ต่างชาติสวมรอยเทขายหุ้น เพื่อฉุดดัชนีหุ้นให้ดิ่งลงลึก<br/><br/>เพราะแม้จะมีข่าวดีต่อตลาด แต่ต่างชาติก็ยังพยายามถล่มหุ้นให้ลง เพราะตุนสัญญา SHORT ฟิวเจอร์สไว้จำนวนมาก และหวังทำกำไรส่งท้ายปีเก่าจากเซต 50 ฟิวเจอร์ส<br/><br/>หลายไตรมาสแล้วที่ต่างชาติแอบตีหัวนักลงทุนรายย่อย โกยกำไรจากสัญญาเซต 50 ฟิวเจอร์สกลับบ้าน และไตรมาสที่ 4 ปีนี้ ต่างชาติเตรียมแผนไว้ล่วงหน้าแล้ว โดยเก็บตุนสัญญา SHORT เซต 50 ฟิวเจอร์สไว้เต็มกระเป๋า และเริ่มเปิดปฏิบัติการทุบดัชนี <br/><br/>เพียงแต่สถานการณ์อาจไม่เป็นใจเท่าไหร่ เพราะข้อตกลงการค้าระหว่างสหรัฐฯ กับจีนที่ก่อนหน้ามีแนวโน้มว่าอาจยืดเยื้อ โดยจะไม่มีการเซ็นข้อตกลงใดๆ<b> จนกว่าจะมีการเลือกตั้งประธานาธิบดีสหรัฐฯ ในเดือนพฤศจิกายนปีหน้า</b> แต่การเจรจากลับมามีความคืบหน้า และอาจมีการเซ็นสัญญาข้อตกลงในเร็วๆ นี้<br/><br/>ดัชนีอุตสาหกรรมดาวโจนส์จึงพุ่งทะยานขึ้นตอบรับทันทีกว่า 300 จุดเมื่อวันศุกร์ที่ผ่านมา<br/><br/>อีกประมาณ 3 สัปดาห์จะปิดฉากปี 2562 ต้องจับตาดู <b>ต่างชาติแสดงอิทธิฤทธิ์ ทุบหุ้นให้จมดิน เพื่อฟันกำไรจากสัญญา SHORT เซต 50 ฟิวเจอร์ส ที่ซื้อตุนไว้เกือบ 8 หมื่นสัญญา </b><br/><br/>ส่วนนักลงทุนรายย่อยที่ถือสัญญา LONG ต้องลุ้นแรงซื้อจากกองทุนหุ้นระยะยาวหรือ LTF ต้องลุ้นให้หุ้นขึ้น เพื่อไม่ให้เสียทีฝรั่งซ้ำรอยอีก<br/><br/>ช่วงเวลาที่เหลือในปีนี้ อย่าหวังได้เห็นต่างชาติกลับมาซื้อหุ้น แต่เตรียมใจไว้ ต่างชาติจะขายหุ้นไม่เลิก เพราะต้องฉุดดัชนีฯ ปลายปีให้ลง<br/><br/>จะปล่อยให้ดัชนีฯ ขึ้นไม่ได้ เพราะ <b>ถ้าดัชนีฯ ขึ้น ฝรั่งที่ SHORT เซต 50 ฟิวเจอร์สไว้จะเจ็บ</b><br/><br/><b>อยากเห็นฝรั่งเจ็บ ต้องช่วยกันลุ้นให้ดัชนีฯ ช่วงปลายปีดีดกลับแรงๆ ยืนเหนือ 1,600 จุดได้ แมลงเม่าที่เล่น LONG เซต 50 ฟิวเจอร์สคงรอดตาย</b></p>
      <figure>
        <img src="https://mpics.mgronline.com/pics/Images/562000012159302.JPEG"/>
      </figure>
      <figure>
        <img src="https://mpics.mgronline.com/pics/Images/562000012159303.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/stockmarket/photo-gallery/9620000117610"/>
      </related>
    </article>
  </body>
</html>