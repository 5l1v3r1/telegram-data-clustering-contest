<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2597622/na-ternopilsini-zasudili-litnu-pensionerku-aka-osobisto-nakopala-ponad-200-kg-cuzoi-kartopli"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-12-09T08:29:00+00:00"/>
    <meta property="og:title" content="На Тернопільщині засудили літню пенсіонерку, яка особисто накопала понад 200 кг чужої картоплі"/>
    <meta property="og:description" content="Крадене повернули агропідприємству."/>
  </head>
  <body>
    <article>
      <h1>На Тернопільщині засудили літню пенсіонерку, яка особисто накопала понад 200 кг чужої картоплі</h1>
      <address><time datetime="2019-12-09T08:29:00+00:00">09 Dec 2019, 08:29</time> by <a rel="author">Андрій Вацик</a></address>
      <p>
        <i>Чортківський районний суд Тернопільської області виніс вирок літній кременчанці, яку обвинуватили в крадіжці.</i>
      </p>
      <p>Пенсіонерка посеред білого дня викопала та вивезла з поля фірми 239 кг картоплі сорту «Євростар», пише "20 хвилин". Жінці призначили покарання у виді 30 неоподатковуваних мінімумів доходів громадян, що еквівалентно 510 гривням в дохід держави. А викопану картоплю, яку передано на зберігання ТОВ «Мрія Фармінг Тернопіль», - залишили власнику.</p>
      <p>- 2 жовтня 2019 року близько 12 години обвинувачена, діючи умисно, з метою викрадення чужого майна, таємно, усвідомлюючи протиправність своїх дій, переконавшись, що за її діями ніхто не спостерігає, здійснила збір картоплі сорту «Євростар», шляхом збирання та викопування із землі, яку в подальшому викрала, загальною масою 239 кілограмів, вартістю 8 гривень за кілограм, - йдеться у вироку. - Спричинивши ТОВ «Мрія Фармінг Тернопіль» матеріальну шкоду на загальну суму 1912 гривень.</p>
      <p>Жінка в судовому засіданні щиро розкаялася у скоєному, просила її суворо не карати.</p>
      <p>- При встановлених обставинах, оцінюючи зібрані докази, суд вважає, що винуватість обвинуваченої у вчиненні вищезазначеного кримінального правопорушення в судовому засіданні доведена повністю, - йдеться у вироку суду, - і зібраних доказів достатньо для визнання її винною.</p>
      <p>Призначаючи покарання обвинуваченій, суд враховує ступінь тяжкості вчиненого кримінального правопорушення, особу винної та обставину, що пом`якшує покарання.</p>
      <p>Серед таких – щире розкаяння, сприяння органам слідства та суду у розкритті злочину, позитивна характеристика за місцем проживання, те, що на обліку в нарколога та психіатра не перебуває, вперше притягається до кримінальної відповідальності. Обставини, які б обтяжували покарання, судом не встановлені.</p>
    </article>
  </body>
</html>