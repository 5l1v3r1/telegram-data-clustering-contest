<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reflex.cz/clanek/zpravy/98826/na-novem-zelandu-vybuchla-sopka-v-okoli-byla-stovka-lidi-zatim-je-pet-mrtvych-a-desitky-nezvestnych.html"/>
    <meta property="og:site_name" content="Reflex.cz"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Na Novém Zélandu vybuchla sopka. V okolí byla stovka lidí, zatím je pět mrtvých a desítky nezvěstných"/>
    <meta property="og:description" content="Dnešní erupce sopky na novozélandském ostrůvku White Island si vyžádala nejméně pět mrtvých. Vyplývá to z nové bilance, kterou zveřejnila policie. Více než 20 lidí je nezvěstných a dalších asi 20 lidí utrpělo zranění, dodala policie, podle níž byli v době výbuchu vulkánu na ostrově jak novozélandští občané, tak cizinci. Zástupce novozélandských vyšetřovatelů John Tims uvedl, že vzhledem k přetrvávajícím rizikům nemohou zatím na ostrov vstoupit záchranáři."/>
  </head>
  <body>
    <article>
      <h1>Na Novém Zélandu vybuchla sopka. V okolí byla stovka lidí, zatím je pět mrtvých a desítky nezvěstných</h1>
      <address><time datetime="2019-12-09T08:15:00+00:00">09 Dec 2019, 08:15</time> by <a rel="author">-bam-, ČTK</a></address>
      <p>
        <b>Dnešní erupce sopky na novozélandském ostrůvku White Island si vyžádala nejméně pět mrtvých. Vyplývá to z nové bilance, kterou zveřejnila policie. Více než 20 lidí je nezvěstných a dalších asi 20 lidí utrpělo zranění, dodala policie, podle níž byli v době výbuchu vulkánu na ostrově jak novozélandští občané, tak cizinci. Zástupce novozélandských vyšetřovatelů John Tims uvedl, že vzhledem k přetrvávajícím rizikům nemohou zatím na ostrov vstoupit záchranáři.</b>
      </p>
      <p>opečný ostrov je neobydlený, pravidelně ho ale navštěvují skupiny turistů. Počet lidí, kteří se na White Islandu v době katastrofy nacházeli, policie odhadla na necelých 50. Osmnáct osob bylo z ostrova zachráněno, další tam ale zůstávají, informovala policie. Téměř všichni zachránění utrpěli zranění, přičemž někteří mají těžké popáleniny, sdělil vyšetřovatel Tims. Mezi zachráněnými jsou podle policie mimo jiné turisté z obří luxusní výletní lodi Ovation of the Seas.</p>
      <related>
        <a href="https://www.reflex.cz/clanek/zajimavosti/97097/automaty-po-celem-svete-meni-pet-lahve-za-jizdenky-na-mestskou-hromadnou-dopravu-dockame-se-i-v-praze.html"/>
      </related>
      <p>Televize přinesly po erupci záběry obrovského mraku, který podle vulkanologů vystoupal do výšky více než 3600 metrů nad sopku. Premiérka Jacinda Ardernová označila erupci, která začala kolem 14:11 místního času (2:11 SEČ), za velmi významnou mimořádnou událost. Úřady vypravily sedm vrtulníků se zdravotníky na palubě na pomoc postiženým.</p>
      <p>Tims vyjádřil obavy, že vzhledem k množství nezvěstných bilance obětí pravděpodobně ještě poroste. Zpravodajský server Stuff zveřejnil fotografie, které byly pořízeny krátce před erupcí a na nichž je zachyceno několik turistů v blízkosti kráteru.</p>
      <related>
        <a href="https://www.reflex.cz/clanek/veda/97824/vedci-lusti-texty-svitku-ktere-sezehl-lavou-vesuv-mohla-by-tak-ozit-jedina-dochovana-anticka-knihovna.html"/>
      </related>
      <p>Podle monitorovacího systému GeoNet šlo o mírnou vulkanickou erupci a byl vyhlášen čtvrtý, tedy druhý nejvyšší stupeň výstrahy na pětistupňové škále, kde pětka znamená velkou erupci.</p>
      <p>White Island je vzdálen asi 50 kilometrů od východního pobřeží novozélandského Severního ostrova. Vulkán na ostrově nazývají Maorové, původní obyvatelé Nového Zélandu, Whakaari a podle DPA jde o nejaktivnější sopku země. Ostrov v roce 1769 objevil britský mořeplavec James Cook, který mu dal také jméno. V současnosti ho navštěvuje přibližně 10.000 turistů ročně. Australská média uvedla, že v době erupce bylo na ostrově 24 Australanů.</p>
      <related>
        <a href="https://www.reflex.cz/clanek/zajimavosti/98822/stedrovecerni-hostina-pro-osamele-lidi-prazske-obchodni-centrum-prostre-tabuli-pro-100-hostu.html"/>
      </related>
      <related>
        <a href="https://www.reflex.cz/clanek/fotogalerie/98821/krampus-v-praze-strasidelni-certi-v-dokonalych-maskach-ovladli-prazske-vystaviste.html"/>
      </related>
    </article>
  </body>
</html>