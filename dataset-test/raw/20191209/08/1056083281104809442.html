<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813205/%D9%87%D9%85%D8%AF%D8%A7%D9%86%DB%8C-%D9%87%D8%A7-%D8%A8%D8%B1%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D8%B1%D9%85%D8%B2-%D8%AF%D9%88%D9%85-%DB%8C%DA%A9%D8%A8%D8%A7%D8%B1%D9%85%D8%B5%D8%B1%D9%81-%D8%B3%D8%B1%DB%8C%D8%B9-%D8%AA%D8%B1-%D8%A7%D9%82%D8%AF%D8%A7%D9%85-%DA%A9%D9%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:32:37+00:00"/>
    <meta property="og:title" content="همدانی‌ها برای دریافت رمز دوم یکبارمصرف سریع‌تر اقدام کنند"/>
    <meta property="og:description" content="ایسنا/همدان مدیر روابط عمومی بانک مل استان همدان گفت: با الزام بانک مرکزی به استفاده از رمز پویا، ساعت کاری تمامی شعب بانک ملی ایران در استان همدان به منظور ارائه خدمات مشاوره و راه‌اندازی رمز دوم یکبار مصرف مشتریان و کاهش مشکلات آنها بعد از زمان الزام شده، افزایش یافت."/>
  </head>
  <body>
    <article>
      <h1>همدانی‌ها برای دریافت رمز دوم یکبارمصرف سریع‌تر اقدام کنند</h1>
      <address><time datetime="2019-12-09T08:32:37+00:00">09 Dec 2019, 08:32</time> by <a rel="author">سمیرا معارفی</a></address>
      <p>ایسنا/همدان مدیر روابط عمومی بانک مل استان همدان گفت: با الزام بانک مرکزی به استفاده از رمز پویا، ساعت کاری تمامی شعب بانک ملی ایران در استان همدان به منظور ارائه خدمات مشاوره و راه‌اندازی رمز دوم یکبار مصرف مشتریان و کاهش مشکلات آنها بعد از زمان الزام شده، افزایش یافت.</p>
      <p>محمدمهدی ملکیان در گفت‌وگو با ایسنا، اظهار کرد: اپلیکیشن ۶۰ بانک ملی ایران، ابزاری برای تولید رمز یکبار مصرف در بستر گوشی تلفن همراه است که فعال‌سازی آن از روش‌های متفاوتی به صورت کاملاً غیرحضوری امکان پذیر است.</p>
      <p>وی با بیان اینکه مشتریان می‌توانند برای فعال‌سازی برنامه رمز یکبارمصرف از طریق دانلود آن از سایت رسمی بانک به آدرس bmi.ir و یا کافه بازار و گوگل پلی برای کاربران اندروید و سیبچه برای کاربران گوشی‌های اپل اقدام کرده و با مراجعه به افزون بر ۲۳۰ خودپرداز، کیوسک و کش‌لس‌های این بانک در استان و یا از طریق سامانه بام رمز خود را فعال کنند.</p>
      <p>ملکیان گفت: شهروندانی هم که گوشی هوشمند نداشته و یا به‌ علت پایین بودن ورژن گوشی امکان دریافت برنامه ۶۰ را نداشته باشند به راحتی می‌توانند از طریق کد دستوری #۶۰*۷۳۷* اقدام به دریافت رمز یکبارمصرف کنند.</p>
      <p>وی افزود: اگر به هر علتی مشتریان موفق به فعال‌سازی غیرحضوری نشوند و در فرآیند نصب نیازمند راهنمایی باشند، با تمهیدات ویژه ی به‌عمل آمده در بانک ملی ایران مشتریان می‌توانند در روزهای شنبه تا چهارشنبه تا ساعت ۱۷ و روزهای پنجشنبه تا ساعت ۱۵ به تمامی شعب این بانک در سطح استان مراجعه کنند.</p>
      <p>وی تأکید کرد: با توجه به الزام استفاده از رمزهای پویا و همچنین افزایش استقبال کاربران برای نصب اپلیکیشن ۶۰ با نزدیک شدن به زمان‌بندی اعلام شده از سوی بانک مرکزی، توصیه می‌شود تا شهروندان فرآیند نصب این اپلیکیشن را برای جلوگیری از بروز مشکلات احتمالی به روزهای پایان ماه موکول نکنند و در اسرع وقت اقدام کنند.</p>
      <p>مدیر روابط عمومی بانک مل استان همدان خاطرنشان کرد: روش گام‌به گام فعال‌سازی هر دو روش دریافت رمز یکبارمصرف نیز در سایت این بانک به آدرس www.bmi.ir  قابل دسترسی است.</p>
      <p>انتهای پیام</p>
    </article>
  </body>
</html>