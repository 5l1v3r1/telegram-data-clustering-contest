<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/12/09/derzhavna-mytna-sluzhba-ofitsijno-pochala-pratsyuvaty/"/>
    <meta property="og:site_name" content="Рубрика"/>
    <meta property="article:published_time" content="2019-12-09T08:48:44+00:00"/>
    <meta property="og:title" content="Державна митна служба офіційно почала працювати"/>
    <meta property="og:description" content="8 грудня оновлена митна служба, яка прийшла на заміну Державної фіскальної служби, офіційно розпочала свою роботу. Про це повідомив очільник митниці Макс Нефьодов у Facebook. “Сьогодні о 00:00 офіційно запустилась Нова митниця. Це ще тільки початок побудови нового держоргану, який буде справді працювати для платників податків. Але нам вдалось не допустити потрапляння більш ніж 500 […]"/>
  </head>
  <body>
    <article>
      <h1>Державна митна служба офіційно почала працювати</h1>
      <address><time datetime="2019-12-09T08:48:44+00:00">09 Dec 2019, 08:48</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/12/nova-mytnytsya-860x580.jpg"/>
      </figure>
      <p>
        <b>
          <b>8 грудня оновлена митна служба, яка прийшла на заміну Державної фіскальної служби, офіційно розпочала свою роботу.</b>
        </b>
      </p>
      <p>Про це повідомив очільник митниці Макс Нефьодов у<a href="https://www.facebook.com/photo.php?fbid=2626334264081333&amp;set=a.357818284266287&amp;type=3&amp;theater"> Facebook.</a></p>
      <p>“Сьогодні о 00:00 офіційно запустилась Нова митниця. Це ще тільки початок побудови нового держоргану, який буде справді працювати для платників податків.</p>
      <p>Але нам вдалось не допустити потрапляння більш ніж 500 найбільш “сумнівних” керманичів до лав нової ДержМитСлужби, скоротити кількість митниць з 26 до 16 та забезпечити майже непомітний для користувачів перехід від одного держоргану до іншого”, – написав він 8-го грудня.</p>
      <p>Нефьодов розповів як відбувався запуск та подякував Державній податковій за допомогу.</p>
      <p>“Вже о 00:03 була оформлена перша експортна декларація на вантаж в Аккермані, який зайшов о 23:49 ще в ДФС. Ну і опівночі був оформлений перший рейс в Борисполі.</p>
      <p>Всю ніч чатік керівництва держмитслужби нагадував вулик. В.о. керівники митниць об‘їжджали пости, аби переконатись, що проблем немає. В центральному апараті була виведена на роботу група, яка розбирала всі складні випадки. Я вдячний команді, яка забезпечила цей запуск, ви реально молодці!</p>
      <p>Окрема подяка ІТ-департаменту за перекомутацію системи по всій країні і Державна податкова служба за одночасний перевипуск тисяч ЕЦП для наших співробітників”, – підкреслив Нефьодов.</p>
      <p>
        <b>Нефьодов наголосив що в роботі оновленої служби ще залишаються окремі випадки, які потребують доопрацювання та анонсував конкурси на нові посади в ДМС.</b>
      </p>
      <p>“Ще залишаються точкові питання, які розгрібемо за тиждень – місця доставки, окреми випадки транзиту, особливості роботи залізниці. Але в цілому все добре, працюємо далі.</p>
      <p>Наразі до штату ДержМитСлужби переведено більше 50% працівників і цей процес буде продовжуватись в грудні. В грудні ж стартуємо конкурси, аби замістити тих, кого звільняємо”, – заявив голова митної служби.</p>
      <p>Нагадаємо, що <a href="https://rubryka.com/2019/11/22/nova-mytnytsya-zapustyla-onlajn-systemu-skarg/">нова митниця запустила онлайн-систему скарг.</a></p>
    </article>
  </body>
</html>