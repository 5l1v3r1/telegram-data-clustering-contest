<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/bypassesu-aggiornare-windows-7-gratis/"/>
    <meta property="og:site_name" content="Tom's Hardware"/>
    <meta property="article:published_time" content="2019-12-09T08:53:00+00:00"/>
    <meta property="og:title" content="BypassESU, uno strumento per continuare ad aggiornare Windows 7 senza pagare | Tom's Hardware"/>
    <meta property="og:description" content="Gli aggiornamenti di sicurezza di Windows 7 non saranno più disponibili gratuitamente a partire dal 14 gennaio 2020. Le imprese potranno continuare a riceverli pagando il servizio ESU. La community di My Digital Life ha tuttavia ideato uno strumento per permettere di installare i futuri aggiornamenti gratuitamente."/>
  </head>
  <body>
    <article>
      <h1>BypassESU, uno strumento per continuare ad aggiornare Windows 7 senza pagare | Tom's Hardware</h1>
      <address>
        <time datetime="2019-12-09T08:53:00+00:00">09 Dec 2019, 08:53</time>
      </address>
      <p>La community di My Digital Life, un forum di supporto tecnico online, ha trovato un modo per <b>aggirare le restrizioni di Microsoft</b> e consentire l’installazione degli Extended Security Updates (ESU) di Windows 7 su tutti i sistemi e non solo quelli per cui le aziende pagheranno il supporto a Microsoft.</p>
      <figure>
        <img src="https://www.tomshw.it/images/images/2019/10/windows-7-57743.768x432.jpg"/>
      </figure>
      <p>Come saprete, <b>il 14 gennaio 2020 terminerà ufficialmente il supporto a Windows 7</b>, tuttavia, Microsoft ha reso disponibile un servizio a pagamento, l’Extended Security Updates (ESU), che offre aggiornamenti di sicurezza alle aziende che desiderano usare ancora Windows 7 fino al 2023.</p>
      <p>Il servizio ha un costo considerevole, si parla infatti di una richiesta tra 25 e 200 dollari per workstation, a seconda della versione di Windows 7 in esecuzione (Enterprise o Pro) e della durata degli aggiornamenti.</p>
      <p>Solo le aziende con contratti multilicenza (volume licensing) e le piccole e medie imprese (PMI) possono sottoscrivere l’ESU, il che esclude molti altri professioni e ovviamente i privati.</p>
      <p>Il mese scorso, Microsoft ha distribuito un aggiornamento ESU di prova (<a href="https://www.catalog.update.microsoft.com/Search.aspx?q=4528069">KB4528069</a>) in modo che gli amministratori potessero verificare se i loro sistemi fosse compatibili con l’avvio della nuova fase. Al momento dell’installazione di questo update viene richiesto di fornire una chiave di licenza ESU, che autorizzerà i futuri aggiornamenti sul sistema.</p>
      <p>La community di My Digital Life, però, ha <a href="https://forums.mydigitallife.net/threads/bypass-windows-7-extended-security-updates-eligibility.80606/">creato uno strumento</a> che <b>elude l’operazione di controllo della chiave ESU e consente l’installazione dell’update ESU di prova.</b></p>
      <p>È molto probabile che Microsoft intervenga per fronteggiare la “minaccia” rappresentata da <b>BypassESU</b>, anche se vale la pena ricordare che in passato Microsoft non è mai stata in grado di proteggere completamente il suo sistema di licenza delle chiavi di Windows, consentendo l’installazione di versioni pirata del sistema operativo.</p>
    </article>
  </body>
</html>