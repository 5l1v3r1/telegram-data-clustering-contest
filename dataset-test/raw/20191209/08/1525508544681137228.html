<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792540/%D9%86%DA%AF%D8%A7%D9%87%DB%8C-%D8%A8%D9%87-%D8%AB%D8%A8%D8%AA-%D9%86%D8%A7%D9%85-%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AF%D8%B1-%D9%81%D8%A7%D8%B1%D8%B3-%DA%A9%D8%A7%D8%B1%D9%86%D8%A7%D9%88%D8%A7%D9%84-%D9%87%D8%A7%DB%8C-%D8%AD%D8%A7%D8%B4%DB%8C%D9%87-%D8%B3%D8%A7%D8%B2"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T08:05:09+00:00"/>
    <meta property="og:title" content="گزارش مهر نگاهی به ثبت نام های انتخاباتی در فارس/ کارناوال های حاشیه ساز"/>
    <meta property="og:description" content="شیراز- پس از پایان مهلت قانونی ثبت نام داوطلبان انتخابات مجلس حواشی جالبی نیز ثبت شد، از کارناوال هایی اتوبوسی که نامزدها راه انداختند تامتقاضیان غیر بومی که از شهرستان ها نام نویسی کردند."/>
  </head>
  <body>
    <article>
      <h1>گزارش مهر نگاهی به ثبت نام های انتخاباتی در فارس/ کارناوال های حاشیه ساز</h1>
      <address>
        <time datetime="2019-12-09T08:05:09+00:00">09 Dec 2019, 08:05</time>
      </address>
      <p><a href="https://www.mehrnews.com/">خبرگزاری مهر</a> - گروه استان ها: فرایند ثبت نام از کاندیداهای احتمالی یازدهمین دوره انتخابات مجلس شورای اسلامی روز شنبه شانزدهم آذر ماه راس ساعت ١٨ پایان یافت و تنها کسانی می‌توانستند روند ثبت نام را ادامه دهند که در سایت نام نویسی بودند. </p>
      <p>بر اساس آمار بیش از ٩١٢ نفر به صورت قطعی در انتخابات ثبت نام کردند و با توجه به این که ٢٧ نفر دیگر دارای نقص در پرونده بودند شاید این آمار به ٩٣٩ نفر در فارس برسد.</p>
      <p>حوزه انتخابیه شیراز و زرقان دارای بیشترین علاقه مند به حضور در انتخابات و داراب و زرین دشت هم کمترین ثبت نام کننده را داشتند و در این میان جوانترین فرد داوطلب حضور در انتخابات ٣٠ سال سن داشت. </p>
      <p>استان فارس دارای ١۵ حوزه انتخابیه اصلی و بیش از٧٣ حوزه فرعی نیز دارد </p>
      <p>
        <b>مدعیان کرسی‌های مجلس در شیراز</b>
      </p>
      <p>در حوزه انتخابیه شیراز و زرقان بیش از ٣٧٠ نفر نام نویسی کردند و از مهمترین رویدادهای این حوزه انتخابیه می توان به عدم حضور یکی از  نمایندگان فعلی مردم شیراز در مجلس شورای اسلامی در انتخابات یازدهم عنوان کرد.</p>
      <p>چهره هایی که از شیراز وارد عرصه  ثبت نام شدند سوابقی مانند فرمانداری، استانداری، شهرداری و... داشته اند.</p>
      <figure>
        <img src="https://media.mehrnews.com/d/2019/12/07/4/3313919.jpg"/>
      </figure>
      <p>حضور یکی از نماینده ها با هیئت همراهی که با اتوبوس به محل ثبت نام آمدند تا روزها محل انتقاد و گفتگوی محافل شده بود.</p>
      <p>
        <b>از کارناوال همراهان تا رابطه داماد و پدرهمسر </b>
      </p>
      <p>اگر از حوزه انتخابیه شیراز و زرقان گذر کنیم و به جنوب استان و حوزه انتخابیه لارستان، خنج ،  گراش و اوز برویم باز هم چهره های جذاب سیاسی را می بینیم اولین نکته اینکه یکی از کاندیداهای احتمالی در زمان ثبت نام کارناوالی از حامیان خود به همراه داشت.</p>
      <p>حضور یکی از نمایندگان فعلی مجلس در این حوزه انتخابیه نیز در نوع خود جالب بود وی علت حضور خود را  رابطه خویشاوندی و معتمد بودن پدر همسر خود در این منطقه عنوان کرده بود. </p>
      <p>جمع مدیران سابق و اسبق در این حوزه انتخابیه جمع بود و بیشتر کسانی که پیشتر در این شهرستان دارای مقام سازمانی بودند برای یازدهمین دوره انتخابات مجلس نام نویسی کردند.</p>
      <p>
        <b>رقبای دوره های قبل به هم رسیدند</b>
      </p>
      <p>در حوزه انتخابیه لامرد و مهر رقابتی که از دوره های قبل شکل گرفته بود در دوره یازدهم هم وجود دارد و در میان افراد شاخص این حوزه انتخابیه چهره های هستند که از جمله رقبای دیرینه هم برای تصاحب کرسی مجلس به شمار می روند. </p>
      <p>حوزه انتخابیه کازرون و کوه چنار باز هم شاهد حضور چهره ای بین المللی در این حوزه بود یکی از اهالی این شهرستان که پیشتر دارای پست کلانی در کشور بود خود را به عنوان داوطلب معرفی کرده است. </p>
      <p>حوزه انتخابیه جهرم  و خفر دارای دو چهره شاخص است که رقابت را در آینده گرم تر می کند.</p>
      <p>
        <b>جمع فرمانداران در فیروزاباد، فراشبند و قیروکارزین </b>
      </p>
      <p>در این حوزه انتخابیه چهره های سیاسی بیشتری دیده می شوند و در میان افراد شاخص فرمانداران  ادوار مختلف  هم به چشم می خورد.</p>
      <p>افراد شاخص این حوزه بیشتر از سایر شهرستان ها است و نام برخی از نمایندگان فعلی و سابق هم در میان چهره های شاخص دیده می شود. </p>
      <p>
        <b>تنور داغ انتخابات در سردی هوای اقلید </b>
      </p>
      <p>در حوزه انتخابیه اقلید نیز همچون فیروزآباد ، فراشبند و قیروکارزین چهره های سیاسی زیادی دیده می شود از مدیران بانکی تا نماینده های ادوار این شهرستان به چشم می خورد.</p>
      <p>برخی از مدیران کل هم در لیست افراد شاخص این حوزه انتخابیه دیده می شوند که پیش تر با خداحافظی از پست سازمانی خود در پی حضو در این عرصه  در شهرستان بودند. </p>
      <p>آنچه که مسلم است انتخابات دوم اسفند باید به صورت آگاهانه و پرشور برگزار شود تا مجلسی قدرتمند را تشکیل داده و سرعت رشد و توسعه در فارس فزونی یابد.</p>
    </article>
  </body>
</html>