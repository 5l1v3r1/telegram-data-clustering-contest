<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468852/%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%AD%D8%B3%D9%86-%D9%87%D8%A7%D8%B4%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%B7%D9%84%D8%A7%D8%B9%D8%A7%D8%AA-%D8%B5%D9%86%D8%AF%D9%88%D9%82%DA%86%D9%87-%D8%A7%DB%8C-%D8%AF%D9%88%D9%84%D8%AA-%D8%AF%D8%A7%D8%AF%D9%87-%D9%87%D8%A7-%D8%B1%D8%A7"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T08:27:09+00:00"/>
    <meta property="og:title" content="اظهارات محسن هاشمی درباره اطلاعات صندوقچه‌ای؛ دولت داده‌ها را ارائه کند"/>
    <meta property="og:description" content="رئیس شورای شهر تهران گفت: از طرف اعضای شورا شهر می‌گویم که مدیریت هوشمند شهری جدا از یک تبلیغات و ژست است و نیاز به صحت و دقت و روزآمدی داده‌ها و صحت و سرعت نرم‌افزارها دارد."/>
  </head>
  <body>
    <article>
      <h1>اظهارات محسن هاشمی درباره اطلاعات صندوقچه‌ای؛ دولت داده‌ها را ارائه کند</h1>
      <h2>رئیس شورای شهر تهران گفت: از طرف اعضای شورا شهر می‌گویم که مدیریت هوشمند شهری جدا از یک تبلیغات و ژست است و نیاز به صحت و دقت و روزآمدی داده‌ها و صحت و سرعت نرم‌افزارها دارد.</h2>
      <address>
        <time datetime="2019-12-09T08:27:09+00:00">09 Dec 2019, 08:27</time>
      </address>
      <p>به گزارش همشهری آنلاین به نقل از شهرنوشت، <a href="https://www.hamshahrionline.ir/news/379608/%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%D9%85%D8%AD%D8%B3%D9%86-%D9%87%D8%A7%D8%B4%D9%85%DB%8C-%DB%B1%DB%B3%DB%B4%DB%B0">محسن هاشمی</a> در مراسم افتتاح سومین همایش و نمایشگاه تهران هوشمند که در برج میلاد برگزار شد، با بیان اینکه نقش شهر هوشمند، مدیریت هوشمند و تهران هوشمند در افزایش اثربخشی و کارآمدی مدیریت شهری تهران بسیار مطرح شده است، گفت: در ایران موضوع بسیار مهمی که باید توجه شود بحث داده‌های باز است.</p>
      <p>رییس <a href="https://www.hamshahrionline.ir/news/78013/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%B4%D9%88%D8%B1%D8%A7%DB%8C-%D8%A7%D8%B3%D9%84%D8%A7%D9%85%DB%8C-%D8%B4%D9%87%D8%B1-%D8%AA%D9%87%D8%B1%D8%A7%D9%86-%D8%B1%DB%8C-%D9%88-%D8%AA%D8%AC%D8%B1%DB%8C%D8%B4">شورای شهر تهران</a> موضوع دیتاهای باز را در امر هوشمندسازی شهر تهران موثر دانست و توضیح داد: نمی‌توان گفت نسخه واحدی برای هر شهر در این زمینه نوشته شده است چراکه هر شهر چالش خود را در امر هوشمندسازی دارد. در واقع دستورالعمل جامعی برای ورود به هوشمندسازی شهرها وجود ندارد.</p>
      <p>به گفته وی، موضوعی که باید به آن توجه کرد روابط بوروکراتیک است و همین‌ امر سبب شده است برخی شهرها خوب عمل کنند و در مقابل وضعیت برخی چندان مساعد نباشد.</p>
      <p>هاشمی با بیان اینکه برای موفقیت در هوشمندسازی تهران نیازمند نقشه راه هستیم، اظهار کرد: این کار هم اکنون در شهرداری تهران انجام می‌شود. خوشبختانه فعالیت‌هایی که در این‌ زمینه در تهران انجام شده، بر مبنای نقشه راه بوده است.</p>
      <p>رییس شورای شهر تهران ادامه داد: آنچه که اکنون نیاز به حمایت دارد مساله تامین سرمایه و بعد از آن جلب نظر و فعالیت ذی‌نفعان است که با مشارکت هم بتوانند فعالیت‌ها را به نتیجه برسانند.</p>
      <p>هاشمی، افزایش بهره‌وری در این حوزه را در گرو جمع‌آوری داده‌های صحیح عنوان کرد و گفت: نباید هوشمندسازی تهران را شبیه به یک ژست و ویترین زیبا دربیاوریم و به حل مشکلات مردم را در آن بی‌توجه باشیم. آنچه مهم است فقدان داده‌های صحیح است به طوری که در این زمینه ناهماهنگی جدی بین‌ دستگاه‌ها داریم.</p>
      <p>وی ادامه داد: این امر سبب شده است نتوانیم‌ مساله‌مان را حل کنیم ‌و قطعا همین ناهماهنگی مانند مدیریت یکپارچه شهری مشکل‌ساز می‌شود و نمی‌توانیم موفق عمل کنیم.</p>
      <p>رییس شورای شهر تهران به کمبود داده در حوزه حمل و نقل عمومی اشاره کرد و گفت: اساس حمل و نقل ما بر مبنای مبدا و مقصد است و این حوزه از کمبود داده رنج می‌برد چراکه بخشی از اطلاعات در اختیار پلیس است و اطلاع دقیقی از رفت و آمد مردم نداریم و به همین دلیل نمی‌توانیم‌ کریدورهای مناسب حمل و نقل عمومی‌ را وضع کنیم.</p>
      <p>وی افزود: حتی بر روی نرم‌افزارهای داخلی نمی‌توانیم مشخص کنیم مردم چگونه در همه مسیرهای انتخابی، از تمام گزینه‌های حمل و نقل عمومی استفاده کنند؛ اما نرم‌افزار ویز این کار را درباره حرکت خودروها ا انجام می‌دهد. این در حالی است که ما در شهر تهران نمی‌توانیم طرح جامع حمل و نقل را ایجاد کنیم.</p>
      <p>هاشمی درباره چرایی این رخداد هم توضیح داد: دلیل این امر، آن است که داده‌های کارشناسان ما درست نیست و کمبودی در این زمینه وجود دارد؛ در واقع، متاسفانه اطلاعات در صندوقچه‌ها قرار گرفته است.</p>
      <p>وی با بیان اینکه حتما باید از دولت درخواست ارایه داده‌ها را کنیم، گفت: در امر شهرسازی هم‌همین مشکل را داریم؛ اگر اطلاعات موردنیاز را همه دستگاه‌ها در اختیار ما بگذارند می‌توانیم ۵۰ تا ۷۰ روزه پروانه ساخت را صادر کنیم. درباره مجوز پایان کار هم‌ همین طور است، اما حتی زمان صدور مجوز افزایش هم پیدا کرده است.</p>
      <p>رئیس شورای اسلامی شهر تهران ادامه داد: در طرح جامع پسماند هم به صورت پراکنده در برخی مناطق چند نرم‌افزار شروع به کار کردند که هدف آنان جمع‌آوری پول از زباله‌های خشک است و حل طرح جامع پسماند مدنظر نیست. شاید به همین دلیل است که ۶۳ هزار مخزن زباله یا پدیده زباله‌گردی را نتوانستیم حذف کنیم.</p>
    </article>
  </body>
</html>