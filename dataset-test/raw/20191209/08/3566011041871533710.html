<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553355.html/%d9%82%d8%b1%d8%a2%d9%86-%d9%88-%d8%af%d8%b9%d8%a7--%d8%b1%d8%a7%d9%87%da%af%d8%b4%d8%a7%db%8c-%d9%85%d8%b3%db%8c%d8%b1-%d9%85%d9%88%d9%81%d9%82%db%8c%d8%aa-%d9%84%d8%b2%d9%88%d9%85-%d8%a7%d9%81%d8%b2%d8%a7%db%8c%d8%b4-%d9%81%d8%b9%d8%a7%d9%84%db%8c%d8%aa-%d9%87%d8%a7%db%8c-%d9%82%d8%b1%d8%a2%d9%86%db%8c-%d8%af%d8%a7%d9%86%d8%b4%da%af%d8%a7%d9%87-%d9%87%d8%a7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T08:39:00+00:00"/>
    <meta property="og:title" content="قرآن و دعا، راهگشای مسیر موفقیت/لزوم افزایش فعالیت‌های قرآنی دانشگاه‌ها"/>
    <meta property="og:description" content="دانشجوی گلبافی که موفق به کسب رتبه برتر رشته دعاخوانی در بخش آوایی سی و چهارمین جشنواره ملی قرآن و عترت دانشجویان سراسر کشور شده است، نقش قرآن و دعا را در طی کردن مسیر موفقیت در زندگی بی بدیل خواند."/>
  </head>
  <body>
    <article>
      <h1>قرآن و دعا، راهگشای مسیر موفقیت/لزوم افزایش فعالیت‌های قرآنی دانشگاه‌ها</h1>
      <h2>دانشجوی برگزیده سی و چهارمین جشنواره ملی قرآن و عترت مطرح کرد؛</h2>
      <address>
        <time datetime="2019-12-09T08:39:00+00:00">09 Dec 2019, 08:39</time>
      </address>
      <p>دانشجوی گلبافی که موفق به کسب رتبه برتر رشته دعاخوانی در بخش آوایی سی و چهارمین جشنواره ملی قرآن و عترت دانشجویان سراسر کشور شده است، نقش قرآن و دعا را در طی کردن مسیر موفقیت در زندگی بی بدیل خواند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ به نقل از <a href="http://Armanekerman.ir/">راه آرمان</a>؛ قرآن این آخرین کتاب آسمانی و معجزه پیامبر خاتم(ص) در روزگار بحرانی قرن بیست و یکم همانند دریای بیکران معرفتی است که پویندگان راه حق و حقیقت را به خود جذب می کند و با ظرفیت جهان شمول خود برای تمام مسلمانان جهان و حافظان حقوق بشر کاربردی و قابل اعتنا است.</p>
      <p>گرفتاری ها و مشکلات زندگی از جمله امور اجتناب ناپذیری است که به اجبار باید با آنها روبرو شد اما مهمترین راهبردی که دین برای مقابله با سختی ها و فشارهای زندگی معرفی کرده است صبر و استعانت از منابع عظیم تقویت روح و روان است بنابراین با توجه به نقش قرآن و دعا در زندگی امروز جوامع بشری، فرهنگ‌سازی برمبنای آموزه‌های قرآن، یکی از مهم‌ترین کار‌هایی است که به برکت پیروزی انقلاب اسلامی و حاکمیت نظام مقدس جمهوری اسلامی ایران، در کشور ما روز به روز از رونق بیشتری برخوردار شده است.</p>
      <p>بر همین اساس سی و چهارمین جشنواره ملی قرآن و عترت دانشجویان سراسر کشور، ۱۲ الی ۱۴ آذر ماه سال جاری در بخش های معارفی ( ۹ رشته)، هنری، ادبی و پژوهشی (۱۶ رشته)، آوایی و شفاهی در دانشگاه شیراز برگزار شد که در آن بیش از هزار و ۲۰۰ دانشجو با هم به رقابت پرداختند.</p>
      <p>در این بین دانشجوی گلبافی موفق شد رتبه برتر رشته دعاخوانی در بخش آوایی خواهران این جشنواره را به خود اختصاص دهد. رحیمه سادات حسینی، دانشجوی رشته مشاوره دانشگاه پیام نور گلباف است که با استعانت از قرآن و به کارگیری آن در زندگی شخصی، اجتماعی و تحصیلی خود، به قول خودش همیشه جزو بهترین ها بوده است.</p>
      <p>به مناسبت هفته دانشجو با این دانشجوی قرآنی گفت و گویی ترتیب دادیم که در ادامه آن را می‌خوانید.</p>
      <p>
        <b>از چند سالگی و چگونه به دعا خوانی مشغول شدید؟</b>
      </p>
      <p>من از ۹ سالگی به سمت روان خوانی و حفظ قرآن رفتم و با توجه به سابقه دعاخوانی در خانواده، از ۱۴ سالگی نیز در زمینه مداحی فعالیت خود را آغاز کردم.</p>
      <p>
        <b>آیا دعا و قرآن در زندگی شخصی، اجتماعی و دانشجویی شما تاثیری داشته است؟</b>
      </p>
      <p>نقش تاثیر گذار قرآن و دعا را نمی توان در زندگی نادیده گرفت، دعا پل ارتباطی بنده با خدا و قرآن هم سخن خدا با بنده است لذا هر زمانی که در زندگی خود به مشکلی بر می خوردم با استعانت از قرآن و اهل بیت جواب می گرفتم.</p>
      <p>دانشجو با توجه اینکه از اقشار تاثیرگذار در جامعه است و آینده کشور را رقم‌می زند، داشتن بصیرت برای او از اهمیت زیادی برخوردار است که این بصیرت با اعتقاد و ایمان قوی نمود پیدا می کند و همین قرآن و دعاخوانی باعث شد حرف های من به عنوان یک دانشجوی مداح تاثیر گذاری بیشتری در مردم داشته باشد.</p>
      <p>
        <b>در دانشگاه ها به چه میزان به مقوله قرآن و دعا چه به صورت شخصی و چه در بعد فرهنگی و دانشجویی اهمیت داده می شود؟</b>
      </p>
      <p>شهر گلباف یک شهر مذهبی است که مردم برای قرآن و دعاخوانی اهمیت زیادی قائل هستند اما متاسفانه در برخی دانشگاه ها بین دانشجویان و قرآن فاصله ایجاد شده است که لازم است در شرایط فعلی که جوانان ما بیشترین آسیب و ضربه را در زمینه فرهنگی از دشمن می خورند می طلبد دانشگاه ها در این زمینه فعالیت های چشمگیرتری داشته باشند و برنامه های فرهنگی دانشگاه ها باید بیشتر شود.</p>
      <p>و من پیشنهاد می کنم که در کنار واحدهای درسی، یک واحد اجباری در زمینه تقویت اعتقادات و پاسخ به شبهات دینی برای دانشجویان در نظر گرفته شود.</p>
      <p>
        <b>به عنوان یک دانشجوی رشته مشاوره توضیح دهید که آیا قرآن و دعا و مناجات در کاهش فشارهای روحی و روانی مردم تاثیری دارد؟</b>
      </p>
      <p>هر چه ایمان انسان قوی تر باشد پایه های فکری و معنوی محکم تر می شود و در مقابل سختی ها و فشارهای زندگی کمتر دچار تزلزل می شود بنابراین چون سرشت انسان به صورت ذاتی به سمت خدا که بزرگ ترین منبع آرامش جهان هستی است تنایل دارد لذا هر چه به خدا نزدیک تر شود آرامش بیشتری خواهد داشت.</p>
      <p>
        <b>توصیه شما به جوانان و دانشجویان چیست؟</b>
      </p>
      <p>توصیه من به جوانان این است که از خواب مصنوعی که دشمن برای ما ایجاد کرده است بیدار شوند، ما آینده سازان این سرزمین هستیم و باید با توکل بر خدا و تکیه بر کتاب آسمانی خود، ایران اسلامی را به جایگاهی که شایسته آن است برسانیم نه اینکه در تور مجازی دشمن به دام افتاده و رویاهایمان را به تباهی بکشانیم.</p>
      <p>انتهای پیام/</p>
    </article>
  </body>
</html>