<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3997658854020394750/%D8%AA%D9%81%D8%A7%D9%87%D9%85%E2%80%8C%D9%86%D8%A7%D9%85%D9%87-%D8%AD%D8%AC-%D8%AA%D9%85%D8%AA%D8%B9-%D8%B3%D8%A7%D9%84-%DB%B9%DB%B9-%D8%A7%D9%85%D8%B6%D8%A7-%D8%B4%D8%AF"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T08:11:24+00:00"/>
    <meta property="og:title" content="تفاهم‌نامه حج تمتع سال ۹۹ امضا شد"/>
    <meta property="og:description" content="تفاهم‌نامه حج تمتع سال ۱۳۹۹بین رئیس سازمان حج و زیارت و وزیر حج و عمره عربستان به امضا رسید."/>
  </head>
  <body>
    <article>
      <h1>تفاهم‌نامه حج تمتع سال ۹۹ امضا شد</h1>
      <address>
        <time datetime="2019-12-09T08:11:24+00:00">09 Dec 2019, 08:11</time>
      </address>
      <pre> تفاهم‌نامه حج تمتع سال ۱۳۹۹بین رئیس سازمان حج و زیارت و وزیر حج و عمره عربستان به امضا رسید. </pre>
      <p>به گزارش <a href="http://jamejamonline.ir/">جام جم آنلاین</a> از باشگاه خبرنگاران جوان، تفاهمنامه حج تمتع سال ۱۳۹۹ (برابر با ۱۴۴۱ ه. ق) بین رئیس سازمان حج و زیارت و وزیر حج و عمره عربستان روز یکشنبه به امضا رسید.</p>
      <p>این تفاهمنامه در پی مذاکرات پیش از ظهر امروز بین هیات جمهوری اسلامی ایران به ریاست علی رضا رشیدیان رئیس سازمان حج و زیارت و محمد بن صالح بنتن وزیر حج و عمره عربستان سعودی امضا شد.</p>
      <p>علی رضا رشیدیان رئیس سازمان حج و زیارت در پایان مذاکرات گفت: این مذاکرات پس از تبادل نظر و جمع بندی کارشناسان دو طرف و ارائه نقطه نظرات و پیشنهادات و درخواست‌ها به انجام رسید.</p>
      <p>رشیدیان تصریح کرد: محور مذاکرات ما تاکید بر حفظ عزت، کرامت، امنیت و آرامش زائران و حجاج ایرانی بود.</p>
      <p>وی افزود: توسعه و تقویت هماهنگی‌ها و تعاملات دو جانبه به منظور تسهیل امور اجرایی و ارائه خدمات باکیفیت و بهتر به زائران دربخش‌های مختلف اعم از حمل و نقل، اسکان و نیز انجام پشتیبانی‌های لازم از جمله مباحث مورد تاکید در این مذاکرات بود.<br/><br/>وی همچنین ارائه تسهیلات بیشتر از سوی طرف عربستانی برای شرکت‌های هواپیمایی جمهوری اسلامی ایران در نقل و انتقال حجاج را از جمله مباحث مورد توجه در این مذاکرات دانست.</p>
      <p>وی اظهار کرد: در این راستا موضوع بهره گیری از ظرفیت فرودگاه طائف برای جابه جایی زائران ایرانی در موسم حج مورد تاکید قرار گرفت.</p>
      <p>رشیدیان با اشاره به مشکلاتی که برای زائران ایرانی طی سنوات گذشته در زمینه اسکان در شهر مدینه وجود داشت، افزود: بدین منظور به وزیر حج و عمره عربستان اعلام کردیم که سرمایه گذاران ایرانی آمادگی مشارکت درساخت هتل‌های مناسب در مدینه را دارند.</p>
      <p>وی تصریح کرد: بر این اساس مقرر شد این موضوع توسط مبادی ذیربط بررسی و پاسخ آن به سرعت اعلام شود.</p>
      <p>رشیدیان افزود: همچنین در این جلسه موضوع پیگیری حقوق شهدای منا طرح شد و از وزیر حج و عمره عربستان خواسته شد موضوع تسریع شود و وی نیز اعلام کرد، موضوع همچنان در دست پیگیری است.</p>
    </article>
  </body>
</html>