<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/mediatech/ascolti-tv-la-tosca-e-l-opera-piu-vista-di-sempre-boom-carlucci-di-bella-641696.html?ref=rss"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T08:14:00+00:00"/>
    <meta property="og:title" content="Ascolti Tv: La Tosca è l'opera più vista di sempre. Boom Carlucci-Di Bella"/>
    <meta property="og:description" content="Grande successo televisivo per il capolavoro di Puccini trasmesso da Rai1. Mai così tanti spettatori dall'arrivo dell'Auditel"/>
  </head>
  <body>
    <article>
      <h1>Ascolti Tv: La Tosca è l'opera più vista di sempre. Boom Carlucci-Di Bella</h1>
      <h2>Grande successo televisivo per il capolavoro di Puccini trasmesso da Rai1. Mai così tanti spettatori dall'arrivo dell'Auditel</h2>
      <address><time datetime="2019-12-09T08:14:00+00:00">09 Dec 2019, 08:14</time> by <a rel="author">Marco Zonetti</a></address>
      <p><b>Gli ascolti Tv e i dati Auditel di sabato 7 dicembre 2019</b>, hanno decretato il trionfo della Tosca e della serata serata inaugurale della Stagione 2019/2020. Il capolavoro di Puccini diretto da <b>Riccardo Chailly</b> con la regia di <b>Davide Livermore</b> e le voci di <b>Anna Netrebko, Francesco Meli e Luca Salsi</b> è stata l'opera più vista di sempre in Tv da quando esistono le rilevazioni Auditel. </p>
      <p>Trasmesso da Rai Cultura su Rai1 con la regia televisiva di <b>Patrizia Carmine</b> ha ottenuto infatti una media di 2.856.000 spettatori e il 15% di share superando il precedente record, <i>Madama Butterfly,</i> sempre diretta da <b>Riccardo Chailly</b> che il 7 dicembre 2016 aveva totalizzato 2.600.000 spettatori corrispondenti al 13.48% di share medio. <b>Boom per la diretta condotta da Milly Carlucci, Antonio Di Bella e Stefania Battistin</b>i, che nell'introduzione - dalle 17.45 alle 18 - è stata vista da 1.947.000 persone con il 14,2% di share. <b><i>Tosca</i> resterà visibile su RaiPlay per due settimane.</b></p>
      <p>La ripresa Rai è stata anche la colonna portante delle proiezioni di Prima Diffusa, il progetto di Comune di Milano, Teatro alla Scala e Edison che porta la Prima scaligera in teatri e cinema di tutte le zone della città e che <b>ha raccolto oltre 7.000 spettatori.</b></p>
      <p>“L’Italia è ancora il Paese del melodramma” ha commentato il Sovrintendente <b>Alexander Pereira</b>. “L’opera è un elemento fondamentale dell’identità e della cultura di questo Paese che infatti risponde a un’offerta di qualità con numeri altrove impensabili. Il record di ascolti è il risultato di una <b>straordinaria sinergia tra la Scala e la Rai, due grandi istituzioni italiane che collaborano da oltre quarant’anni e che per il quarto anno hanno stretto ancora di più il loro legame con la trasmissione delle Prime in diretta su Rai1</b>. Unica è anche la partecipazione della città di Milano: con Prima Diffusa abbiamo realizzato con Comune di Milano e Edison <b>un vero festival che coinvolge tutti i Milanesi in una festa condivisa</b>”.</p>
    </article>
  </body>
</html>