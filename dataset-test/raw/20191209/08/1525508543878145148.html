<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792896/%DB%B1%DB%B0-%D9%81%DB%8C%D9%84%D9%85-%D8%A8%D8%B1%D8%AA%D8%B1-%D8%AF%D9%87%D9%87-%D8%A8%D9%87-%D8%A7%D9%86%D8%AA%D8%AE%D8%A7%D8%A8-%D9%85%D9%86%D8%AA%D9%82%D8%AF-%D8%A7%D8%B1%D8%B4%D8%AF-%D9%87%D8%A7%D9%84%DB%8C%D9%88%D9%88%D8%AF-%D8%B1%DB%8C%D9%BE%D9%88%D8%B1%D8%AA%D8%B1-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T08:18:20+00:00"/>
    <meta property="og:title" content="از برادران کوئن تا تارانتینو؛ ۱۰ فیلم برتر دهه به انتخاب منتقد ارشد هالیوود ریپورتر اعلام شد"/>
    <meta property="og:description" content="منتقد ارشد هالیوود ریپورتر از میان فیلم‌هایی که در ۱۰ سال دوم هزاره سوم اکران شده‌اند، ‌۱۰ فیلم برتر را انتخاب و معرفی کرده است."/>
  </head>
  <body>
    <article>
      <h1>از برادران کوئن تا تارانتینو؛ ۱۰ فیلم برتر دهه به انتخاب منتقد ارشد هالیوود ریپورتر اعلام شد</h1>
      <address>
        <time datetime="2019-12-09T08:18:20+00:00">09 Dec 2019, 08:18</time>
      </address>
      <p>به گزارش <a href="https://www.mehrnews.com/">خبرگزاری مهر</a> به نقل از هالیوود ریپورتر، منتقد فیلم ارشد هالیوود ریپورتر تاد مک‌کارتی می‌نویسد که وقتی داشت کاندیداهای حضور در لیست ۱۰ فیلم برتر دهه را بررسی می‌کرد، برایش عجیب بود که چطور تعدادی از آنها کاملا در زمان حال ریشه دارند و بعضی‌ها به نظر شبیه محصولاتی از گذشته می‌رسند.</p>
      <p>او اضافه کرد که مسلما فیلم‌های بزرگ اکران شده بین سال‌های ۲۰۱۰ و امسال تفاوت‌های بسیاری با هم دارند و از درام‌هایی با تم‌های اجتماعی گرفته تا فیلم‌های رومنس و فیلم‌هایی که نشانگر جنبش‌های سیاسی زمان خود هستند، گوناگونی دارند.</p>
      <p>
        <b>۱. «کارلوس» محصول ۲۰۱۰</b>
      </p>
      <p>«کارلوس» برای تروریسم بین‌المللی همان چیزی بود که «پدرخوانده» برای نمایش گروه‌های جنایی قرن بیستمی آمریکایی بود. فیلم حماسی عظیم الیویه آسایاس که در نسخه کامل خود پنج ساعت و نیم طول دارد، فرصتی برای غوطه‌ور شدن و ورود عمیق به زندگی یک تروریست بدنام بین‌المللی به نام کارلوس شغال را به بیننده می‌دهد. نقش این شخصیت به زیبایی توسط ادگار رامیرز ایفا شده و حتی یک لحظه هم شما را ناامید نمی‌کند.</p>
      <p>
        <b>۲. «شبکه اجتماعی» محصول ۲۰۱۰</b>
      </p>
      <p>این فیلم فقط یک دهه پیش ساخته شد اما ارون سورکین نویسنده و دیوید فینچر کارگردان آن (همراه با جسی آیزنبرگ که در نقش مارک زاکربرگ ظاهر می‌شود) تا حدی به دقت تولد فیس‌بوک را در سال ۲۰۰۳ به تصویر می‌کشند و نشان می‌دهند که چه اتفاق‌هایی از آن موقع به بعد افتاده که به راحتی می‌توان این فیلم را به عنوان رخدادی متعلق به یک نسل قبل در نظر گرفت.</p>
      <p>
        <b>۳. «درون لویین دیویس» محصول ۲۰۱۳</b>
      </p>
      <p>این فیلم نمایشی سوررئالیستی و همراه با کمدی تیره از مردی (با نقش‌آفرینی اسکار آیزک) است که می‌توانست تبدیل به باب دیلن بشود اما این اتفاق برایش نیفتاد چون احمقی بود که فقط به دیگران تکیه می‌کرد و به آن صورت هم استعداد شگرفی نداشت. برادران کوئن که خودشان هم اهل مینسوتا هستند، احتمالا می‌خواستند فیلمی درباره دیلن بسازند اما به جای آن با ذکاوت فراوان شخصیتی را خلق کردند که بر خلاف قهرمان‌شان استعداد و مهارت کافی برای بازخلق کردن خودش در دهکده گرین‌ویچ را نداشته است.</p>
      <p>
        <b>۴. «تنها معشوقه‌های زنده مانده» محصول ۲۰۱۴</b>
      </p>
      <p>این فیلم می‌تواند یک داستان عاشقانه عملا جاودانه باشد چون ۲ شخصیت اصلی آن (با نقش‌آفرینی تیلدا سویینتون و تام هیدلستون) خون‌آشام هستند. این فیلم مرثیه دوست‌داشتنی جیم جارموش برای تعهد، تعلق هنرمندانه و هیپستر بودن در متحول‌شده‌ترین فرم خود است. زوج مرکزی داستان به زیبایی به عنوان موجوداتی در معرض خطر انقراض به نمایش گذاشته می‌شوند.</p>
      <p>
        <b>۵. «ندیمه» محصول ۲۰۱۶</b>
      </p>
      <p>می‌توان گفت این فیلم به عنوان پروژه‌های که خلاقانه‌ترین خط داستانی را داراست و جذاب‌ترین تریلر دهه دارای بیشترین جزییات است استحقاق دریافت جوایز مختلفی را دارد. پارک چان-ووک کارگردان کره‌ای یک رمان بریتانیایی را به داستانی از شرارت دراماتیک تبدیل کرده و در عین حال درجه‌ای از تنش را به نمایش می‌گذارد که فقط می‌توان آن را نفس‌گیر خواند. سبک و محتوای فیلم هم هم‌سطح دیگر بخش‌های فیلم هستند.</p>
      <p>
        <b>۶. «لویاتان» محصول ۲۰۱۴</b>
      </p>
      <p>فیلمی که به دقت لایحه‌های فساد روسیه پوتین را از روی پوستش تا استخوان بلند می‌کند. نمایش پوساننده و گول‌زننده آندری زویاگینتسف آن نوع فیلمی است که به ندرت در غرب ساخته می‌شود چون چنین پروژه‌هایی اغلب مورد طعنه قرار می‌گیرند. این فیلم سنگین‌وزن سینمای هنری در مهارت، شجاعت و قدرت جمعی خود نفس‌گیر است.</p>
      <p>
        <b>۷. «روزی روزگاری در هالیوود» محصول ۲۰۱۹</b>
      </p>
      <p>این ممکن است بهترین فیلم کوئنتین تارانتینو یا حتی فیلمی نباشد که بهتر از همه استعدادهای او را به نمایش می‌گذارد اما فیلمی است که من از همه بیشتر آن را دوست دارم و هر بار که آن را می‌بینم بیشتر دوستش می‌دارم. شاید دلیلش این باشد که فیلم عاشق شخصیت‌های اصلی و حس آن دوران است، آن هم تا حدی که حتی وقتی واقعیت نمی‌توانست یک پایان شاد فراهم کند، این فیلم چنین کاری انجام داد. از هر جهت فوق‌العاده و شگفت‌انگیز است.</p>
      <p>
        <b>۸. «بروکلین» محصول ۲۰۱۵</b>
      </p>
      <p>درام جان کراولی از این نظر از تمام دیگر فیلم‌های موجود در این لیست متفاوت است که بر پایه یک رمان ساخته شده که داستان آن سنتی است، رفتار و فرهنگ‌های قدیمی و سنتی را به نمایش می‌گذارد و به خواسته‌های مخاطبش کاملا واقف است. این فیلم در عین حال بی‌زمان است و در درک خود از شخصیت اصلی (با نقش‌آفرینی سیرشه رونان) که مهاجری ایرلندی است که در سال ۱۹۵۱ وارد نیویورک می‌شود بی‌نظیر عمل می‌کند. نکات ریز این فیلم جهانی می‌شوند و تکان‌دهنده‌ترین فیلمی است که در یک دهه گذشته دیده‌ام.</p>
      <p>
        <b>۹. «مد مکس: جاده خشم» محصول ۲۰۱۵</b>
      </p>
      <p>این فیلم بلافاصله توانست نظر ارتش هواداران گرسنه این فرنچایز با قدمت چهار دهه را جلب کند چون آدرنالینی به شدت اعتیادآور تولید می‌کند که جورج میلر کارگردان توانسته در بازخلق خود از داستان مد مکس با نقش‌آفرینی شارلیز ترون و تام هاردی خلق کند. این تعقیب و گریز دیوانه‌وار در سراسر صحرایی بی‌پایان که نهایت نمایش‌ آنارشیسم جنون‌آور و رانندگی فوق‌العاده است، نمادی از اوج سینمای اکشن است.</p>
      <p>
        <b>۱۰. «محافظان دروازه» محصول ۲۰۱۲</b>
      </p>
      <p>یک مستند عالی برای دهه‌ای که پر از این مستندها بود و همچنین نمایشی که می‌خواهد نشان بدهد این زمینه طی سده فعلی چه پیشرفت‌هایی کرده است. فیلم خیره‌کننده درور موره به زیبایی «شین بت» یا سازمان امنیت داخلی رژیم صهیونیستی اسرائیل را آشکار می‌کند و نشان می‌دهد که چرا در طولانی مدت این سازمان شکست‌خورده خواهد بود.</p>
    </article>
  </body>
</html>