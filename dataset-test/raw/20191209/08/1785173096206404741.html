<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/parasite-de-bong-joon-ho-si-the-irishman-de-martin-scorsese-preferatele-criticilor-de-film-din-los-angeles-si-new-york-1922404109002019120819193315"/>
    <meta property="og:site_name" content="News.ro"/>
    <meta property="article:published_time" content="2019-12-09T08:41:00+00:00"/>
    <meta property="og:title" content="„Parasite”, de Bong Joon-ho, şi „The Irishman”, de Martin Scorsese, preferatele criticilor de film din Los Angeles şi New York"/>
    <meta property="og:description" content="Lungmetrajul sud-coreean „Parasite”, de Bong Joon-ho, recompensat anul acesta cu Palme d'Or, a fost ales de criticii din Los Angeles drept cel mai bun film al anului, după ce săptămâna trecută, pe coasta de Est a SUA, criticii au decis că „The Irishman” al lui Martin Scorsese este cel mai reuşit din ultimele 12 luni."/>
  </head>
  <body>
    <article>
      <h1>„Parasite”, de Bong Joon-ho, şi „The Irishman”, de Martin Scorsese, preferatele criticilor de film din Los Angeles şi New York</h1>
      <address><time datetime="2019-12-09T08:41:00+00:00">09 Dec 2019, 08:41</time> by <a rel="author">Patricia Marinescu</a></address>
      <p>
        <b>Lungmetrajul sud-coreean „Parasite”, de Bong Joon-ho, recompensat anul acesta cu Palme d'Or, a fost ales de criticii din Los Angeles drept cel mai bun film al anului, după ce săptămâna trecută, pe coasta de Est a SUA, criticii au decis că „The Irishman” al lui Martin Scorsese este cel mai reuşit din ultimele 12 luni.</b>
      </p>
      <p>Membrii Asociaţiei Criticilor de Film din Los Angeles (LAFCA) s-au întâlnit duminică pentru a alege cele mai bune producţii, realizatori şi actori ai anului.</p>
      <p>Thrillerul sud-coreean a fost ales câştigător la trei categorii - „cel mai bun film”, „cel mai bun regizor” şi „cel mai bun actor în rol secundar” (Song Kang-ho).</p>
      <p>Organizaţia este una dintre puţinele de gen care anunţă şi finaliştii. „Parasite” a fost favorit şi la categoriile „scenariu” şi „scenografie”, unde s-au impus „Marriage Story”, de Noah Baumbach, respectiv „Once Upon a Time in Hollywood” (Barbara Ling). „The Irishman” a fost al doilea la titlul de „cel mai bun film”.</p>
      <p>LAFCA a premiat deseori filme străine drept cele mai bune producţii ale anului. Între acestea - „Roma”, „Amour” şi „Crouching Tiger, Hidden Dragon”, toate trei nominalizate apoi la Oscar.</p>
      <p>Anul acesta, criticii din Los Angeles au ales drept cel mai bun film în limbă străină „Dolor y gloria” al lui Pedro Almodóvar (finalist „Portrait de la jeune fille en feu” al lui Céline Sciamma), iar Antonio Banderas, care interpretază rolul principal, a fost desemnat cel mai bun actor (finalist Adam Driver, pentru „Marriage Story”).</p>
      <p>Cea mai bună actriţă a fost aleasă Mary Kay Place, pentru „Diane” (finalistă Lupita Nyong’o, pentru „Us”), cea mai bună actriţă în rol secundar - Jennifer Lopez, pentru „Hustlers” (finalistă Zhao Shuzhen, pentru „The Farewell”), cel mai bun film de animaţie - „J’ai perdu mon corps” (finalist „Toy Story 4”), cel mai bun documentar - „American Factory” (finalist „Apollo 11”), cea mai bună imagine - „Portrait de la jeune fille en feu” şi „Atlantique” (Claire Mathon), cel mai bun montaj - Todd Douglas Miller, pentru „Apollo 11”, cea mai bună coloană sonoră - Dan Levy, pentru „J’ai perdu mon corps”.</p>
      <p>În ceea ce îi priveşte pe criticii din New York, miercuri, ei au ales „The Irishman” drept cel mai bun film al anului, iar Benny şi John Safdie au fost desemnaţi câştigători la categoria regie pentru „Uncut Gems”.</p>
      <figure>
        <img src="https://i0.1616.ro/media/2/2701/33647/19193315/2/irishman-unit-firstlook-1rev.jpg?width=540"/>
        <figcaption>„The Irishman”</figcaption>
      </figure>
      <p>Banderas a fost desemnat şi aici cel mai bun actor, pentru rolul din „Dolor y gloria”, Lupita Nyong’o s-a impus la categoria „cea mai bună actriţă” pentru rolul din „Us”, cel mai bun scenariu a fost desemnat „Once Upon a Time in Hollywood” al lui Quentin Tarantino, Joe Pesci a fost câştigător al categoriei „cel mai bun actor în rol secundar”, pentru interpretarea din „The Irishman”, iar Laura Dern, cea mai bună actriţă în rol secundar, pentru „Marriage Story” şi „Little Women”.</p>
      <p>„J’ai perdu mon corps”, premiat la festivalul de la Annecy de anul acesta, a fost ales şi pe coasta de Est cel mai bun film animat al anului.</p>
      <p>A coincis şi câştigătorul categoriei „cea mai bună imagine” - „Portrait de la jeune fille en feu”.</p>
      <p>Cel mai bun film de debut a fost ales „Atlantique”, de Mati Diop, „Parasite” s-a impus la categoria „film în limbă străină”, iar „Honeyland”, la „documentar”.</p>
      <p>Săptămâna trecută, National Board of Review a anunţat că a ales „The Irishman” drept cel mai bun film al anului şi pe Quentin Tarantino cel mai bun regizor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/cultura-media/american-film-institute-a-anuntat-cele-mai-bune-lungmetraje-si-seriale-ale-anului-1922404505002019120919189965"/>
      </related>
    </article>
  </body>
</html>