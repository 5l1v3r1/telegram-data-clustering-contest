<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810983/%D8%A8%DB%8C%D8%B3%D8%AA%E2%80%8C%D9%88%DB%8C%DA%A9%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%AC%D9%88%D8%A7%D9%86-%D8%AE%D9%88%D8%A7%D8%B1%D8%B2%D9%85%DB%8C-%DB%B2%DB%B4-%D8%A2%D8%B0%D8%B1%D9%85%D8%A7%D9%87-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF-%D8%AA%D9%82%D8%AF%DB%8C%D8%B1-%D8%A7%D8%B2-%DB%B1%DB%B0-%D8%B7%D8%B1%D8%AD-%D9%BE%DA%98%D9%88%D9%87%D8%B4%DB%8C"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:34:00+00:00"/>
    <meta property="og:title" content="اللهیاری در نشست خبری: بیست‌ویکمین جشنواره جوان خوارزمی ۲۴ آذرماه برگزار می‌شود / تقدیر از ۱۰ طرح پژوهشی"/>
    <meta property="og:description" content="دبیر جشنواره جوان خوارزمی از برگزاری بیست‌ویکمین دوره این جشنواره در روز یکشنبه ۲۴ آذرماه خبر داد و گفت: در بخش دانش پژوهان و فناوران از ۱۰ طرح برتر تقدیر می‌شود."/>
  </head>
  <body>
    <article>
      <h1>اللهیاری در نشست خبری: بیست‌ویکمین جشنواره جوان خوارزمی ۲۴ آذرماه برگزار می‌شود / تقدیر از ۱۰ طرح پژوهشی</h1>
      <h2>دبیر جشنواره جوان خوارزمی از برگزاری بیست‌ویکمین دوره این جشنواره در روز یکشنبه ۲۴ آذرماه خبر داد و گفت: در بخش دانش پژوهان و فناوران از ۱۰ طرح برتر تقدیر می‌شود.</h2>
      <address>
        <time datetime="2019-12-09T08:34:00+00:00">09 Dec 2019, 08:34</time>
      </address>
      <p>به گزارش خبرنگار دانشگاه خبرگزاری دانشجو، صبح امروز دوشنبه ۱۸ آذرماه ۹۸ نشست خبری بیست و یکمین جشنواره جوان خوارزمی در سازمان امور دانشجویان برگزار شد.</p>
      <p>در این نشست علیرضا اللهیاری، دبیر جشنواره جوان خوارزمی به ارائه گزارش برگزاری جشنواره پرداخت و گفت: سازمان پژوهش‌های علمی و صنعتی ایران همه ساله در مسیر تحقق ماموریت‌ها و تقویت فرهنگ پژوهش و نوآوری در بین دانش پژوهان و فناوران، جشنواره جوان خوارزمی را با اهداف شناسایی، معرفی، جذب و پرورش استعداد‌های جوان کشور در زمینه‌های مختلف علم و فناوری؛ ارج نهادن و تقدیر از پژوهشگران، نوآوران و فناوران جوان کشور؛ ترویج فرهنگ نوآوری، کاربردی کردن نتایج تحقیقات و کارآفرینی دانش بنیان در میان جوانان کشور و ... برگزار می‌کند.<br/><br/>دبیر جشنواره جوان خوارزمی با اشاره به بخش‌های مختلف رقابت در جشنواره اظهار داشت: در بخش دانش پژوهان و فناوران، طرح‌ها توسط پژوهشگران و فناوران از داخل کشور در گروه سنی زیر ۳۵ سال به دبیرخانه جشنواره ارائه می‌شود و بخش دانش آموزی شامل طرح‌های دانش آموزان دوره دوم توسطه (سال‌های دهم، یازدهم و دوازدهم) با حداکثر بیست سال سن، در شاخه‌های نظری، هنرجویان شاخه‌های فنی و حرفه‌ای و کاردانش (اعم از دولتی و غیرانتفاعی) است که از طریق اداره برنامه ریزی و امور اجرایی بخش دانش آموزی جشنواره در وزارت آموزش و پرورش به رقابت راه می‌یابند.<br/><br/>وی عنوان کرد: در بخش دانش پژوهان و فناوران انواع طرح‌ها که تکمیل شده اند و دارای نتایج ارزنده‌ای هستند در زمینه‌های پژوهش‌های بنیادی، کاربردی، توسعه ای، اختراع و نوآوری ارائه شده به جشنواره در ۱۶ گروه تخصصی علوم پایه، فناوری‌های شیمیایی، مکانیک، برق و کامپیوتر، مهندسی نرم افزار و فناوری اطلاعات، کشاورزی و منابع طبیعی، مواد متالوژی و انرژی‌های نو، عمران، مهندسی صنایع و مدیریت فناوری، زیست فناوری و علوم پایه پزشکی، محیط زیست، فناوری نانو، هوافضا، معماری و شهرسازی، مکاترونیک و هنر مورد ارزیابی قرار می‌گیرند. <br/><br/>اللهیاری افزود: در بخش دانش آموزی زمینه‌های علمی متناسب با رشته‌های تحصیلی در دوره دوم متوسطه آموزش و پرورش تعیین شده است و شامل برق و الکترونیک، کامپیوتر، مکاترونیک، مکانیک، فیزیک و نجوم، شیمی، ریاضی، عمران، علوم زیستی، کشاورزی و منابع طبیعی، زبان و ادبیات فارسی، علوم اجتماعی و روانشناسی، علوم دینی و قرآن پژوهی، هنر، معماری، نانو تکنولوژی و طرح‌های میان رشته‌ای است.<br/><br/>وی با بیان اینکه فراخوان بیست ویکمین جشنواره جوان خوارزمی از اردیبهشت ماه ۹۸ منتشر شد، افزود: ارزیابی طرح‌ها در ۱۷ گروه تخصصی و گزینش نهایی برگزیدگان آن در هیئت داوران، تا آبان ماه ادامه داشت که ۳۸۳ طرح در سامانه جشنواره دریافت و برای ارزیابی به گروه‌های تخصصی ارجاع شد. نتیجه این فعالیت چند ماهه در گروه‌های تخصصی، پیشنهاد ۱۸ طرح از سوی گروه‌های تخصصی به هیئت داوران جشنواره شد. <br/><br/>دبیر جشنواره جوان خوارزمی بیان کرد: هیئت داوران که بالاترین رکن علمی و تخصصی جشنواره است وظیفه بررسی علمی، فنی، ارزشی و رتبه بندی طرح‌های ارجاعی توسط گروه‌های تخصصی را به عهده دارد. پس از طی جلسه‌های متعدد و دفاع گروه‌های تخصصی از طرح‌های پیشنهادی، تعداد ۱۰ طرح به عنوان برگزیده نهایی بخش دانش پژوهان و فناوران بیست و یکمین جشنواره جوان خوارزمی انتخاب شد.<br/><br/>اللهیاری اعلام کرد: در جشنواره جوان خوارزمی رشته‌های علوم انسانی و پزشکی جایگاهی ندارند چرا که از دوره نوزدهم جشنواره فارابی از این جشنواره خارج شد تا بررسی طرح‌های مربوط به حوزه علوم انسانی را ارزیابی کند همچنین جشنواره رازی از دوره یازدهم جشنواره جوان خوارزمی جدا شد و به طرح‌های حوزه علوم پزشکی می‌پردازد.<br/><br/>وی عنوان کرد: از ده طرح برگزیده ۴ طرح، اختراع و نوآوری هستند که در مجامع بین‌المللی ثبت شده‌اند همچنین از این ده طرح، ۴ طرح تاکنون محصولاتش تجاری‌سازی شده است.<br/><br/>دبیر جشنواره جوان خوارزمی گفت: برگزیدگان این جشنواره ملی، در مراسمی با شکوه با حضور وزیر علوم تحقیقات و فناوری و وزیر آموزش و پرورش و برخی دیگر از مقامات عالی رتبه کشور و پوشش گسترده رسانه‌های دیداری و شنیداری و خبری، معرفی و تقدیر می‌شوند. امسال بیست و یکمین جشنواره جوان خوارزمی در روز یکشنبه ۲۴ آذر ماه ساعت ۸:۳۰ تا ۱۱ در سالن خوارزمی سازمان پژوهش‌های علمی و صنعتی ایران برگزار خواهد شد.<br/><br/>گفتنی است، جشنواره بین المللی خوارزمی رقابتی علمی است که بنیان اجرای آن از سال ۱۳۶۶ در سازمان پژوهش‌های علمی و صنعتی ایران بنا نهاده شده بود. از دوره سوم (۱۳۶۸) بخش دانش آموزی نیز به این جشنواره وارد شد و تا دوره دوازدهم طرح‌هایی به عنوان برگزیده بخش دانش آموزی مورد تقدیر قرار گرفتند. <br/><br/>لیکن از سال ۱۳۷۸ به منظور همسان سازی سطح رقابت‌ها توجه بیشتر به نوآوران و دانش پژوهان جوان، انگیزش و ترغیب جوانان برای شرکت در این رقابت علمی، جشنواره‌ای با آئین نامه و فرآیند‌های علمی و اجرایی مستقل برای جوانان شکل گرفت و آغاز به کار کرد و از آنجا که مولودی از جشنواره بین المللی خوارزمی بود همچنان نام دانشمند، ریاضی دان و منجم بزرگ ابو جعفر محمد ابن موسی خوارزمی برای آن حفظ و برای نشان دادن تفاوت سطح برگزاری ناشی از محدودیت سنی، عنوان جشنواره جوان خوارزمی برای آن برگزیده شد و عنوان، نشان، طرح تندیس، مجوز برگزاری سالانه و صدور گواهی نامه‌های مربوط به کسب رتبه در آن، متعلق به سازمان پژوهش‌های علمی و صنعتی – وزارت علوم تحقیقات و فناوری است.</p>
    </article>
  </body>
</html>