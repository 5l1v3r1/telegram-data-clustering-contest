<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/basket/ethnikes-omades-basket/789945/o-spanoulis-ethniki-ke-eok-pou-synechizi-na-ektheti-ton-pitino/"/>
    <meta property="og:site_name" content="to10.gr"/>
    <meta property="article:published_time" content="2019-12-09T08:41:22+00:00"/>
    <meta property="og:title" content="Ο Σπανούλης, η Εθνική και η ΕΟΚ που συνεχίζει να εκθέτει τον Πιτίνο"/>
    <meta property="og:description" content="Ο Βασίλης Σπανούλης αποχώρησε από την Εθνική πριν από 4,5 χρόνια και δεν πρόκειται να γυρίσει σε αυτή. Η διαρροή για τον Πιτίνο, οι δηλώσεις του αρχηγού του Ολυμπιακού μετά το Ευρωμπάσκετ του 2015 και η... ξεχασμένη ΕΟΚ."/>
  </head>
  <body>
    <article>
      <h1>Ο Σπανούλης, η Εθνική και η ΕΟΚ που συνεχίζει να εκθέτει τον Πιτίνο</h1>
      <h2>Ο Βασίλης Σπανούλης αποχώρησε από την Εθνική πριν από 4,5 χρόνια και δεν πρόκειται να γυρίσει σε αυτή. Η διαρροή για τον Πιτίνο, οι δηλώσεις του αρχηγού του Ολυμπιακού μετά το Ευρωμπάσκετ του 2015 και η... ξεχασμένη ΕΟΚ.</h2>
      <address><time datetime="2019-12-09T08:41:22+00:00">09 Dec 2019, 08:41</time> by <a rel="author">Χάρης Παπαγεωργίου</a></address>
      <p>«Νιώθω την ανάγκη να πω ότι ήρθε η ώρα να σταματήσω από την Εθνική μας ομάδα. Μεγάλωσα στην Εθνική ομάδα από 17 χρονών. Ένας κύκλος κλείνει για μένα. Πιστεύω ότι πρόσφερα αρκετά πράγματα. Μία καριέρα στην Εθνική γεμάτη από χαρές, λύπες, με τίτλους, με διακρίσεις, με μετάλλια, με επιτυχίες και αποτυχίες. Έτσι όμως είναι η καριέρα ενός αθλητή.</p>
      <p>Νομίζω πως ήρθε η ώρα για μένα, αλλά και πως είναι η κατάλληλη στιγμή ώστε να σταματήσω από την Εθνική μας ομάδα. Ήρθε η ώρα να παίξουν και τα υπόλοιπα παιδιά για εμάς στα επόμενα χρόνια ώστε να υπάρξει και συνέχεια. Διαθέτουμε ταλέντο και ποιότητα. Υπάρχει πολύ ταλέντο από πίσω. Θα είμαστε όλοι μαζί τους. Σας ευχαριστώ πολύ, αυτά, δεν θα ήθελα να πω κάτι άλλο…».</p>
      <p>
        <a href="https://www.to10.gr/podosfero/789582/sklires-ikones-asyllipto-xylo-metaxy-opadon-se-elliniko-gipedo-vid/">
          <i>Σκληρές εικόνες: Ασύλληπτο ξύλο μεταξύ οπαδών σε ελληνικό γήπεδο (vid)</i>
        </a>
      </p>
      <figure>
        <iframe src="https://www.youtube.com/embed/zbGH1hWh0x0" width="640" height="360" data-service="Youtube" scrolling="no"/>
      </figure>
      <p>Με αυτές τις δηλώσεις στις 17 Σεπτεμβρίου 2015 ο Βασίλης Σπανούλης έβαζε τέλος σε μια υπέροχη καριέρα με την Εθνική ομάδα. Λίγο μετά το τέλος ενός αγώνα με τη Λετονία, για το Ευρωμπάσκετ του 2015, εμφανώς συγκινημένος ο αρχηγός του Ολυμπιακού έριχνε τους τίτλους τέλους. Οριστικά και αμετάκλητα. Χωρίς να μπει ποτέ ξανά σε δεύτερες σκέψεις. Χωρίς να σκεφτεί ποτέ ξανά την επιστροφή του, έκανε χώρο για τους νεότερους, βρήκε χρόνο τα καλοκαίρι για την οικογένειά του, για τις αποθεραπείες του.</p>
      <p>Σήμερα, περίπου 4,5 χρόνια αργότερα, η διαρροή περί θέλησης του Ρικ Πιτίνο να επαναφέρει τον Σπανούλη στην Εθνική ομάδα έρχεται να… ταράξει τα νερά. Και να γεννήσει ερωτήματα.</p>
      <ul>
        <li>Θα μπορούσε ο Σπανούλης να επιστρέψει στην Εθνική;</li>
        <li>Θα το σκεφτεί σοβαρά αν του γίνει μια τέτοια πρόταση από τον Ρικ Πιτίνο;</li>
      </ul>
      <p>Οι απαντήσεις, όσο και να μη μοιάζουν ιδιαίτερα απλές, φαντάζουν ως τέτοιες. Όχι, ο Βασίλης Σπανούλης δεν πρόκειται να γυρίσει και να αγωνιστεί ξανά με την Εθνική ομάδα. Όχι γιατί δεν αγαπάει την Εθνική ομάδα. Λάτρεψε τα όσα έζησε με το εθνόσημο, έγινε ηγέτης της, κατέκτησε την κορυφή της Ευρώπης και ήταν μέλος της ομάδας που κέρδισε την Dream Team. Οι στιγμές που έχει ζήσει είναι ανεπανάληπτες.</p>
      <p>Αλλά πλέον, στα 38 του χρόνια, δεν είναι από εκείνους που αλλάζουν άποψη. Και δεν έχει και λόγο να το κάνει. Οι σεζόν είναι απαιτητικές, τα παιχνίδια στην Ευρωλίγκα είναι πια και περισσότερα και πιο δύσκολα απ’ ότι ήταν στις αρχές και στα μέσα της δεκαετίας, ο Σπανούλης έτσι κι αλλιώς χρειάζεται ειδική διαχείριση. Για να είναι σε υψηλό επίπεδο τον χειμώνα, πρέπει τα καλοκαίρια του να τα αφιερώνει στην αποθεραπεία του. Στη ξεκούρασή του. Στις προσωπικές/οικογενειακές του στιγμές, που του λείπουν όλο τον χειμώνα.</p>
      <p>Το έχει δηλώσει πως τον ενδιαφέρουν περισσότερο πλέον οι στιγμές με την οικογένειά του. Είναι προσηλωμένος στους προσωπικούς του στόχους και σε αυτούς του Ολυμπιακού. Άλλωστε, η κλεψύδρα πλέον αδειάζει και ο χρόνος που θα τον βλέπουμε στα γήπεδα μειώνεται. Η Εθνική έχει ανάγκη από ένα νέο ξεκίνημα, ο Ρικ Πιτίνο προσελήφθη για να φέρει νέο αέρα στο αντιπροσωπευτικό μας συγκρότημα και οφείλει να κοιτάξει τις επιλογές που είναι διαθέσιμες και όχι εκείνες που γνωρίζουν όλοι πως δεν θα έχουν ευτυχή κατάληξη.</p>
      <p>Ακόμα και αν ο Αμερικανός κάνει την κρούση στον Σπανούλη, είναι απίθανο να βρει ανταπόκριση. Ο αρχηγός του Ολυμπιακού είναι από τους ανθρώπους που μιλάνε μία φορά και ποτέ στον λόγο του δεν έχει κάνει πισωγύρισμα.</p>
      <p>Και κάτι τελευταίο: η ΕΟΚ εξακολουθεί να αφήνει έκθετο τον Ρικ Πιτίνο σε πολλά πράγματα. Το έκανε με την επιστολή των τριών παικτών του Ολυμπιακού, το έκανε με τις δηλώσεις του Βασιλακόπουλου πως ο Πιτίνο δε θα δουλέψει σε σύλλογο, το κάνει και τώρα με την ιστορία γύρω από τον Βασίλη Σπανούλη.</p>
      <p>Η ΕΟΚ πάει να… κάψει το χαρτί του Πιτίνο, πριν καλά – καλά το παίξει. Δεν προστατεύει τον προπονητή, δεν τον συμβουλεύει, δεν κάνει το παραμικρό για να κρατήσει… στεγανά. Σαν να μην υπάρχει ο παραμικρός σφυγμός σε μια ομοσπονδία παρωχημένη και ξεχασμένη σε άλλες εποχές.</p>
      <p>
        <b>
          <a href="https://www.to10.gr/basket/ethnikes-omades-basket/789945/o-spanoulis-ethniki-ke-eok-pou-synechizi-na-ektheti-ton-pitino/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>