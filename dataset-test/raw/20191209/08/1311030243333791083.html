<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1628446/%E2%80%98%E0%A6%A6%E0%A7%81%E0%A6%A6%E0%A6%95-%E0%A6%9A%E0%A7%87%E0%A7%9F%E0%A6%BE%E0%A6%B0%E0%A6%AE%E0%A7%8D%E0%A6%AF%E0%A6%BE%E0%A6%A8-%E0%A6%93-%E0%A6%B8%E0%A6%BE%E0%A6%82%E0%A6%B8%E0%A6%A6%E0%A6%A6%E0%A7%87%E0%A6%B0-%E0%A6%AE%E0%A6%A7%E0%A7%8D%E0%A6%AF%E0%A7%87-%E0%A6%AC%E0%A6%BE%E0%A6%97%E0%A7%8D%E2%80%8C%E0%A6%AC%E0%A6%BF%E0%A6%A4%E0%A6%A3%E0%A7%8D%E0%A6%A1%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T08:23:00+00:00"/>
    <meta property="og:title" content="‘দুদক চেয়ারম্যান ও সাংসদদের মধ্যে বাগ্‌বিতণ্ডা শুরু হচ্ছে’"/>
    <meta property="og:description" content="বাংলাদেশের সবক্ষেত্রে দুর্নীতি হচ্ছে এবং দুদক চেয়ারম্যান ও সাংসদের মধ্যে বাগ্‌বিতণ্ডা হচ্ছে। অর্থনীতি এখন শূন্যের কোঠায়।"/>
  </head>
  <body>
    <article>
      <h1>‘দুদক চেয়ারম্যান ও সাংসদদের মধ্যে বাগ্‌বিতণ্ডা শুরু হচ্ছে’</h1>
      <address><time datetime="2019-12-09T08:23:00+00:00">09 Dec 2019, 08:23</time> by <a rel="author">নিজস্ব প্রতিবেদক, ঢাকা</a></address>
      <p>দেশের সব ক্ষেত্রেই এখন দুর্নীতি হচ্ছে বলে উল্লেখ করে বিএনপি মহাসচিব মির্জা ফখরুল ইসলাম আলমগীর বলেছেন, দুর্নীতি এমন পর্যায়ে গেছে যে দুদক চেয়ারম্যান ও সাংসদের মধ্যে বাগ্‌বিতণ্ডা শুরু হচ্ছে। অর্থনীতি এখন প্রায় শূন্যের কোঠায়।</p>
      <p>আজ সোমবার সকালে রাজধানীর শেরেবাংলা নগরে জাতীয়তাবাদী সামাজিক-সাংস্কৃতিক সংগঠন-জাসাসের নতুন কমিটির নেতাদের নিয়ে জিয়াউর রহমানের সমাধিতে শ্রদ্ধা নিবেদনের পর বিএনপি নেতা এসব কথা বলেন।</p>
      <p>মির্জা ফখরুল বলেন, ‘বাংলাদেশে দুর্নীতি সর্বগ্রাসী রূপ নিয়েছে। শুধুমাত্র আর্থিক দুর্নীতি নয়, সামাজিক ও রাজনৈতিক দুর্নীতি এখন সবচেয়ে বড় দুর্নীতির মধ্যে একটি। আমাদের দেশে সর্বক্ষেত্রেই দুর্নীতি শুরু হয়েছে। আজকে আর্থিক দুর্নীতি এমন একটা পর্যায়ে গেছে যে, দুদক চেয়ারম্যান ও সংসদ সদস্যদের মধ্যে বাগ্‌বিতণ্ডা শুরু হচ্ছে।’</p>
      <p>অর্থনীতিকে দুর্নীতির মাধ্যমে প্রায় ধ্বংস করে ফেলা হয়েছে জানিয়ে বিএনপি মহাসচিব বলেন, শেয়ার বাজার, ব্যাংক কেলেঙ্কারি, বিদ্যুতের কুইক রেন্টাল পাওয়ার প্ল্যান্ট, মেগা প্রকল্পের নামে মেগা দুর্নীতি—এই বিষয়গুলো এমন একটা জায়গায় পৌঁছেছে যে এখন বাংলাদেশের অর্থনীতি প্রায় শূন্যের কোঠায় পৌঁছে গেছে।</p>
      <p>মির্জা ফখরুল অভিযোগ করেন, শুদ্ধি অভিযানের নামে শুধু ছোট-খাটো যারা দুর্নীতির সঙ্গে জড়িত তাদের গ্রেপ্তার করা হচ্ছে। বড় দুর্নীতিবাজদের বিরুদ্ধে কোনো ব্যবস্থা নেওয়া হচ্ছে না। তিনি বলেন, দুর্নীতির মধ্য দিয়ে নির্বাচন প্রক্রিয়াকে ধ্বংস করে দিয়ে বর্তমান সরকার জোর করে ক্ষমতা দখল করে আছে।</p>
      <p>বিএনপি মহাসচিব বলেন, আওয়ামী লীগের এখন জনগণের কাছে যাওয়া উচিত। আওয়ামী লীগ যদি নিজেদের জনপ্রিয় রাজনৈতিক দল বলে মনে করে তাহলে একাদশ জাতীয় সংসদ নির্বাচনের ফলাফলকে বাতিল করে একটা নিরপেক্ষ সরকারের অধীনে নির্বাচন দিতে পারে।</p>
      <p>সমাধিতে শ্রদ্ধা নিবেদনে আরও উপস্থিত ছিলেন জাসাসের সভাপতি মামুন আহমেদ, সাধারণ সম্পাদক হেলাল খান প্রমুখ।</p>
    </article>
  </body>
</html>