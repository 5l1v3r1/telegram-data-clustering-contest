<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/jonas-thente-ni-maste-ta-det-lugnt-i-trafiken-forfattare/"/>
    <meta property="og:site_name" content="DN.SE"/>
    <meta property="article:published_time" content="2019-12-09T08:01:07+00:00"/>
    <meta property="og:title" content="Jonas Thente: Ni måste ta det lugnt i trafiken, författare"/>
    <meta property="og:description" content="Jonas Thente om hur många författare som omkommit i bilolyckor."/>
  </head>
  <body>
    <article>
      <h1><a href="https://www.dn.se/av/jonas-thente/">Jonas Thente:</a> Ni måste ta det lugnt i trafiken, författare</h1>
      <address><time datetime="2019-12-09T08:01:07+00:00">09 Dec 2019, 08:01</time> by <a rel="author" href="https://www.dn.se/av/jonas-thente/" target="_blank">Jonas Thente</a></address>
      <p>
        <b>Jonas Thente om hur många författare som omkommit i bilolyckor.</b>
      </p>
      <p>En av förra veckans mest omtalade böcker är den italienske författaren Giovanni Catellis bok ”Camus deve morire” (2013) som kommit i engelsk översättning och hävdar att den franske existentialisten och Nobelpristagaren i litteratur Albert Camus död i en bilolycka 1960 i själva verket orkestrerades av KGB. </p>
      <p>Camus hade skrivit kritiskt om Sovjetunionen, nämligen. Detta får mig att grubbla över hur många författare som omkommit i bilolyckor, och på nätet hittar jag flera andra som vädrar samma känsla av ödesmättnad när det kommer an på författare och bilkörning. </p>
      <p><b>Någon har räknat ihop 14 stycken</b>, bland andra W G Sebald, Margaret Mitchell, Nathanael West och T E Lawrence. Då har han inte räknat med Roland Barthes, som i och för sig blev påkörd av en tvättbil snarare än själv kraschade, eller Stig Dagerman, som i och för sig använde bilen på ett mer stillastående sätt. Men ändå: ta det lugnt i trafiken, författare, och använd backspegeln.</p>
    </article>
  </body>
</html>