<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.inn.co.il/News/News.aspx/420590"/>
    <meta property="og:site_name" content="ערוץ 7"/>
    <meta property="article:published_time" content="2019-12-09T08:53:00+00:00"/>
    <meta property="og:title" content="ארבעה חשודים בירי נעצרו בנצרת"/>
    <meta property="og:description" content="בחיפוש בנתיב בריחתם של שניים מהחשודים נתפס אקדח טעון שהונח על הדשא, ושקית ובה סמים מסוג מריחואנה במשקל כולל של 170 גרם."/>
  </head>
  <body>
    <article>
      <h1>ארבעה חשודים בירי נעצרו בנצרת</h1>
      <address><time datetime="2019-12-09T08:53:00+00:00">09 Dec 2019, 08:53</time> by <a rel="author">ערוץ 7</a></address>
      <p>המשטרה עצרה במוצאי השבת האחרונה ארבעה צעירים תושבי נצרת, בתחילת שנות העשרים לחייהם, בחשד לביצוע עבירות של ירי והחזקת אקדח.</p>
      <p>המצוד אחר החשודים נפתח לאחר שבמשטרה התקבלה הודעה על ירי לעבר בית בשכונת הורדים בעיר בשבת בשעות הצהריים. השוטרים שהוזעקו למקום אספו ממצאים ופתחו בחקירה.</p>
      <p>במהלך החקירה חשדו החוקרים כי הרקע למעשה הוא סכסוך קודם עם בני משפחה אחרת ושמם של מספר חשודים עלה. כבר במוצאי שבת פשטו כוחות משטרה על מתחם ביתם של החשודים, כולם קרובי משפחה, מיקמו מארבים בנתיבי בריחה אפשריים והחלו בחיפושים אחר החשודים והנשק.</p>
      <p>בעוד כוחות המשטרה עסוקים בחיפושים במתחם, הבחינו השוטרים בשני צעירים שמנסים להימלט ויוצאים מהבית, אך הם נלכדו על ידי כח אחד המארבים והשניים נעצרו.</p>
      <p>בהמשך בחיפוש בנתיב הבריחה בחצר הבית של החשודים נתפס אקדח טעון מונח על הדשא ושקית ובה סמים מסוג מריחואנה במשקל כולל של 170 גרם.</p>
      <p>בנוסף לשני החשודים שנמלטו ונעצרו, נעצרו עוד שני חשודים. כולם הובאו אתמול (ראשון) בשעות הבוקר לבית משפט השלום בנצרת, ובהתאם לבקשת המשטרה בית המשפט הורה על הארכת מעצרם עד ליום רביעי.</p>
    </article>
  </body>
</html>