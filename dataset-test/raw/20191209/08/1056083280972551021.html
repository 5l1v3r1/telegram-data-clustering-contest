<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813202/%D8%AA%D8%A7%D8%AB%DB%8C%D8%B1-%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D8%AD%D9%85%D8%A7%DB%8C%D8%AA-%D8%A7%DB%8C%D8%B1%D8%A7%D9%86-%D8%A7%D8%B2-%D9%BE%D9%86%D8%A7%D9%87%D9%86%D8%AF%DA%AF%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:30:03+00:00"/>
    <meta property="og:title" content="تاثیر تحریم‌های آمریکا بر حمایت ایران از پناهندگان"/>
    <meta property="og:description" content="مشاور وزیر کشور و و مسئول هماهنگی امور روابط  عمومی و اطلاع رسانی به تحصیل حدود ۴۸۰ هزار دانش آموز پناهنده و اتباع فاقد مدرک، صدور مدارک شناسایی در قالب طرح‌های متعدد آمایش اشاره کرد و گفت: پوشش رایگان ۹۲ هزار نفر از پناهندگان آسیب پذیر با حمایت کمیساریا، بهره مندی از خدمات بهداشتی و درمانی ویژه بیماران خاص، تحصیل ۱۶ هزار و ۵۰۰ دانشجو در دانشگاه‌ها، ارائه تسهیلات و پروانه موقت برای اشتغال قانونی پناهندگان و تصویب نهائی لایحه «اصلاح قانون تعیین تکلیف تابعیت فرزندان حاصل از ازدواج زنان ایرانی با مردان خارجی» را بخش‌هایی از خدمات ایران به پناهدگان نام برد."/>
  </head>
  <body>
    <article>
      <h1>تاثیر تحریم‌های آمریکا بر حمایت ایران از پناهندگان</h1>
      <address><time datetime="2019-12-09T08:30:03+00:00">09 Dec 2019, 08:30</time> by <a rel="author">پریشاد احمدی</a></address>
      <p>مشاور وزیر کشور و و مسئول هماهنگی امور روابط  عمومی و اطلاع رسانی به تحصیل حدود ۴۸۰ هزار دانش آموز پناهنده و اتباع فاقد مدرک، صدور مدارک شناسایی در قالب طرح‌های متعدد آمایش اشاره کرد و گفت: پوشش رایگان ۹۲ هزار نفر از پناهندگان آسیب پذیر با حمایت کمیساریا، بهره مندی از خدمات بهداشتی و درمانی ویژه بیماران خاص، تحصیل ۱۶ هزار و ۵۰۰ دانشجو در دانشگاه‌ها، ارائه تسهیلات و پروانه موقت برای اشتغال قانونی پناهندگان و تصویب نهائی لایحه «اصلاح قانون تعیین تکلیف تابعیت فرزندان حاصل از ازدواج زنان ایرانی با مردان خارجی» را بخش‌هایی از خدمات ایران به پناهدگان نام برد.</p>
      <p>به گزارش ایسنا، حسن انصاری با بیان اینکه ایران قریب به ۴ دهه، میزبانی گروه‌های کثیر و بلکه عظیمی از پناهندگان را بر عهده دارد، افزود: ایران با هزینه‌های بسیار و با به اشتراک گذاشتن بخش قابل توجهی از ظرفیت‌های اقتصادی و اجتماعی کشور، حتی فراتر از مسئولیت‌های خود این امر را محقق ساخته است. </p>
      <p>وی با بیان اینکه ایران به این ترتیب از گسیل انبوه مهاجران به مرزهای اروپا جلوگیری کرده و علیرغم فقدان کمک‌های کافی از سوی جامعه بین المللی، سهم بزرگی را در مهار معضل پناهندگی در سطح جهان ایفا کرده است، اظهار کرد: اما آیا می توان اذعان کرد که تصویر برساخته رسانه‌ها از این جد و جهد، واقعیت و یا حتی شبهه‌ای از واقعیت را در دسترس افکار عمومی در جهان و حتی در داخل ایران قرار داده باشد؟ و در مقابل، آیا جز این است که کوچکترین زمینه‌ای از یک رویداد ولو ادعا شده در تعامل بین احدی از آحاد جامعه ایرانی که طبعاً از طبایع و سلایق گوناگون‌اند، با احدی از جامعه چندین میلیونی مهاجرین، در زنجیره‌ای از جریان‌سازیهای ضد رسانه‌ای و البته در غیاب نقش آفرینی ژورنالیسم مسئولانه، افکار عمومی را آماج القائات و تصویر سازیهای وارونه خود می سازد؟ و از این رهگذر سیکل معیوب کنشها و واکنشهای مخرب بعدی را بستر سازی می کند؟.</p>
      <p>مشاور وزیر کشور در ادامه به گزارش وزیر کشور اشاره کرد و گفت: براساس این گزارش علیرغم تحریم‌های غیر قانونی و ظالمانه آمریکا، جمهوری اسلامی ایران تاکنون به ارائه خدمات خود به پناهندگان، همچون ایرانیان ادامه داده است.</p>
      <p>انصاری با اشاره به تحصیل حدود ۴۸۰ هزار دانش آموز پناهنده و اتباع فاقد مدرک، صدور مدارک شناسایی در قالب طرح‌های متعدد آمایش، امکان اخذ گواهینامه رانندگی، دسترسی عادلانه به محاکم قضایی، واکسیناسیون و ارائه خدمات بهداشتی اولیه و مراقبتهای مادر و کودک، پوشش بیمه سلامت برای کلیه پناهندگان، اظهار کرد: پوشش رایگان ۹۲ هزار نفر از پناهندگان آسیب پذیر با حمایت کمیساریا، بهره‌مندی از خدمات بهداشتی و درمانی ویژه بیماران خاص، تحصیل ۱۶ هزار و ۵۰۰ دانشجو در دانشگاه‌ها، ارائه تسهیلات و پروانه موقت برای اشتغال قانونی پناهندگان و موضوع بسیار مهم تصویب نهائی لایحه «اصلاح قانون تعیین تکلیف تابعیت فرزندان حاصل از ازدواج زنان ایرانی با مردان خارجی» بخش دیگری از خدمات ایران به پناهدگان است.</p>
      <p>مسئول هماهنگی امور روابط عمومی و اطلاع رسانی وزیر کشور افزود: خاضعانه، از همراهان و همکاران در رسانه‌ها، اجازه می گیرم و پرسش می کنم که آیا توفیق مؤثری در انعکاس این حجم از اقدامات در افکار عمومی خارج و حتی در داخل ایران، به نحوی که تصویری ولو نزدیک به واقعیت را پیش روی مخاطب قرار دهد، حاصل شده است؟ روزنامه نگاری غیر مسئولانه در امر پناهندگان، می‌تواند شریک و حداقل توجیه کننده آن باشد که منجر نشدن به حمایت‌های فزاینده از پناهندگان، به یک راه حل پایدار برای بازگشت داوطلبانه پناهندگان است. </p>
      <p>وی با اشاره به اینکه بخشی از این عدم توفیق که از رهگذر حمایتهای غیرواقع بینانه فراهم شده است، محصول مطالبات رسانه‌ای غیر هوشمند و به تعبیری که بر آن اصرار دارم، غیر مسئولانه است گفت: در مقابل، رقم بسیار اندک بازگشت داوطلبانه پناهندگان از ایران به افغانستان از جمله در سال های اخیر، می توانست و می تواند موضوع کنکاش و بررسی رسانه‌های دغدغه مند قرار گیرد یا آنکه نسبت اعطای کمک های ناچیز مالی به متقاضیان و انگیزه آنان برای بازگشت، می تواند، به عنوان موضوع و مسئله رسانه‌ای تعریف شده و جستجوی راه حل یا حداقل روشنگری نسبت به صورت مسأله ای از این دست، از رسالتهای روزنامه نگاری مسئولانه در این عرصه، بشمار آید.</p>
      <p>انصاری افزود: همچنین ضرورت تمرکز برنامه ها و پروژه های جهات مختلف غیر ایرانی بر بازگشت داوطلبانه پناهندگان از ایران، از این ظرفیت برخوردار است که با جدیت از سوی خبرنگاران مسئول و واقع بین در خارج از ایران و حتی در داخل ایران، دنبال شده و در جهت حل مسئله و یا حداقل توازن افکار عمومی داخل کشور در خصوص آن بیانجامد.</p>
      <p>انصاری در ادامه با تاکید بر اینکه  مایلم برادرانه و بسیار متواضعانه، از همکاران رسانه‌ها، درخواست کنم، گزارشهای تولیدی خود را برای آگاهی افکار عمومی در جهان و ایران نسبت به قوانین ایران در جهت حمایت از شهروندان و پناهندگان و دشواری بی تابعیتی در ایران، فهرست کنند، گفت: مشخصاً سوال می‌کنم که کدام گزارشهای ما، کسب تابعیت ایرانی حدود ۱۲ هزار نفر از فرزندان حاصل از ازدواج زنان ایرانی با اتباع خارجی را طی ۱۰ سال گذشته به نحو مؤثری، منعکس کرده است؟.</p>
      <p>مشاور وزیر کشور افزود: از زاویه‌ای دیگر، در حالی که اقدامات یکجانبه غیر انسانی آمریکا علیه ایران، حتی شرایط زندگی و حوزه‌های آموزش، سلامت و معیشت پناهندگان و ظرفیت‌های جمهوری اسلامی ایران برای حمایت از پناهندگان را به صورت قابل توجهی متأثر کرده است. برنامه سازی رسانه‌ای در عرصه مهاجرین البته از منظر روزنامه نگاری مسئولانه است که می تواند، زمینه محکومیت این اقدامات ظالمانه و پاسخگو کردن قدرت‌های پدیدآورنده آن را فراهم کند.</p>
      <p>انتهای پیام</p>
    </article>
  </body>
</html>