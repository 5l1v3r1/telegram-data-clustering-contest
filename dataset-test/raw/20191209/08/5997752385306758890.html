<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/svet/vulkan-na-novom-zelandu-jos-aktivan-petoro-poginulo-strahuje-se-da-je-broj-zrtava-veci-(video)_1074231.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T08:35:00+00:00"/>
    <meta property="og:title" content="Вулкан на Новом Зеланду још активан, петоро погинуло, страхује се да је број жртава већи (ВИДЕО)"/>
    <meta property="og:description" content="Најмање пет особа је погинуло, а више их је повређено и нестало у ерупцији вулкана на новозеландском Белом острву, саопштили су званичници. Полиција Новог Зеланда саопштила је да страхује да нема више..."/>
  </head>
  <body>
    <article>
      <h1>Вулкан на Новом Зеланду још активан, петоро погинуло, страхује се да је број жртава већи (ВИДЕО)</h1>
      <h2>ВЕЛИНГТОН - Најмање пет особа је погинуло, а више их је повређено и нестало у ерупцији вулкана на новозеландском Белом острву, саопштили су званичници. Полиција Новог Зеланда саопштила је да страхује да нема више преживелих после ерупције вулкана на острву. </h2>
      <address>
        <time datetime="2019-12-09T08:35:00+00:00">09 Dec 2019, 08:35</time>
      </address>
      <p>Како се наводи, страхује се да ће бити више жртава јер спасилачке службе не могу да да стигну до Белог острва из безбедносних разлога. Вулкан и даље избацује пепео хиљаду метара у ваздух, преноси Ројтерс.</p>
      <figure>
        <img src="http://www.rtv.rs/sr_ci/svet/slike/2019/12/09/novi-zeland-vulkan-erupcija.jpg"/>
        <figcaption>(George Novak/New Zealand Herald via AP)</figcaption>
      </figure>
      <p>Претпоставља се да је око 50 људи, Новозеланђана и страних туриста, било у близини кратера неколико минута пре ерупције. Евакуисано је 23 људи пре него што је острво проглашено несигурним, али се страхује да су остали и даље тамо заробљени.</p>
      <p>Нисмо сигурни у њихов број нити у каквом су стању", рекао је заменик комесара полиције Џон Тимс , додајући да је немогуће да се приступи острву.</p>
      <p>Хитна помоћ је саопштила да је око 20 људи повређено, а неколико особа је због опекотима довезено у најближи град на копну.</p>
      <p>Око вулкана је успостављена зона у којој није дозвољено летење.</p>
      <figure>
        <img src="http://www.rtv.rs/sr_ci/svet/slike/2019/12/09/novi-zeland-vulkan-povredjeni.jpg"/>
        <figcaption>(George Novak/New Zealand Herald via AP)</figcaption>
      </figure>
      <p>Новозеландске власти су издале национално упозорење због умерене вулканске ерупције, док је опасност проглашена у непосредној близини вулкана.</p>
      <p>Бело острво је активни вулкан који се налази 48 километара од источне обале Северног острва Новог Зеланда.</p>
      <p><b>Туристи били у близини пре ерупције</b> </p>
      <p>Снимци вебкамера на вулкану на новозеландском Белом на Вајт ајленду, показује да је најмање једна група од десетак туриста била унутар кратера неколико тренутака пре него што је вулкан еруптирао и засуо околину великим облаком прашине.</p>
      <p>Једна камера снимила је у 2:00 групу људи тачно на ивици обода. Десет минута касније, група се удаљила од обода пратећи уобичајену стазу преко кратера. Само минут касније у 2:11 дошло је до ерупције увлкана.</p>
      <p>Ројтерс пише да није познато да ли су туристи потом побегли или су наставили туру несвесни претеће опасности. Следећи снимак камере објављен је у 2:20 и показује део хардвера, као да је камера пала или је оштећена.</p>
      <p>Камера са дна кратера приказује црн снимак, са западне камере види се црн и сив дим. Камере су у власништву Новозеландске геолошке агенције ГеоНет. Четири камере на различитим тачкама снимају и постављају слике вулкана онлајн на сваких 10 минута.</p>
      <p>Острво Вајт ајленд је ненасељено али је вулкан честа дестинација туриста који долазе на један дан. Најмање пет особа је погинуло, а више их је повређено и нестало у ерупцији вулкана.</p>
      <p>
        <b>После ерупције вулкана, још осам несталих</b>
      </p>
      <p>Власти Новог Зеланда су саопштиле да се осам особа још воде као нестале након неочекиване ерупције вулкана.</p>
      <p>Премијерка Џасинда Ардерн рекла је новинарима у Вакатанеу, градићу у близини вулканског Белог острва, да је већи број људи који се налази у болници у критичном стању, пренео је Ројтерс.</p>
      <p>Према њеним речима, међу повређенима су Новозеланђани и туристи из Аустралије, САД, Велике Британије, Кине и Малезије.</p>
      <p>Портпаролка полиције је изјавила да се 31 особа налази у болници и потврдила да је пет особа погинуло.</p>
      <figure>
        <iframe src="https://www.youtube.com/embed/bzTJAsvA1fE" width="560" height="314" data-service="Youtube" scrolling="no"/>
      </figure>
    </article>
  </body>
</html>