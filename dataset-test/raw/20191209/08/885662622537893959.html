<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/126764/krisimi-imera-gia-tin-praxia-bank-poia-einai-ta-senaria"/>
    <meta property="og:site_name" content="Insider"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Κρίσιμη ημέρα για την Praxia Bank – Ποια είναι τα σενάρια"/>
    <meta property="og:description" content="Τα λειτουργικά έξοδα της Praxia ξεπερνούν τα 5 εκατ. ευρώ μηνιαίως, γεγονός που την καθιστά απαγορευτικό «βαρίδι» τόσο για μια Fintech όσο και για μια συστημική τράπεζα."/>
  </head>
  <body>
    <article>
      <h1>Κρίσιμη ημέρα για την Praxia Bank – Ποια είναι τα σενάρια</h1>
      <h2>Τα λειτουργικά έξοδα της Praxia ξεπερνούν τα 5 εκατ. ευρώ μηνιαίως, γεγονός που την καθιστά απαγορευτικό «βαρίδι» τόσο για μια Fintech όσο και για μια συστημική τράπεζα.</h2>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author">Βάσω Αγγελέτου</a></address>
      <p>Κρίσιμες εξελίξεις επιφυλάσσει η σημερινή ημέρα για την <b>Praxia Bank</b>, την πρώτη ψηφιακή τράπεζα που συστάθηκε στη χώρα μας -αλλά δεν ποτέ δεν σήκωσε πραγματικά «αυλαία».</p>
      <p>Εντός της ημέρας λήγει η προθεσμία υποβολής μη δεσμευτικών προσφορών για τους υποψήφιους επενδυτές που θα αποτελέσουν τη διάδοχη κατάσταση του Bob Diamond -του μεγαλοεπενδυτή της <b>Atlas Merchant Capital</b> που αρνείται να επενδύσει περισσότερα χρήματα στο αμφίβολο εγχείρημα της ελληνικής challenger bank. Μερικά από τα funds που ακούγονται είναι το <b>Chenavari</b>, ενώ ασφαλείς πληροφορίες θέλουν και τη Viva Wallet μεταξύ των ενδιαφερομένων αγοραστών.</p>
      <p>Σύμφωνα με πληροφορίες, μάλιστα, ο <b>Χάρης Καρώνης </b>έχει κάνει τακτές επισκέψεις τελευταία στα κεντρικά της τράπεζας στο Μαρούσι προκειμένου να «ξεψαχνίσει» τα οικονομικά της μεγέθη και, κυρίως, τα «τσουχτερά» λειτουργικά της έξοδα. Το εύλογο ερώτημα που τίθεται είναι κατά πόσο έχει νόημα για έναν εδραιωμένο παίκτη της αγοράς -όχι μόνο της ελληνικής, αλλά και της ευρωπαϊκής- να επενδύσει αρκετά εκατομμύρια ευρώ σε μια τράπεζα που δεν έχει κάνει ακόμη launch, το οποίο πρακτικά σημαίνει ότι δεν έχει πελατεία.</p>
      <h3>Τα λειτουργικά κέρδη ξεπερνούν τα 5 εκατ. ευρώ μηνιαίως</h3>
      <p>Τα λειτουργικά έξοδα της Praxia εκτιμάται ότι ξεπερνούν τα 5 εκατ. ευρώ μηνιαίως, γεγονός που την καθιστά απαγορευτικό «βαρίδι», όχι μόνο για ένα ίδρυμα ηλεκτρονικού χρήματος όπως η Viva Wallet, αλλά και για μια συστημική τράπεζα όπως η Εθνική -ή πολύ περισσότερο για μια μικρότερη όπως η <b>Attica Bank</b>. Στο επιχείρημα ότι η Viva θα εξασφαλίσει με αυτόν τον τρόπο την τραπεζική άδεια, αρμόδιες πηγές αναφέρουν ότι για έναν εποπτευόμενο οργανισμό η διαδικασία έκδοσης τραπεζικής άδειας δεν θα διαρκούσε παρά λίγους μήνες -συνεπώς και αυτό το επιχείρημα μοιάζει μάλλον αβάσιμο.</p>
      <p>Στην αναζήτηση της προστιθέμενης αξίας που θα προσδώσει η Praxia στον ενδεχόμενο αγοραστή της, τίθενται ερωτηματικά και για το κατά πόσο ενσωματώνει πράγματι τεχνολογική καινοτομία. Το νόημα της σύστασης μιας challenger bank είναι η ευέλικτη δομή μιας Fintech και τα προηγμένα συστήματα τεχνολογίας που θα της επιτρέψουν να προσφέρει στους πελάτες της μια πραγματική end-to-end ψηφιακή εμπειρία χωρίς το υψηλό λειτουργικό κόστος των παραδοσιακών τραπεζών. Πηγές με γνώσεις των διαδικασιών, πάντως, εγείρουν ερωτηματικά ως προς το θέμα αυτό, υποστηρίζοντας ότι η Praxia αναγκάστηκε να «πατήσει» σε legacy συστήματα -ίσως και επειδή εποπτικά το περιβάλλον στη χώρα μας δεν ήταν αρκετά ώριμο για κάτι πιο καινοτόμο.</p>
      <p>Το μόνο σίγουρο, πάντως, είναι ότι τόσο η κυβέρνηση όσο και οι εποπτικές αρχές θα επιδιώξουν μια βιώσιμη λύση για την Praxia που δεν θα επιτρέψει τυχόν αποσταθεροποίηση του ευάλωτου τραπεζικού συστήματος της χώρας. Προς αυτή την κατεύθυνση, εξετάζεται και η απορρόφησή της από την <b>Εθνική Τράπεζα</b> -η οποία βέβαια συχνά πυκνά ακούγεται ότι θα παίξει τον ρόλο του «λευκού ιππότη» αλλά σπάνια τα σενάρια αυτά επιβεβαιώνονται.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/126803/stoyrnaras-blockchain-mporei-na-meiosei-kostos-ton-synallagon"/>
        <a href="https://www.insider.gr/epiheiriseis/trapezes/126795/bloomberg-o-iraklis-den-mporei-na-lysei-ola-ta-problimata-ton"/>
        <a href="https://www.insider.gr/epiheiriseis/trapezes/126740/ta-midenika-epitokia-tromazoyn-toys-katathetes"/>
      </related>
    </article>
  </body>
</html>