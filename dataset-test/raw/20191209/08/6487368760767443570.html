<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/szules-utani-depresszio-vagy-levertseg/"/>
    <meta property="og:site_name" content="FEMINA"/>
    <meta property="article:published_time" content="2019-12-09T08:05:00+00:00"/>
    <meta property="og:title" content="Mi a különbség a szülés utáni depresszió és a normális levertség közt? A pszichológus segít felismerni"/>
    <meta property="og:description" content="Nem mindig könnyű különbséget tenni egyszerű levertség és szülés utáni depresszió között."/>
  </head>
  <body>
    <article>
      <h1>Mi a különbség a szülés utáni depresszió és a normális levertség közt? A pszichológus segít felismerni</h1>
      <h2>Nem mindig könnyű különbséget tenni egyszerű levertség és szülés utáni depresszió között.</h2>
      <address><time datetime="2019-12-09T08:05:00+00:00">09 Dec 2019, 08:05</time> by <a rel="author">Kovács Gabriella</a></address>
      <p>Bár rengeteg anyánál jelentkezik a szülés utáni depresszió, felismerése, azonosítása azonban mégsem mindig könnyű. Gyakran az érintett kismamákban sem tudatosul, hogy miért érzik rosszul magukat, a környezet pedig olykor egyszerű kimerültségként azonosítja a dolgot. </p>
      <p>Mindeközben a kismamáknak nagy szükségük van a hozzátartozók figyelmére és esetleg szaksegítségre is. <a href="https://divany.hu/szerzo/sakovics_diana/"><b>Sákovics Diana pszichológust, a Dívány.hu főszerkesztő-helyettesét</b></a> kérdeztük meg, hogyan különböztethető meg a szülés utáni depresszió a levertségtől, és hogyan segíthetünk az anyának kilábalni belőle.</p>
      <h3>Baby blues és szülés utáni depresszió</h3>
      <p>A baba érkezése utáni időszak a szülés okozta fizikai és lelki megpróbáltatásból való lábadozás, az új élethelyzethez való alkalmazkodás időszaka, ami a legtöbb anya számára érthető módon nehéz periódus, és járhat együtt levertséggel.</p>
      <figure>
        <img src="https://kep.cdn.indexvas.hu/1/0/3066/30666/306667/30666723_7989cde2197635eb3e9310ce1f1b3917_wm.jpg"/>
      </figure>
      <p>Ne feledjük azonban, hogy az ilyenkor tapasztalható rossz érzéseknek különböző árnyalatai vannak, melyek között fontos különbséget tenni. Csak így ismerhető fel, ha valóban baj van, és csak így segíthetünk az anyának - akár magunknak - abban, hogy jobb legyen. Bizonyos fáradtság és levertség rendszerint minden anyát utolér, ám a szülés utáni depresszió egy jóval súlyosabb állapot.</p>
      <p>- Érdemes tudni, hogy a szülést követő néhány napban a nők 50-80%-a tapasztal intenzív hangulatváltozást, ami rosszkedvvel, ingerlékenységgel, szorongással, levertséggel és megmagyarázhatatlan sírásrohamokkal jár együtt. Ez a posztpartum bluesnak vagy baby bluesnak nevezett állapot átmeneti, általában két héten belül megszűnik, és hátterében valószínűleg a hormonális változások és a szüléssel, anyasággal együtt járó fizikai és lelki megterhelés áll. Ez azonban nem szülés utáni depresszió. Az súlyosabb és hosszabban tartó állapot, ami általában a baba születése utáni második héttől jelentkezhet, és egy évig is eltarthat - részletezi a különbséget Sákovics Diana.</p>
      <h3>A szülés utáni depresszióról</h3>
      <p>A felismeréshez elengedhetetlen megismerni a szülés utáni depresszió pontos tüneteit. A szakértő így magyarázza ezeket:</p>
      <p>- A szülés utáni depresszió tünetei gyakorlatilag megegyeznek a depresszió tüneteivel. Jellemző lehet ilyenkor a levert hangulat (a szomorúság, üresség érzése), az érdeklődés és öröm elvesztése a különböző tevékenységekben, jelentős hízás vagy fogyás, a túl sok alvás vagy az alvásra való képtelenség, túl sok vagy túl kevés mozgás, fáradtság, erőtlenség, nehézség a gondolkodásban, döntésekben, a halállal kapcsolatos gondolatok, öngyilkossági tervek. Ilyenkor persze nem az összes tünet van egyszerre jelen: ezek közül már néhány is elég a depresszió diagnózisához. A szülés utáni depresszió esetében a tünetek kiegészülhetnek a gyerekhez való viszony megváltozásával és az anyaságra való alkalmatlanság érzésével. A szülés utáni depresszió az anyák 10-25%-át érinti.</p>
      <p>Azon értetlenkedni, hogy miért nem boldog a kismama, amikor egy gyönyörű gyerek édesanyja lehet, jókora baklövés a környezet részéről. Ez akár mélyebbre is taszíthatja az anyát, aki jó eséllyel amúgy is lelkiismeret-furdalással küzd, és hibáztatja magát. Érdemesebb inkább az állapot mögé tekinteni, mitől is alakul ki a szülés utáni depresszió:</p>
      <p>- Pontos okot nem tudunk meghatározni, számos tényező lehet a háttérben. Egyes elméletek szerint a szülés utáni hormonális változások hatására biokémiai egyensúlyzavar alakul ki az agyban, mások nem találtak erre vonatkozó bizonyítékokat, és a gyerek születésével járó pszichés változásokat, az anyaszerep követelményeit, a párkapcsolat, a család rendszerében beálló változásokat emelik ki legfontosabb okként. Az biztos, hogy a stressz kiemelten fontos rizikófakor, ahogy az is, ha a családban volt depressziós beteg, vagy az anyának volt korábban depressziós időszaka. Hasonlóan fontos rizikófaktor lehet, ha a gyereknek súlyos egészségügyi rendellenessége van, az anya nagyon fiatal, vagy rossz anyagi helyzetben van - mondja a pszichológus.</p>
      <figure>
        <img src="https://kep.cdn.indexvas.hu/1/0/3066/30667/306674/30667417_c8b1f859af6f2a7322a7da3140013d61_wm.jpg"/>
      </figure>
      <h3>Mit tehet a környezet az anyáért?</h3>
      <p>Bár az emberek hajlamosak félreértelmezni a jeleket, a szülés utáni depresszió felismerése mind a környezet, mint az anya részéről fontos lenne, és optimális esetben meg is történik. Ezen a ponton azonban egyáltalán nem mindegy, hogyan gondol maga az anya vagy a környezet erre az állapotra. A szakértő szerint:</p>
      <p>- Fontos tudatosítani magunkban, hogy a depresszió nem gyengeség, lustaság, nem olyan dolog, amin felül lehet emelkedni, ha akarod. Ha meg mégsem emelkedsz felül, akkor csak nem akarod eléggé. Nem erről van szó. A depresszió a lélek betegsége, olyan, akár a testé a törött láb. Akinek pedig el van törve a lába, annak nem mondjuk, hogy szedje össze magát, és folytassa csak az életét ugyanúgy. A törött lábú embernek segítségre, támogatásra van szüksége, orvosra és időre a gyógyuláshoz. Pontosan erre van szüksége annak is, aki depressziós. Megértő, támogató környezetre, szakemberre és időre. </p>
      <p>Sok esetben az történik, hogy ha a környezet rá is jött, mi lehet a baj, az anya nem hiszi el nekik, nem fogadja el, hogy szülés utáni depresszióban szenved. Ilyenkor a segítő szándékú családnak nincs könnyű dolga.</p>
      <p>- Erőszakkal természetesen senkin nem lehet segíteni. A szülés utáni depressziót azonban érdemes komolyan venni, egyrészt azért, mert nagyon hosszú ideig is eltarthat, krónikus depresszió is kialakulhat belőle, másrészt ebben az állapotban az anya nem tud nyitottan a baba felé fordulni, megfelelő érzékenységgel reagálni rá, ami hatással lesz a baba érzelmi fejlődésére és a kötődés alakulására is. Éppen ezért az anyának a saját és a gyermeke érdekében is fontos a megfelelő családi és szakmai támogatás - tanácsolja Sákovics Diana.</p>
      <p>Legyünk hát türelmesek az érintett anyákkal, és a segítő kezet ne rántsuk vissza az első visszautasítás után. A támogató jelenlét és a türelem alapvető fontosságú. Figyeljünk tehát oda az anyákra, akik nemrég adtak életet a gyermeküknek, avagy magunkra, amennyiben a szülés utáni időszakban nagyon erős, tartós levertséget tapasztalunk. Sokan megélik, de nem lehetetlen kijönni a szülés utáni depresszióból.</p>
      <p>A figyelem és megértés az anyával szemben - illetve érintettekként magunkkal szemben - az anya és a baba érdekében is fontos. Ugyanígy fontos a szaksegítség igénybevétele is, amennyiben a helyzet másképp nem javulna.</p>
      <p>
        <b>Otthoni torna a babával</b>
      </p>
      <p>Segíthet felfrissülni, és a babát is megnevettetheti az otthoni baba-mama torna. Mutatunk pár közös gyakorlatot.</p>
      <figure>
        <img src="https://kep.index.hu/1/0/2964/29645/296455/29645565_2275757_b9acb9b3beb50385bfa6ce1ce6b3c433_wm.jpg"/>
        <figcaption>
          <a href="https://femina.hu/gyerek/otthoni-torna-babaval/">Nézegess képeket! 9 kép<br/><b>A baba kacag, az anya feltöltődik: 9 babával végezhető beltéri tornagyakorlat</b></a>
        </figcaption>
      </figure>
      <p>Képek: Getty Images.</p>
    </article>
  </body>
</html>