<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/territori/article/11-mediambient/1708182-barcelona-demana-a-l-estat-que-circular-en-vehicles-contaminants-comporti-la-retirada-de-punts-del-carnet.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T08:41:28+00:00"/>
    <meta property="og:title" content="Barcelona demana a l’Estat que circular en vehicles contaminants comporti la retirada de punts del carnet"/>
    <meta property="og:description" content="El regidor de Transició Energètica i Emergència Climàtica de l'Ajuntament reclama al govern espanyol que reguli les sancions agreujades per motiu de salut L'estudi ambiental de l'Ajuntament de Barcelona admet que la ZBE no serà suficient"/>
  </head>
  <body>
    <article>
      <h1>Barcelona demana a l’Estat que circular en vehicles contaminants comporti la retirada de punts del carnet</h1>
      <address><time datetime="2019-12-09T08:41:28+00:00">09 Dec 2019, 08:41</time> by <a rel="author">ACN</a></address>
      <ul>
        <li>
          <b>El regidor de Transició Energètica i Emergència Climàtica de l’Ajuntament reclama al govern espanyol que reguli les sancions agreujades per motiu de salut</b>
        </li>
        <li>
          <b>L’estudi ambiental de l’Ajuntament de Barcelona admet que la ZBE no serà suficient</b>
        </li>
      </ul>
      <p>El regidor de Transició Energètica i Emergència Climàtica de l’Ajuntament de Barcelona, Eloi Badia, ha demanat aquest dilluns a l’Estat que reguli perquè circular en vehicles contaminants no només pugui comportar una sanció, com passarà a partir del 2020 a Barcelona, sinó també la retirada de punts del carnet. En declaracions a TV3, Badia ha indicat que per fer-ho possible, cal que el govern espanyol reguli les sancions agreujades per motius de salut. D’altra banda, també ha reconegut que el propi estudi ambiental de l’Ajuntament apunta que la Zona de Baixes Emissions no serà suficient per assolir els objectius de la UE, tal i com publica el diari ’Ara’. Badia ha recordat que estudien altres mesures, com el peatge urbà o mesures específiques amb les escoles.</p>
      <p>En aquest sentit, ha reconegut que el problema de la contaminació no se solucionarà només amb un “pla renove”, i ha apel·lat Generalitat i Estat a invertir més en transport públic, especialment interurbà. El regidor ha recordat que Barcelona té tres vegades més trànsit que Londres. “Hem de reduir un 50% el vehicle que té ara mateix la ciutat, i això encara ens situaria lluny de Madrid o de Londres”, ha indicat.</p>
      <p>Pel que fa al filtre per reduir l’efecte contaminador d’alguns vehicles, Badia ha subratllat que és competència de la DGT i de moment, ha dit, només s’està parlant de vehicles pesants.</p>
      <p>El govern municipal està estudiant les gairebé 2.000 al·legacions rebudes a la ZBE amb l’objectiu de no perdre “l’objecte” de l’ordenança. De moment, ha dit, ja hi ha més de 5.000 persones que han desballestat el seu cotxe i tenen transport públic gratuït.</p>
      <p>Pel que fa al canvi en les tarifes de transport públic metropolità, Badia ha defensat que l’ús de la T-10 multipersonal representa un percentatge “residual”, sobretot de fora de Barcelona. “Atacar aquest 25% ens permet un guany molt important: que el turista pagui un import més adequat”, ha assenyalat.</p>
    </article>
  </body>
</html>