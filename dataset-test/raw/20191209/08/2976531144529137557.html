<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/ostlund-tillbaka-for-att-forstarka-hk-malmo"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Östlund tillbaka för att förstärka HK Malmö"/>
    <meta property="og:description" content="Finns med när formstarkt HK Malmö tar emot Kristianstad."/>
  </head>
  <body>
    <article>
      <h1>Östlund tillbaka för att förstärka HK Malmö</h1>
      <h2>Ett formstarkt HK Malmö har sparkapital att ta av. Viktor Östlund är redo när Kristianstad kommer till Baltiskan.</h2>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author">Niklas Wihlborg Följ</a></address>
      <p>I fredags mot OV Helsingborg blev det ett inhopp på några få minuter för HK Malmös storvärvning inför säsongen. Nu hoppas han kunna stegra sin medverkan med början mot Kristianstad.</p>
      <p>– Det var kul att vara tillbaka och skönt att det inte blivit något bakslag, säger Viktor Östlund inför måndagens toppmöte.</p>
      <p>Det var i mitten på oktober som han drabbades av en bristning i baksida lår efter en kollision i matchen mot Alingsås. Sedan dess har han fått sitta bredvid och se sitt lag gå som tåget i ligan.</p>
      <p>– För egen del har det varit frustrerande att inte kunna vara med och inte riktigt veta hur lång tid det tar för skadan att läka. Allra tyngst var det att missa Europamatcherna. Det är något man alltid vill spela och som är väldigt lärorikt, säger han.</p>
      <p>I ligan har HK Malmö 13 raka matcher utan förlust. Nyckeln har varit det solida försvarsspelet med två bra målvakter som gett förutsättningar för effektivt kontringsspel.</p>
      <p>– Under den här perioden har vi också visat att vi har en stor bredd i laget. När det varit lite skador har andra klivit in och gjort det bra. Med alla tillbaka kan vi bara bli ännu bättre och få ett ännu högre tempo.</p>
      <p>Matchen mot Kristianstad blir en värdemätare. Ljubomir Vranjes lag har spelat ihop sig bra på sistone och har stor revansch att utkräva efter HK Malmös storseger på bortaplan i höstas.</p>
      <p>– Det var säkert vår bästa match hittills. Kristianstad har kommit lite längre i sitt lagbygge nu. Det kommer säkert bli en svårare match än senast.</p>
      <p>– Samtidigt skulle det vara en viktig seger om vi vinner. Vårt försprång skulle växa ännu mer, konstaterar Viktor Östlund.</p>
      <hr/>
      <p>Fakta</p>
      <h3>HK Malmö Kristianstad</h3>
      <p>19.00</p>
      <p>Baltiska hallen</p>
      <p>HK Malmö har kvar Mattias Kvick, Johannes Larsson och Nisse Pettersson på skadelistan. Oscar Jensen är redo för spel igen.</p>
      <hr/>
    </article>
  </body>
</html>