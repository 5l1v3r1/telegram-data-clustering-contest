<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fardanews.com/fa/news/965072/%D9%85%D8%AA%D8%AE%D9%84%D9%81%D8%A7%D9%86-%D8%AF%D8%A7%D9%86%D9%87-%D8%AF%D8%B1%D8%B4%D8%AA-%D8%A7%D8%B1%D8%B2-%DB%B4%DB%B2%DB%B0%DB%B0-%D8%AA%D9%88%D9%85%D8%A7%D9%86%DB%8C-%D8%B1%D9%87%D8%A7-%D8%B4%D8%AF%D9%86%D8%AF"/>
    <meta property="og:site_name" content="پایگاه خبری تحلیلی فردا | Farda News"/>
    <meta property="article:published_time" content="2019-12-09T08:05:00+00:00"/>
    <meta property="og:title" content="متخلفان دانه درشت ارز ۴۲۰۰ تومانی رها شدند"/>
    <meta property="og:description" content="عضو کمیسیون اقتصادی مجلس گفت: دولت برای افزایش قیمت بنزین و اجرای آن زمان خوبی را تعیین نکرد چرا که یک تورمی را ایجاد کرده و از طرفی دیگر، پایان سال هم طبق سنوات سال‌های پیش یک افزایش قیمت داریم ؛ مردم در این مدت چند ماه مانده به پایان سال تحمل 2 بار تورم را ندارند."/>
  </head>
  <body>
    <article>
      <h1>متخلفان دانه درشت ارز ۴۲۰۰ تومانی رها شدند</h1>
      <h2>موسوی لارگانی عضو کمیسیون اقتصادی مجلس:</h2>
      <address><time datetime="2019-12-09T08:05:00+00:00">09 Dec 2019, 08:05</time> by <a rel="author">پایگاه خبری تحلیلی فردا | Farda News</a></address>
      <p><b>عضو کمیسیون اقتصادی مجلس گفت: دولت برای افزایش قیمت بنزین و اجرای آن زمان خوبی را تعیین نکرد چرا که یک تورمی را ایجاد کرده و از طرفی دیگر، پایان سال هم طبق سنوات سال‌های پیش یک افزایش قیمت داریم ؛ مردم در این مدت چند ماه مانده به پایان سال تحمل 2 بار تورم را ندارند. </b>خبرگزاری فارس: وکیل ملت در 3 دوره هشتم، نهم و دهم پارلمان را در کارنامه خود دارد و  در کمیسیون اقتصادی مجلس عضویت دارد.</p>
      <p>سیدناصر موسوی لارگانی نماینده مردم فلاورجان (استان اصفهان) در مجلس شورای اسلامی است. </p>
      <p>او می‌گوید که از نوبخت رئیس سازمان برنامه و بودجه سؤال کرده که تا چه موقع قرار است یارانه معیشتی ادامه پیدا کند و آیا اجرای آن فقط همین امسال است یا سال آینده هم هست ولی نوبخت جواب قاطعی نداده که تا چه زمانی این کار ادامه خواهد داشت.</p>
      <p>این عضو کمیسیون اقتصادی مجلس ضمن اشاره به کاهش ارزش 45 هزار و 500 تومانی یارانه به یک سوم ارزش واقعی آن می‌افزاید که با توجه به اینکه دولت در ابتدای حضورش منتقد پرداخت یارانه نقدی بود باید این مقدار از پول بنزین را صرف زیرساخت‌های کشور می‌کردند که این اتفاق نیفتاد.</p>
      <p>موسوی لارگانی می‌گوید که طبق قانون هدفمندی یارانه‌ها، باید 50 درصد درآمد حاصل از افزایش حامل‌‌های انرژی به اقشار آسیب‌پذیر و دهک‌های پایین جامعه تعلق می‌گرفت و 30درصد هم به بخش صنایع و بنگاه‌های تولیدی کشور که ماشین‌آلات‌شان فرسوده بوده و مصرف انرژی‌ آنها بالا است و برای رفع مشکلات و رونق تولید تخصیص یافته و 20درصد مابقی هم در اختیار دولت باشد تا در جهت اجرا و توسعه زیرساخت‌هایی که به آن اشاره شد به کار گیرد.</p>
      <p>وی معتقد است که یک سال و نیم قبل در موضوع گران شدن ارز، جهانگیری معاون رئیس جمهور گفت ارز تک نرخی 4200 تومان است و اگر کسی بالای 10 هزار دلار ارز در اختیار داشته باشد حکم قاچاق دارد و در ردیف مواد مخدر است و برخورد می‌شود اما یک ماه نشد با اینکه حکم کرده و دستور داده بودند از موضع‌شان عقب‌نشینی کردند.</p>
      <p>عضو کمیسیون اقتصادی مجلس خاطرنشان کرد که 20 میلیارد یا به تعبیری 18 میلیارد دلار با ارز 4200 تومان برای واردات کالاهای اساسی و مورد نیاز مردم با رانت‌هایی که ایجاد شد در اختیار افرادی قرار دادند که اکثر آنها تخلف کردند و به جای کالاهای اساسی، خودرو، موبایل و لوازم آرایشی و... وارد کشور کردند که ضرورتی نداشت اما برخوردی با این افراد نشد و اگر یکی دو مورد برخورد با افرادی که بیچاره بودند. و کسی را نداشتند انجام شد اما با دانه‌درشت‌ها هیچ گونه برخوردی صورت نگرفت.</p>
      <p>موسوی لارگانی اظهار داشت که در تخلفات صورت گرفته با دانه درشت‌ها  هیچ برخوردی صورتی نگرفت و آنقدر آش شور شده بود که صدای آشپز هم در آمد طوری که آقای نوبخت در ارتباط با بحث دلار 4200 تومانی که یک زمان سخنگوی دولت بود اعلام کرد بعضی کارکنان دولت ارز 4200 تومانی گرفتند که مایحتاج مردم را تأمین کنند اما ارز را در بازار فروختند یا کالا تهیه کردند و با قیمت آزاد عرضه کردند.</p>
      <p>وی معتقد است که دولت برای افزایش قیمت بنزین و اجرای آن زمان خوبی را تعیین نکرد چرا که تورمی را ایجاد کرده و از طرفی پایان سال طبق سنوات سال‌های پیش یک افزایش قیمت داریم  و مردم در این مدت چند ماه مانده به پایان سال تحمل دو بار تورم را ندارند و دولت و مجلس برای جلوگیری از اجحافی که به مردم به خصوص قشر آسیب‌پذیر جامعه می‌شود فکری کنند و امور را به نحوی پیش ببرند تا به مردم فشار کمتری وارد شود.</p>
      <p>متن کامل گفت‌وگو با  این نماینده مجلس به شرح ذیل است: </p>
      <p>
        <b>فارس: با سهمیه‌بندی بنزین و گران شدن نرخ آن، بخشی از مردم یارانه معیشتی دریافت کردند و افرادی که این یارانه را دریافت نکردند معترض هستند؛ آیا این یارانه در سال آتی هم ادامه دارد و آیا قرار است به بخش دیگری از جامعه داده شود؟ </b>
      </p>
      <p><b>موسوی لارگانی: </b>در جلسه‌ای که با آقای نوبخت در کمیسیون اقتصادی حضور داشت در ارتباط با بحث کمک معیشتی بنزین و اینکه به یک عده پرداخت نشده است از وی سؤال کردم تا چه موقع قرار است این کمک معیشتی ادامه پیدا کند و آیا اجرای آن فقط همین امسال است یا سال آینده هم هست که حقیقتاً جواب قاطعی ندادند که تا چه زمانی این کار ادامه خواهد داشت.</p>
      <p>
        <b>نحوه پرداخت یارانه معیشتی صدای مردم را درآورد</b>
      </p>
      <p>میدری معاون وزیر تعاون، کار و امور اجتماعی هم گفته بود که برای مشخص شدن افراد و تعلق گرفتن کمک معیشتی بنزین به آنها حساب‌های بانکی مردم را بررسی می‌کنیم اما به دنبال اینگونه اظهارات بود که دوباره برای مردم دغدغه ایجاد شد که اگر بخواهند حساب‌های بانکی آنها را بررسی کنند مشخص نیست به همین تعداد یارانه پرداخت شده دیگر پرداخت نشود و این ابهام را برای جامعه ایجاد کرده است.</p>
      <p>
        <b>فارس: چرا دولت در طول چند سال اخیر، با توجه به اینکه طبق برنامه ششم توسعه موظف به اجرای قانون بوده، اهمال کرده است؟ </b>
      </p>
      <p><b>موسوی لارگانی:</b> طبق برنامه ششم و حتی قبل از آن دولت‌ها اجازه داشتند همه ساله براساس تورمی که در جامعه وجود داشت 10 تا 20 درصد قیمت بنزین را اضافه کنند ولی اگر طبق همین برنامه سالیانه 200 تومان به قیمت بنزین اضافه شده بود در زمان همین دولت الان بنزین لیتری 2200 تا 2400 تومان بود ضمن اینکه پولش در جیب دولت بود و نیازی هم به پرداخت یارانه نبود و این همه خسارت‌های سنگین به کشور وارد نمی‌شد.</p>
      <p>
        <b>گرانی یک شبه بنزین؛ بهانه‌ ضدانقلاب برای خسارات زنی به کشور</b>
      </p>
      <p>اگر دولت به جای اینکه یک مرتبه بنزین را گران بکند یک قیمت تعادلی 1500 تومان و این حدود افزایش می‌داد قطعاً این همه هزینه برای کشور به وجود نمی‌آمد و بهانه دست ضدانقلاب و منافقان و سلطنت طلب‌ها نمی‌دادیم تا این همه خسارت به کشور و اموال مردم وارد کنند.</p>
      <p>نکته دیگر اینکه دولت با افزایش 500 تومان برای هر لیتر بنزین یک مقدار کسر بودجه هم که دارد از این طریق بودجه‌اش تأمین می‌شد و دیگر نیازی به پرداخت یارانه دوم هم نبود چرا که دولت یازدهم و دوازدهم از همان بدو شروع یکی از مباحثی که خیلی روی آن مانور دادند و قبیح می‌دانستند پرداخت یارانه نقدی به مردم بود و می‌گفتند کرامت مردم زیر سؤال می‌رود و چرا باید همه را کمک نقدی کنیم که باعث شود دیگر دنبال فعالیت هم نروند.</p>
      <p>
        <b>ارزش یارانه 45 هزار تومانی یک سوم شده است</b>
      </p>
      <p>ارزش یارانه 45 هزار و 500 تومانی به یک سوم کاهش پیدا کرده است از طرفی دیگر با توجه به اینکه دولت در ابتدای حضورش منتقد پرداخت یارانه نقدی بود باید این مقدار از پول بنزین را صرف زیرساخت‌های کشور می‌کردند که این اتفاق نیفتاد.</p>
      <p>یکی از دلایل گران شدن بنزین را قیمت بالای مقصد بنزین عنوان می‌کنند که طبق گفته آقای نوبخت قیمت هر لیتر بنزین در کشورهای همسایه بالای یک دلار یعنی 12 هزار تومان یا بیشتر است.</p>
      <p>
        <b>فارس: آیا زیرساخت‌های لازم در کشور برای حمل و نقل عمومی فراهم است؟ آیا فکری به حال اقشار ضعیف جامعه بعد از گرانی اخیر بنزین شده است؟ </b>
      </p>
      <p><b>موسوی لارگانی:</b> در کمیسیون اقتصادی روی این موضوع بحث و مطرح شد حالا که قیمت بنزین سه هزار تومان شده با توجه به قیمت 12 هزار تومانی آن قاچاق بنزین باز هم مبلغ قابل توجهی یعنی 9 هزار تومان برای هر لیتر نصیب قاچاقچیان می‌کند اما گفتند نه، بحث مصرف بالای بنزین است.</p>
      <p>
        <b>ضعف زیرساخت حمل و نقل عمومی برای پاسخگویی به مردم </b>
      </p>
      <p>برای کاهش مصرف سوخت باید زیرساخت‌های آن را آماده کرد باید مترو، تاکسیرانی و اتوبوسرانی را توسعه دهیم و با ایجاد زیرساخت قطارهای بین شهری با سرعت بالا به سمتی حرکت کنیم تا مردم در سفرهای‌شان به جای استفاده از خودروهای شخصی از این نوع قطارها و ناوگان عمومی بهره بگیرند.</p>
      <p>طبق قانون هدفمندی یارانه‌ها، 50 درصد درآمد حاصل از افزایش حامل‌‌های انرژی به اقشار آسیب‌پذیر و دهک‌های پایین جامعه تعلق می‌گرفت و 30درصد هم به بخش صنایع و بنگاه‌های تولیدی کشور که ماشین‌آلات‌شان فرسوده بوده و مصرف انرژی‌ آنها بالا است و برای رفع مشکلات و رونق تولید تخصیص یافته و 20درصد مابقی هم در اختیار دولت باشد تا در جهت اجرا و توسعه زیرساخت‌هایی که به آن اشاره شد به کار گیرد.</p>
      <p>
        <b>نخبگان متعهد می‌توانند خودرو با کیفیت تولید کنند</b>
      </p>
      <p>متأسفانه هم دولتی که به عنوان مبدأ دنبال تصویب قانون هدفمندی یارانه‌ها بود و هم دولت یازدهم و دوازدهم هیچکدام به قانون هدفمندی یارانه‌ها عمل نکردند و وقتی نمی‌توان برای مردم در این زمینه امکانات فراهم کرد، نمی‌توان به آنها گفت که خودروهای شخصی خود را بیرون نیاورند و بنزین هم مصرف نکنند.</p>
      <p>نکته مهم‌تر خودروهایی که در داخل کشور تولید می‌شود در هر 100 کیلومتر 13 لیتر بنزین مصرف‌ می‌کند در حالیکه در کشورهای دیگر خودروهایی با کیفیت بالا و مصرف سوخت بسیار پایین تولید می‌کنند آیا این تولیدکنندگان از آسمان آمده‌اند. لازم است دست نخبگان این صنعت را باز بگذارند تا خودروهایی با کیفیت بالا تولید کرده و مصرف سوخت آن پایین باشد.</p>
      <p>
        <b>فارس: با آنکه دولتمردان قول دادن چیزی گران نشود ولی ما شاهد آن هستیم که اجناس و کالا یکی پس از دیگری گران شده‌اند؛ نظارت مجلس بر دولت و نظارت دولت بر بازار کجاست؟ </b>
      </p>
      <p><b>موسوی لارگانی: </b>در روزهای اخیر علی‌رغم اینکه قول داده بودند قیمت هیچ چیزی افزایش پیدا نمی‌کند اما شاهدیم قیمت بعضی خودروها 15 تا 20 میلیون تومان افزایش پیدا کرد اما با این وجود نه تنها کیفیت این خودروها تغییری نکرده است بلکه شاهد تنزل کیفیت هم بوده‌ایم.</p>
      <p>بعد از افزایش قیمت بنزین از سوی دولت، بنا بود نظارت مؤثر و مستمری از سوی نهادهای مربوطه برای جلوگیری از گران شدن کالاها صورت بگیرد؛ ضمن اینکه برای جلوگیری از افزایش قیمت‌ها به هیچ عنوان نمی‌شود دستوری به آن پرداخته شود و قطعاً این موضوع به جایی نمی‌رسد.</p>
      <p>
        <b>توزیع رانت با ارز 4200 تومانی صدای دولت را هم درآورد</b>
      </p>
      <p>یک سال و نیم قبل در موضوع گران شدن ارز آقای جهانگیری معاون رئیس جمهور گفت ارز تک نرخی 4200 تومان است و اگر کسی بالای 10 هزار دلار ارز در اختیار داشته باشد حکم قاچاق دارد و در ردیف مواد مخدر است و برخورد می‌شود اما یک ماه نشد با اینکه حکم کرده و دستور داده بودند از موضع‌شان عقب‌نشینی کردند.</p>
      <p>20 میلیارد یا به تعبیری 18 میلیارد دلار با ارز 4200 تومان برای واردات کالاهای اساسی و مورد نیاز مردم با رانت‌هایی که ایجاد شد در اختیار افرادی قرار دادند که اکثر آنها تخلف کردند و به جای کالاهای اساسی، خودرو، موبایل و لوازم آرایشی و... وارد کشور کردند که ضرورتی نداشت اما برخوردی با این افراد نشد و اگر یکی دو مورد برخورد با افرادی که بیچاره بودند. کسی را نداشتند انجام شد اما با دانه‌درشت‌ها هیچ گونه برخوردی صورت نگرفت.</p>
      <p>در تخلفات صورت گرفته با دانه درشت‌ها هیچ برخوردی صورتی نگرفت و آنقدر آش شور شده بود که صدای آشپز هم در آمد طوری که آقای نوبخت در ارتباط با بحث دلار 4200 تومانی که یک زمان سخنگوی دولت بود اعلام کرد بعضی کارکنان دولت ارز 4200 تومانی گرفتند که مایحتاج مردم را تأمین کنند اما ارز را در بازار فروختند یا کالا تهیه کردند و با قیمت آزاد عرضه کردند.</p>
      <p>
        <b>فارس: آیا مجلس واقعا از افزایش قیمت بنزین مطلع نبود؟ </b>
      </p>
      <p><b>موسوی لارگانی:‌</b> به دنبال افزایش قیمت بنزین که بدون اطلاع  نمایندگان مجلس از سوی شورای عالی هماهنگی سران قوا صورت پذیرفت به شدت نسبت به آن اعتراض شد که چرا نمایندگان ملت را نامحرم دانستند و نمایندگان خواستار حضور آنها در مجلس شدند تا پاسخگویی این اقدام خود باشند.</p>
      <p>مقام معظم رهبری با تیزهوشی، جوانمردی و بصیرتی که داشتند طی پیامی فرمودند من کارشناس این قضیه نیستم اما اگر سران قوا براساس کار کارشناسی تصمیمی گرفتند من حمایت می‌کنم که این پیام توانست جلوی تمام  نقشه‌ها و برنامه‌ریزی‌های سنگینی که  دشمنان نظام، منافقین، سلطنت‌طلب‌ها و اشرار برای ضربه زدن به کشورو انقلاب ترسیم کرده بودند را بگیرد.</p>
      <p>
        <b>دولت با اظهارات خلاف واقع باعث بی اعتمادی در جامعه نشود</b>
      </p>
      <p>نمایندگان مجلس هم به دنبال پیام مقام معظم رهبری از دادن طرح سه فوریتی که می‌خواستند طرح را متوقف کنند و ارائه دیگر طرح‌ها در این زمینه خودداری کردند و از آقایان هم خواستند که به مجلس بیایند گزارش بدهند ولی آقای لاریجانی اکتفا کردند به یک جلسه‌ای که آقای رحمانی وزیر صمت و آقای آوایی وزیر دادگستری آمدند و تقریباً یک گزارش پیش ‌پا افتاده‌ای ارائه کردند.</p>
      <p>نمایندگان در جلسه علنی مجلس راجع به افزایش کالاها و خدمات سخنرانی کردند که مثلاً حمل هر کیسه آرد به نانوایی 1300 تومان افزایش داشته و وزیر صمت هم پذیرفت. امیدواریم که دولتمردان در این باره با مردم صداقت داشته و بعضاً‌ با اظهاراتی خلاف واقع باعث بی‌اعتماد در بین مردم و جامعه نشوند.</p>
      <p>
        <b>فارس: قیمت بازار اجناس و کالا با قیمتی که مسئولان ستاد تنظیم بازار رصد می‌کنند متفاوت است؛ زیرا وزیر صمت می‌گوید قیمت‌ها افزایش پیدا نکرده است؟ </b>
      </p>
      <p><b>موسوی لارگانی: </b>رحمانی وزیر صمت در صداوسیما گفته بود هیچ چیز گران نشده و حتی قیمت برخی کالاها هم کاهش یافته است در حالی که عملا در بازار چنین چیزی را شاهد نیستیم. </p>
      <p>
        <b>دولت منکر گرانی در بازار است</b>
      </p>
      <p>اگر حتی تمام بنزین مصرفی برای وانت‌های حمل بار و تاکسی‌ها 1500 تومان باشد سؤال اینجا است که وقتی نرخ کرایه براساس بنزین هزار تومانی تعیین شده و اکنون 500 تومان برای هر لیتر اضافه شد. وقتی هزینه‌ها اضافه شده با چه قانونی می‌گوییم با اینکه هزینه اضافه شده اما حق ندارید کرایه اضافه کنید که این امر غیرمنطقی و غیرعقلانی است.</p>
      <p>آقایان می‌گویند قیمت‌ها افزایش پیدا نکرده و نمی‌کند اما بعضی از کالاها یک مرتبه قیمت‌شان نجومی افزایش پیدا می‌کند مثل گوجه فرنگی از کیلویی 2 هزار تومان به 12 تا 15 هزار تومان می‌رسد هرچند می‌گویند این افزایش به خاطر فصل بوده اما باید بگویم ما در فصل‌های مشابه گذشته شاهد چنین افزایشی نبوده‌ایم و این افزایش به سبب همین افزایش قیمت بنزین است.</p>
      <p>
        <b>بعد از تورم گرانی بنزین باید منتظر تورم پایان سال هم باشیم</b>
      </p>
      <p>وزیر دادگستری و تعزیرات عنوان کردند تعداد پرونده‌های تشکیل شده در تعزیرات چند برابر شده است اما اینکه در بازار بگردیم روزی 200 تا 300 پرونده اضافه کنیم و هر روز جلسه ستاد تنظیم بازار تشکیل شود آیا می‌خواهیم جلسه درمانی کنیم و گفتار درمانی جواب می‌دهد که فکر می‌کنم این راه صحیح نیست، بلکه باید با ارائه یک برنامه‌ریزی منسجم و جدی بتوانیم بازار را به خوبی کنترل کرده و مردم در عمل این را ببینند.</p>
      <p>دولت برای افزایش قیمت بنزین و اجرای آن زمان خوبی را تعیین نکرد چرا که یک تورمی را ایجاد کرده و از طرفی پایان سال طبق سنوات سال‌های پیش یک افزایش قیمت داریم ؛ مردم در این مدت چند ماه مانده به پایان سال تحمل 2 بار تورم را ندارند و دولت و مجلس برای جلوگیری از اجحافی که به مردم به خصوص قشر آسیب‌پذیر جامعه می‌شود فکری کنند و امور را به نحوی پیش ببرند تا به مردم فشار کمتری وارد شود.</p>
    </article>
  </body>
</html>