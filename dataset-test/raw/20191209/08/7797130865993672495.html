<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550734/Erupcija-vulkana-na-Novom-Zelandu-ima-poginulih.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T08:03:00+00:00"/>
    <meta property="og:title" content="Pet osoba poginulo u erupciji vulkana na Novom Zelandu"/>
    <meta property="og:description" content="Pet osoba je poginulo, a više ljudi je povređeno u erupciji vulkana na Vajt Ajlendu na severu Novog Zelanda,..."/>
  </head>
  <body>
    <article>
      <h1>Pet osoba poginulo u erupciji vulkana na Novom Zelandu</h1>
      <address>
        <time datetime="2019-12-09T08:03:00+00:00">09 Dec 2019, 08:03</time>
      </address>
      <p>Pet osoba je poginulo, a više ljudi je povređeno u erupciji vulkana na Vajt Ajlendu na severu Novog Zelanda, objavila je policija bilans nastradalih navodeći da se mnogi i dalje vode kao nestali.</p>
      <p>Oko pedeset turista, među kojima i stranci, nalazili su se blizu vulkana u trenutku erupcije, početkom popodneva po lokalnom vremenu (u 2.11 po centralnoevropskom vremenu).</p>
      <p>Pored pet mrtvih, 18 ljudi je povređeno, a neki od njih imaju teške opekotine, rekao je zamenik komesar Džon Tims koji je naveo da se dvocifren broj turista vodi kao nestalo. On je rekao da nema nikakvih vesti o grupi od najmanje deset osoba koje su ostale na ostrvu posle erupcije, ali nije mogao da potvrdi tačan broj nestalih.</p>
      <p>Po njegovim rečima, bilo je manje od 50 ljudi na ostrvu kada se dogodila erupcija, a 23 je prevezeno sa njega, uključujući petoro mrtvih.</p>
      <p>Tims je rekao da nije bilo kontakta ni sa kim od onih koji se vode kao nestali.</p>
      <p>Među mrtvima su turisti sa Novog Zelanda, kao i stranci. </p>
      <p>Stručni timovi procenjuju da je ostrvo i dalje nestabilno, ali timovi za potragu i spasavanje žele da se vrate na njega što pre mogu. </p>
      <p>Novozelandska premijerka Džasinda Ardern je najavila da će stići do mesta erupcije. </p>
      <p>Vulkanolog sa grupom GNS Sajens (GNS Science) Bred Skot rekao je da je u erupciji izbačen stub pare i pepela u visini od 3.600 metara. </p>
      <p>Vajt Ajlend, je oko pedeset kilometara od turističkog zaliva Bej of Plenti, i popularno je mesto za avanturistički nastrojene turiste. </p>
      <p>To je najaktivniji vulkan u novozelandskom arhipelagu, prema navodima vladine agencije Geonet. On je imao česte erupcije poslednjih 50 godina, a najskorija je bila 2016.</p>
      <figure>
        <iframe data-src="https://twitter.com/QuickTake/status/1203924955567509506?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>