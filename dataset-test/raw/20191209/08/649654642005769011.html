<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/jeremic-lazni-izbori-na-prolece-pravi-na-zimu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T08:57:52+00:00"/>
    <meta property="og:title" content="Jeremić: Lažni izbori na proleće, pravi na zimu"/>
    <meta property="og:description" content="Predsednik Narodne stranke i predsedavajući Saveza za Srbiju Vuk Jeremić izjavio je da će 2020. godina biti presudna i da će, ako opozicija istraje u bojkotu, sledeće godine izbori varovatno biti održani dva puta, lažni na proleće i pravi na zimu, kada će vlast biti poražena."/>
  </head>
  <body>
    <article>
      <h1>Jeremić: Lažni izbori na proleće, pravi na zimu</h1>
      <address><time datetime="2019-12-09T08:57:52+00:00">09 Dec 2019, 08:57</time> by <a rel="author">FoNet</a></address>
      <p>
        <b>Predsednik Narodne stranke i predsedavajući Saveza za Srbiju Vuk Jeremić izjavio je da će 2020. godina biti presudna i da će, ako opozicija istraje u bojkotu, sledeće godine izbori varovatno biti održani dva puta, lažni na proleće i pravi na zimu, kada će vlast biti poražena.</b>
      </p>
      <p>„U narednih nekoliko nedelja uslediće veliki pritisci da promenimo našu odluku o bojkotu lažnih izbora na proleće. Ako se ne pokolebamo i ostanemo čvrsti, nastaće nove okolnosti i postaće jasno da režim više nema legitimitet. Spoljna i unutrašnja situacija će biti takva da neće biti alternative održavanju pravih izbora“, rekao je Jeremić.</p>
      <p>On je u Novom Sadu na obeležavanju godinu dana od osnivanja Gradskog odbora stranke, naveo da će uskoro biti objavljeno da je ispunjen značajan broj uslova za fer i poštene izbore, jer će biti usvojeni neki zakoni i možda promenjen poneki član REM, a opozicioni lideri počeće da dobijaju pozive za gostovanja na televizijama sa nacionalnim frekvencijama.</p>
      <p>„Tada će nam naši partneri iz EU, od kojih većina ima dobre namere, reći da ipak razmislimo o izlasku na izborima, jer se ne možemo boriti van institucija ako želimo da izgradimo demokratski poredak. To će biti jako sugestivno i neće biti lako odupreti se tome. Ali Narodna stranka nema dilemu i sigurno će bojkotovati izbore, a uveren sam da će to učiniti i naši partneri iz SZS“, rekao je Jeremić.</p>
      <p>Jeremić je naveo da 2020. godine svet ponovo obratiti pažnju na Zapadni Balkan, jer će na naplatu kinačno doći obećanje predsednika Srbije Aleksandra Vučića da će rešiti pitanje Kosova i Metohije tako što će omogućiti stupanje Prištine u UN.</p>
      <p>Vučić to neće ispuniti, između ostalog i zato što su se stvari na Kosovu promenile, rekao je Jeremić i dodao da će zato iz perspektive međunarodne zajednice u velikoj meri opasti Vučićeva upotrebna vrednost, pa će posledično opasti i njihov stepen tolerancije prema diktaturi u Srbiji.</p>
      <p>„Moramo da učinimo sve da sprečimo Vučića da prizna Kosovo i da istrajemo na bojkotu lažnih izbora, jer je to najkraći i najbrži put ka promeni vlasti, koja će pasti naglo, u trenutku“, rekao je Jeremić, prenela je Narodna stranka.</p>
      <h3>Povezani tekstovi:</h3>
    </article>
  </body>
</html>