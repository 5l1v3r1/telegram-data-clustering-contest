<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/women-women_news/Article-eb08949b4c9ee61026.htm"/>
    <meta property="og:site_name" content="mako"/>
    <meta property="article:published_time" content="2019-12-09T08:24:00+00:00"/>
    <meta property="og:title" content="&quot;יש בכלל נשים ברמלה?&quot;"/>
    <meta property="og:description" content="עיריית רמלה מארגנת אירוע העצמה נשית שכל משתתפיו גברים - בחסות ארגון הנשים נעמת. מהארגון נמסר כי &quot;מדובר בתקלה חמורה ומביכה&quot;"/>
  </head>
  <body>
    <article>
      <h1>"יש בכלל נשים ברמלה?"</h1>
      <h2>עיריית רמלה מארגנת אירוע העצמה נשית שכל משתתפיו גברים - בחסות ארגון הנשים נעמת. מהארגון נמסר כי "מדובר בתקלה חמורה ומביכה"</h2>
      <address><time datetime="2019-12-09T08:24:00+00:00">09 Dec 2019, 08:24</time> by <a rel="author">mako</a></address>
      <p> </p>
      <figure>
        <img src="https://img.mako.co.il/2019/12/09/naamat_g.jpg"/>
        <figcaption>מודעת הפרסומת המקורית של האירוע | צילום: פייסבוק</figcaption>
      </figure>
      <p>ערב העצמה נשית בהשתתפות אמנים גברים בלבד? מחר אמור להתקיים ברמלה ערב העצמה נשית במעמד ראש העיר, מיכאל וידל. על פי המודעה שפורסמה בעמוד הפייסבוק של עיריית רמלה, באירוע ישתתפו משה להב (הטיש הגדול), קובי אריאלי וג'קי לוי. בעוד שבין המשתתפים לא נמצאת אף אישה, מבהירה מודעת הפרסומת כי אין חשש - וגם נשים יוכלו להגיע לאירוע ההעצמה הנשית ("האירוע פתוח לנשים וגברים כאחד"). </p>
      <p>האירוניה לא פסחה על המגיבות בפייסבוק, שתהו להיכן נעלמו הנשים הרמלתיות, וניסו להבין כיצד ארגון הנשים נעמת נתן את חסותו לאירוע המפלה. "אפילו קומיקאים היו מתקשים לחשוב על בדיחה קיצונית כזו, ירדתם מדעתכם", כתבה הגולשת דניאלה לונדון דקל.   <br/><br/><br/> <br/><b>ראש עיריית רמלה מיכאל וידל מסר כי</b> "מדובר במעשה פופוליסטי של חברת המועצה רותם כהן מהאופוזיציה, שכל תכליתה היא להכפיש את שמי ואת שם העיר. במקרה זה מדובר בערב משותף לעיריית רמלה, נעמ"ת ורשת המתנ"סים, ערב שמיועד לנשים וגברים כאחד. את הערב תפתח הסטנדפיסטית ענת אביעד עם ההופעה 'ברירת צחוק'. ולאחר מן יופיעו הטיש בשלושה, שילוב של נשים גברים חילוניים ודתיים - זאת היא העצמה! העצמה נשית אינה באה להדיר גברים, כי אם יצירת שיח של נשים וגברים. ערב זה הוא חלק ממגוון פעילויות לטובת העצמת נשים ברמלה. רק לפני כשבועיים נערך ערב דומה במסגרתו הועלתה ההצגה 'גט' המגוללת סיפורה של אשה שעברה התעללות. מיותר לציין, כי לא מתקיימת כל הפרדה בין נשים לגברים באירוע".<br/> <br/><b>חברת המועצה רותם כהן כחלון מסרה כי</b> "אירוע העצמת נשים המתקיים בעירנו ללא נשים על הבמה הוא מצב אבסורד. מילא הדרתי, האישה היחידה במועצה, מהאירוע, על ידי ראש העיר שכנראה מתקשה לראות נשים בישיבות מליאת מועצת העיר והופך את הנושא מציבורי לעניין אישי. אבל תמוה בעיני כיצד נעמ''ת, שהוא ארגון נשים הפועל למען נשים, נתן יד לערב העצמת נשים באמצעות הרצאות של גברים. תמוה כיצד רשת המתנ''סים בעיר, ארגון ללא מטרות רווח שמנהל את אירועי התרבות והקהילה בעיר, מסכים להיות חתום על הפקת ערב למען נשים שתוכנו מבוסס על סיפורי גברים, זה כבר משהו שגם רתיעה אישית של ראש העיר ממני לא יכולה להסביר. <br/><br/>אני מקווה שנעמ''ת ורשת המתנ''סים יתעשתו ויבינו שאירוע העצמת נשים לא יכול להתקיים על בסיס האדרת גברים בלבד, גם אם ראש עיריית רמלה לא מסוגל לראות את הציניות והאירוניה שבאירוע המביש הזה. זה המשך לתופעה של הדרת נשים מהמרחב הפוליטי בעיר, דוגמה לכך היא שהוועדה למעמד האישה לא מתכנסת משום שראש העיר לא מעוניין לאשר שאקח תפקיד היו''ר, כאישה היחידה במועצה. ככה זה היה וככה זה יהיה - כאשר נשים לא נמצאות בשולחן קבלת ההחלטות הן גם לא יהיו על הבמה וקולן לא יישמע".<br/> <br/><b>מנעמת נמסר כי</b> "הנהלת נעמת רואה כתקלה חמורה ומביכה את צירוף הלוגו של נעמת לאירוע זה שמדיר נשים ועוד מתיימר להיות 'ערב של העצמה נשית'. נעמת אמנם לא אירגנה את האירוע, אך עצם מתן הרשות להשתמש בשמה ע״י הנציגות המקומית של נעמת מאכזב ושגוי. נעמת ביקשה להסיר את שמה מהאירוע או לחלופין להוסיף אמניות נשים לתכנית הערב".<br/> <br/>יש לציין כי בעקבות הפרסום ב-mako עלתה ב<a href="https://www.facebook.com/ramlamuni/">עמוד הפייסבוק</a> של העירייה מודעה מתוקנת הכוללת גם את הסטנדאפיסטית ענת אביעד שתשתתף באירוע.</p>
    </article>
  </body>
</html>