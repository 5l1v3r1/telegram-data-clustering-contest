<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/apdovanojimai-zmones-2020-balsuokite-ir-isrinkite-metu-mylimiausia-zmogu.e4fcbb53-1a55-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-12-09T08:07:00+00:00"/>
    <meta property="og:title" content="Apdovanojimai „Žmonės 2020“: balsuokite ir išrinkite Metų mylimiausią žmogų"/>
    <meta property="og:description" content="Kitų metų sausio 23 dieną Lietuvos nacionaliniame operos ir baleto teatre vyks tradiciniai „Žmonės 2020“ apdovanojimai. Iškilmingoje ceremonijoje bus pagerbti labiausiai Lietuvą garsinę ir visuomenei didžiulę įtaką padarę žmonės."/>
  </head>
  <body>
    <article>
      <h1>Apdovanojimai „Žmonės 2020“: balsuokite ir išrinkite Metų mylimiausią žmogų</h1>
      <address><time datetime="2019-12-09T08:07:00+00:00">09 Dec 2019, 08:07</time> by <a rel="author">Žmonės.lt</a></address>
      <p>
        <b>Kitų metų sausio 23 dieną Lietuvos nacionaliniame operos ir baleto teatre vyks tradiciniai „Žmonės 2020“ apdovanojimai. Iškilmingoje ceremonijoje bus pagerbti labiausiai Lietuvą garsinę ir visuomenei didžiulę įtaką padarę žmonės.</b>
      </p>
      <p>Juos išrinks ne tik portalo <i>Žmonės.lt</i> skaitytojai, bet ir autoritetinga komisija, kurioje – savo profesinėse srityse gerbiamos asmenybės.</p>
      <p>Nugalėtojai bus renkami aštuoniose kategorijose: Metų sporto žmogus, Metų verslo žmogus, Metų kultūros žmogus, Metų mokslo žmogus, Metų muzikos žmogus, Metų scenos žmogus, Metų mylimiausias žmogus bei Metų žmogus – nominacija, kuri taps vakaro kulminacija.</p>
      <p>Nominantus Metų mylimiausio žmogaus apdovanojimui siūlė tik portalo <i>Žmonės.lt</i> skaitytojai. Dabar metas susipažinti su keturiais daugiausia balsų šioje nominacijoje surinkusiais žmonėmis ir atiduoti savo balsą už verčiausią  kandidatą.</p>
      <p>
        <b>Atiduoti savo balsą mylimiausiam kandidatui iki sausio 10 dienos galite <a href="https://www.zmones.lt/zmones-2020/metu-mylimiausias-zmogus">ČIA</a>.</b>
      </p>
      <p>Metų mylimiausias žmogus</p>
      <p>Nerijus Cesiulis</p>
      <p>Už atlaikytą išbandymą ugnimi</p>
      <p>Net skeptikai, iki šiol į Lietuvos politikus žvelgę nepatikliai, dabar žino: ir politikas gali būti nuostabus žmogus. Atsidūręs akistatoje su miestą užgriuvusia katastrofa, kai užsidegė padangų perdirbimo gamykla, Alytaus meras <b>Nerijus CESIULIS</b> (38) neišsigando ir nesutriko: užuot saugiai sekęs įvykius iš savo kabineto, jis nėrė į nelaimės sūkurį ir rizikavo gyvybe kartu su ugnies stichiją bandančiais įveikti ugniagesiais. Dėl savo miesto likimo Nerijus kovėsi su biurokratija, visomis išgalėmis bandė atkreipti visuomenės dėmesį į katastrofą, pats fiziškai ištvėrė visus gaisro gesinimo etapus. Tai darė ne dėl garbės ir šlovės, o nuoširdžiai siekdamas išgelbėti miestą – tad meras, perėjęs ugnį, tikrai yra nusipelnęs herojaus vardo.   </p>
      <figure>
        <img src="https://www.zmones.lt/photo/b4ece545-1a5a-11ea-9890-aa000054c883/1200x750s/nerijus-cesiulis-5dee005b244722-44233153.png"/>
        <figcaption>Nerijus Cesiulis</figcaption>
      </figure>
      <p>Indrė Stonkuvienė</p>
      <p>Už moterišką stiprybę</p>
      <p>Tas, kuriam šovė į galvą moteris vadinti silpnąja lytimi, tiesiog nepažinojo <b>Indrės STONKUVIENĖS</b> (33). Televizijos ekrano ir scenos veidas, socialinių tinklų žvaigždė, iniciatyvos „Moterų pasaulyje“ kūrėja, stiliaus žinovė ir puiki mama yra tarsi gyvas įrodymas, kad moterys iš tiesų gali viską. Daugelyje gyvenimo sričių triumfuojančiai Indrei nesvetima nei ironija, nei savikritika. Jai nuoširdžiai rūpi, kaip jaučiasi šalia jos esantys: Indrė šmaikščiai, bet tvirtai kovoja už moterų laisvę reikšti nuomonę, gerai jaustis savo kūne, būti lygiavertėmis partnerėmis šeimoje ir visuomenėje. Indrė įrodė, kad egzistuoja toks reiškinys kaip moteriškas palaikymas: ji labai prisidėjo prie to, jog šiuolaikinės moterys ne tik kritikuoja ir konkuruoja, bet ir nesidrovi pagirti viena kitos, pasakyti komplimento, palaikyti sunkesniu metu.</p>
      <figure>
        <img src="https://www.zmones.lt/photo/9e31750b-1a5a-11ea-9890-aa000054c883/1200x750s/indre-stonkuviene-5dee0034cfef18-42544324.png"/>
        <figcaption>Indrė Stonkuvienė</figcaption>
      </figure>
      <p>Naglis Bierancas</p>
      <p>Už nuoširdumą</p>
      <p><b>Naglis BIERANCAS</b> (32) yra pats tikriausias šių laikų fenomenas. Tarp jo pasiekimų galima įvardyti ne tik tai, kad baigė Mikalojaus Konstantino Čiurlionio menų mokyklą, tapo diplomuotu šokėju ir puikiu fotografu, bet ir tai, kad jaučiasi visiškai laisvas žmogus, kalba ir elgiasi taip, kaip nori, neslepia savo seksualinės orientacijos ir nesuka galvos, ką apie jį mano kiti. Šios savybės žmones turbūt labiausiai įkvepia – tai patvirtina ir Naglio populiarumas, ir praėjusiais metais „Žmonių“ apdovanojimų ceremonijoje pelnytas Metų mylimiausiojo titulas, ir beveik 300 tūkstančių <i>Naglimanto</i> sekėjų socialiniuose tinkluose. Kad ir ką sakytum, charizmos iš Bieranco neatimsi.</p>
      <figure>
        <img src="https://www.zmones.lt/photo/c71a0a7b-1a5a-11ea-9890-aa000054c883/1200x750s/naglis-bierancas-5dee00799940d9-84035473.png"/>
        <figcaption>Naglis Bierancas</figcaption>
      </figure>
      <p>Simona Nainė</p>
      <p>Už įvairiapusiškumą</p>
      <p>Dainininkė, televizijos laidų vedėja, drabužių prekių ženklo „Nunu“ įkūrėja, o dabar – ir šokėja <b>Simona NAINĖ</b> (31) pusę gyvenimo praleido scenoje: nuo paauglystės buvo grupės „Mokinukės“ narė, paskui daug metų – grupės „Pinup Girls“ atlikėja. Per tą laiką ji išmoko, kad publiką labiausiai paperka ne pompastika ir žvaigždės spindesys, o natūralumas ir nuoširdumas. Visuomet svajojusi kurti drabužius Simona šią svajonę išpildė su kaupu – jos vestuvinėmis suknelėmis mielai puošiasi ir žinomos moterys. Talentingoji Nainė – laukiama viešnia ir vedėja daugelyje televizijos laidų ir projektų, socialiniuose tinkluose turinti pustrečio šimto tūkstančių gerbėjų. Sėkmė kūrėją lydi ir asmeniniame gyvenime: ji sukūrė gražią šeimą su „radistu“ Jonu Nainiu.</p>
      <figure>
        <img src="https://www.zmones.lt/photo/80fd251c-1a5a-11ea-9890-aa000054c883/1200x750s/simona-naine-5dee0003029426-81955837.jpeg"/>
        <figcaption>Simona Nainė</figcaption>
      </figure>
      <p>
        <b>Atiduoti savo balsą mylimiausiam kandidatui iki sausio 10 dienos galite <a href="https://www.zmones.lt/zmones-2020/metu-mylimiausias-zmogus">ČIA</a>.</b>
      </p>
      <p>„Žmonės 2020“ apdovanojimai įvyks sausio 23 dieną Lietuvos nacionaliniame operos ir baleto teatre, tiesiogiai per LNK.</p>
    </article>
  </body>
</html>