<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2027621/kripto-para-uzmanlar%C4%B1-bitcoinin-yeni-y%C4%B1lda-de%C4%9Fer-kazanmas%C4%B1n%C4%B1-bekliyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Kripto para uzmanları Bitcoin'in yeni yılda değer kazanmasını bekliyor"/>
    <meta property="og:description" content="Kripto para birimine ilişkin yeni analizlere göre, Bitcoin fiyatı önümüzdeki haftalarda mevsimsel bir artış gösterecek. Dijital paralara yönelik döviz şirketi SFOX'in araştırması, Bitcoin’in son yıllarda ABD’nin önemli tatil günlerinde pozitif piyasa"/>
  </head>
  <body>
    <article>
      <h1>Kripto para uzmanları Bitcoin'in yeni yılda değer kazanmasını bekliyor</h1>
      <address>
        <time datetime="2019-12-09T08:00:00+00:00">09 Dec 2019, 08:00</time>
      </address>
      <p>Kripto para birimine ilişkin yeni analizlere göre, Bitcoin fiyatı önümüzdeki haftalarda mevsimsel bir artış gösterecek.<br/><br/>Dijital paralara yönelik döviz şirketi SFOX'in araştırması, Bitcoin’in son yıllarda ABD’nin önemli tatil günlerinde pozitif piyasa hareketleri deneyimlediğini ortaya koydu.<br/><br/>Geçen hafta Şükran Günü'nde Bitcoin, 6 ay içindeki en düşük seviyesini gördüğü düşüş eğiliminden kurtularak 4 gün içinde yüzde 20 yükselmişti.<br/><br/>Bitcoin'in fiyatı eylülde İşçi Bayramı'nda tek bir günde yaklaşık yüzde 5, ertesi gün de yüzde 4 daha artmıştı.<br/><br/>Benzer şekilde, 4 Temmuz tatili (ABD'nin Bağımsızlık Günü -çn) de 2 ile 4 Temmuz tarihleri arasındaki yüzde 14'lük kayda değer artışla sonuçlanmıştı.<br/><br/>Araştırmanın detaylarına yer verilen SFOX blog yazısında, "Ailelerin bir araya gelmesi ve fırsatı kaçırma endişesiyle araştırıp Bitcoin alması nedeniyle tatillerin, teorik olarak, Bitcoin fiyatlarındaki yükselişe katkıda bulunabileceğini varsaydık. Ancak burada analiz ettiğimiz en son veriler, Google'daki 'bitcoin' aramalarının tatilden sonra değil de önce zirve yaptığını gösteriyor" ifadeleri kullanıldı:<br/><br/>Bitcoin'in tatil performansında hangi unsurların ektili olduğuna bakılmaksızın, Bitcoin'in şu anda ABD'nin önemli tatillerine duyarsız kalmadığı görülüyor, bu nedenle piyasa katılımcıları, aralık ayına girerken, yaklaşan tatillere dikkat etmek isteyebilir.<br/><br/>Independent Türkçe'de yer alan habere göre, araştırma ayrıca (daha önceki piyasa araştırmalarında da dikkat çekildiği gibi) Bitcoin fiyatıyla kripto para birimini ilgilendiren Google aramaları arasındaki ilişkiyi de ortaya çıkardı.<br/><br/>2017'de yapılan bir araştırma, 'btc usd' (Bitcoin Amerikan Doları -çn) gibi Bitcoin'le ilgili terimler için internette yapılan yoğun aramaların, genellikle piyasa balonundan önce geldiğini belirlerken, düşük düzeydeki aramalarınsa genellikle satın almak için iyi bir zamana işaret ettiğini tespit etti. Dijital pazarlama şirketi SemRush tarafından elde edilen veriler, arama düzeyiyle bitcoin fiyatı arasında yüzde 80 oranında bir ilişki bulunduğuna fakat belirleyici faktörün ne olduğuna dair sonuç alınmadığına dikkat çekti.<br/><br/>Daha önce bazı analistler, yatırımcıların Bitcoin fiyatını şişirmek için Google aramalarını manipüle edebileceğini ileri sürmüştü.</p>
    </article>
  </body>
</html>