<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813200/%D9%85%D8%A7%D8%B1%DA%A9-%D8%A7%D8%B3%D9%BE%D8%B1-%D8%A2%D9%85%D8%B1%DB%8C%DA%A9%D8%A7-%D9%87%D9%85%D9%88%D8%A7%D8%B1%D9%87-%D8%A2%D9%85%D8%A7%D8%AF%D9%87-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:28:44+00:00"/>
    <meta property="og:title" content="مارک اسپر: آمریکا همواره آماده مذاکره با کره‌شمالی است"/>
    <meta property="og:description" content="با وجود نگرانی فزاینده مبنی بر اینکه پیونگ‌یانگ می‌تواند آزمایش موشک‌های دوربرد یا سلاح‌های هسته‌ای را در بحبوحه گفت‌وگوهای متوقف‌شده با واشنگتن از سر بگیرد، وزیر دفاع آمریکا تاکید کرد، ایالات متحده همیشه از مذاکرات با کره‌شمالی استقبال می‌کند."/>
  </head>
  <body>
    <article>
      <h1>مارک اسپر: آمریکا همواره آماده مذاکره با کره‌شمالی است</h1>
      <address><time datetime="2019-12-09T08:28:44+00:00">09 Dec 2019, 08:28</time> by <a rel="author">اکرم ترابی</a></address>
      <p>با وجود نگرانی فزاینده مبنی بر اینکه پیونگ‌یانگ می‌تواند آزمایش موشک‌های دوربرد یا سلاح‌های هسته‌ای را در بحبوحه گفت‌وگوهای متوقف‌شده با واشنگتن از سر بگیرد، وزیر دفاع آمریکا تاکید کرد، ایالات متحده همیشه از مذاکرات با کره‌شمالی استقبال می‌کند.</p>
      <p>به گزارش ایسنا، به نقل از خبرگزاری یونهاپ، به دنبال اظهارات اخیر سفیر کره‌شمالی در سازمان ملل مبنی بر اینکه مذاکرات هسته‌ای از روی میز مذاکره با آمریکا برداشته شده است، از مارک اسپر، وزیر دفاع آمریکا در مصاحبه با فاکس نیوز که یکشنبه پخش شد، پرسیدند در صورتی کره‌شمالی آزمایش هسته‌ای را از سر بگیرد آمریکا چه خواهد کرد. با این حال به نظر می‌رسد این سخنان اسپر پیش از آن بیان شد که کره‌شمالی یکشنبه از یک "آزمایش بسیار مهم" خبر داده باشد.</p>
      <p>اسپر گفت: قصد ندارم درباره فرضیات اظهارنظر کنم ... باید ببینیم چه پیش می‌آید. گمان می‌کنم که راه مذاکرات همواره باز است. من گفته‌ام، مایک پامپئو، وزیر امور خارجه آمریکا گفته است و قطعا دونالد ترامپ، رئیس‌جمهوری آمریکا هم گفته است که ما خواستار نشستن پشت میز مذاکره هستیم، ما خواستار گفت‌وگو هستیم و ما می‌خواهیم به نقطه‌ای برسیم که شاهد خلع سلاح هسته‌ای کره‌شمالی باشیم. اولویت اصلی من تضمین آمادگی دفاعی است اما دومین وظیفه‌ام توانا ساختن دیپلمات‌هایمان است.</p>
      <p>در همین حال دونالد ترامپ یکشنبه پس از انتشار اخباری از آزمایش "مهم" کره‌شمالی در یک سایت موشکی گفت، اگر کیم جونگ اون،‌ رهبر کره‌شمالی به روش خصمانه‌ای عمل کند "همه چیز" را خواهد باخت. او در پیامی توییتری نوشت: کیم جونگ اون بسیار باهوش است و اگر او به روشی خصمانه عمل کند، خیلی چیزها و عملا همه چیز را از دست خواهد داد. او یک توافق خلع سلاح هسته‌ای قدرتمند را در سنگاپور با من امضا کرد. او نمی‌خواهد از روابط ویژه خودش با رئیس‌جمهوری ایالات متحده دوری کرده یا در انتخابات ریاست جمهوری ماه نوامبر مداخله کند. کره‌شمالی تحت رهبری کیم جونگ اون، پتانسیل اقتصادی فوق‌العاده‌ای دارد اما باید طبق وعده‌اش خلع سلاح هسته‌ای شود. ناتو، چین، روسیه، ژاپن و کل جهان روی این مساله اتفاق‌نظر دارند!</p>
      <p>از سوی دیگر وزارت دفاع کره‌جنوبی امروز دوشنبه اعلام کرد، سئول برای تجزیه و تحلیل "آزمایش بسیار مهم" کره‌شمالی با ایالات متحده همکاری نزدیکی دارد. کره‌شمالی از ماهیت این آزمایش جزئیاتی ارائه نکرده اما گفته است "موضع استراتژیک" این کشور را تغییر خواهد داد.</p>
      <p>چوی هیون-سو، سخنگوی وزارت دفاع کره‌جنوبی در کنفرانسی مطبوعاتی گفت: ما از اعلام کره‌شمالی اطلاع داریم. ما با همکاری نزدیک با آمریکا تحرکات در سایت‌های مهم کره‌شمالی از جمله سایت دونگچانگ-ری را زیر نظر داریم.</p>
      <p>با این حال او از ارائه نتایج ارزیابی‌های اولیه خودداری کرد. یک منبع نظامی گفته است: به نظر می‌رسد کره‌شمالی یک موتور موشک آزمایش کرده باشد. جفری لویس، کارشناس آمریکایی در حوزه موشک‌های کره‌شمالی هم گفت به نظر می‌رسد پیونگ‌یانگ یک "آزمایش روی موتور راکت" انجام داده باشد.</p>
      <p>از سوی دیگر رابرت اوبراین، مشاور امنیت ملی آمریکا یکشنبه هشدار داد چنانچه کره‌شمالی به تعهدات خلع سلاح هسته‌ای خودش پشت کند، ایالات متحده "ابزارهای متعددی" برای تعامل با این کشور در اختیار دارد. او در مصاحبه با سی‌بی‌اس گفت: اگر کره‌شمالی مسیری متفاوت از آنچه به مردمش، مردم کره‌جنوبی، ایالات متحده و جهان وعده داده است، در پیش بگیرد، اگر کیم جونگ که گفته بود شبه جزیره کره را خلع سلاح هسته‌ای می‌کند به حرفش پایبند نباشد، سپس ما این را بررسی می‌کنم. ما ابزارهای مختلفی در جعبه‌ ابزار داریم.  </p>
      <p>مشاور امنیت ملی آمریکا می‌گوید اگر کره‌شمالی انتخاب کند که راه جدیدی را در پیش بگیرد، مرتکب "اشتباه" می‌شود. او همچنین گفت واشنگتن همچنان از پیونگ‌یانگ می‌خواهد تا به وعده‌اش برای خلع سلاح هسته‌ای عمل کند.</p>
      <p>در همین حال یک برنامه رهگیر هوانوردی امروز دوشنبه نشان داد، ایالات متحده یک هواپیمای شناسایی بر فراز مناطق پایتخت کره‌جنوبی به پرواز درآورده است. هواپیمای بوئینگ آرسی-۱۳۵وی ریوت جوینت در ارتقاع ۳۱ هزار پا بر فراز شبه جزیره کره رویت شد. با این حال زمان دقیق این مشاهدات گزارش نشده است.</p>
      <p>در بحبوحه تحولات موشکی کره‌شمالی، کیم جونگ اون یک تفرجگاه کوهستانی جدید به منظور لذت بردن مردم از "تمدن بالا تحت سوسیالیسم" افتتاح کرد که نمونه‌ای دیگر از استفاده پیونگ‌یانگ از معافیت‌ها در زمینه گردشگری از تحریم‌های بین‌المللی برای درآمدزایی است.   </p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091813049/%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%A8%D8%B1%D8%A7%DB%8C-%D8%B2%D9%86%D8%AF%D9%87-%D9%86%DA%AF%D8%A7%D9%87-%D8%AF%D8%A7%D8%B4%D8%AA%D9%86-%DA%AF%D9%81%D8%AA-%D9%88%DA%AF%D9%88%D9%87%D8%A7%DB%8C-%D9%87%D8%B3%D8%AA%D9%87-%D8%A7%DB%8C-%D9%87%D8%B1-%DA%A9%D8%A7%D8%B1%DB%8C-%D9%85%DB%8C-%DA%A9%D9%86%D8%AF"/>
        <a href="https://www.isna.ir/news/98091712853/%D8%AA%D8%B1%D8%A7%D9%85%D9%BE-%D8%B1%D9%87%D8%A8%D8%B1-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D9%86%D9%85%DB%8C-%D8%AE%D9%88%D8%A7%D9%87%D8%AF-%D8%B1%D9%88%D8%A7%D8%A8%D8%B7-%D9%88%DB%8C%DA%98%D9%87-%D8%AE%D9%88%D8%AF%D8%B4-%D8%A8%D8%A7-%D9%85%D9%86-%D8%B1%D8%A7-%D9%82%D8%B7%D8%B9"/>
      </related>
    </article>
  </body>
</html>