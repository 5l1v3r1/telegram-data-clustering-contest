<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1840215-pozhezha-v-odesi-shistokh-zagiblikh-sche-ne-identifikuvali"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-12-09T08:18:00+00:00"/>
    <meta property="og:title" content="Пожежа в Одесі: шістьох загиблих ще не ідентифікували"/>
    <meta property="og:description" content="КИЇВ. 9 грудня. УНН. Тіла шістьох осіб, загиблих внаслідок пожежі у коледжі в Одесі, на ранок понеділка ще не ідентифіковано. Про це УНН повідомляє з …"/>
  </head>
  <body>
    <article>
      <h1>Пожежа в Одесі: шістьох загиблих ще не ідентифікували</h1>
      <address><time datetime="2019-12-09T08:18:00+00:00">09 Dec 2019, 08:18</time> by <a rel="author">Юлія Шрамко</a></address>
      <p><b>КИЇВ. 9 грудня. УНН.</b> Тіла шістьох осіб, загиблих внаслідок пожежі у коледжі в Одесі, на ранок понеділка ще не ідентифіковано. Про це <b>УНН </b>повідомляє з посиланням на пресслужбу ДСНС України.</p>
      <p>"Під час проведення пошукових робіт виявлено тіла 10 загиблих осіб (тіла 6 осіб не ідентифіковано)", - вказали у відомстві.</p>
      <p>Всього внаслідок пожежі <a href="https://www.unn.com.ua/uk/news/1840213-pozhezha-v-odesi-kilkist-zagiblikh-zrosla-do-12-osib">загинуло 12 осіб</a>, постраждало 30 осіб, в лікувальних закладах залишається 9 осіб.</p>
      <p>На ранок 9 грудня відкритого вогню не спостерігається. Проводяться пошуково-рятувальні роботи та роботи з гасіння окремих осередків тління конструкцій будівлі. Всього з початку розбирання завалу вивезено 1 тис. 344 куб. м будівельних конструкцій.</p>
      <p>Нагадаємо, за даними ДСНС, 4 грудня о 10:12 в Одесі на 3-му поверсі 6-поверхової будівлі Одеського коледжу економіки, права та готельно-ресторанного бізнесу виникла <a href="https://www.unn.com.ua/uk/news/1839353-v-odesi-gorit-koledzh">пожежа</a>. О 14:18 пожежу було локалізовано на площі 4 тис. кв. м. Підрозділами ДСНС врятовано та евакуйовано 40 осіб. Станом на ранок 5 грудня спостерігалося обрушення згорілих будівельних конструкцій всередині будівлі.</p>
      <p>Наразі відомо про 12 загиблих. Однією із загиблих є студентка, тіло другої загиблої людини знайшли під завалами 5 грудня. Тіла ще двох людей під завалами знайшли 6 грудня. 7 грудня знайшли ще одне тіло. 8 грудня було знайдено ще два тіла загиблих під завалами. Також одна людина - <a href="https://www.unn.com.ua/uk/news/1840032-vnaslidok-pozhezhi-v-odeskomu-koledzhi-zaginulo-vzhe-8-lyudey">рятувальник</a> - помер у лікарні. 9 грудня під час розбору завалів виявлено ще <a href="https://www.unn.com.ua/uk/news/1840213-pozhezha-v-odesi-kilkist-zagiblikh-zrosla-do-12-osib">два тіла</a> - одне о о 00:35, інше - о 5:15.</p>
      <p>У ДСНС назвали ймовірну <a href="https://www.unn.com.ua/uk/news/1839506-pozhezha-u-koledzhi-v-odesi-v-dsns-nazvali-ymovirnu-prichinu-tragediyi">причину пожежі</a> у коледжі в Одесі. Відкрито кримінальне <a href="https://www.unn.com.ua/uk/news/1839442-pozhezha-u-koledzhi-v-odesi-vidkrito-kriminalne-provadzhenya">провадження</a>. Поліція має дві версії пожежі у коледжі в Одесі - порушення пожежної безпеки і <a href="https://www.unn.com.ua/uk/news/1839621-politsiya-maye-dvi-versiyi-pozhezhi-u-koledzhi-v-odesi-porushennya-pozhezhnoyi-bezpeki-i-pidpal">підпал</a>. У справі вже є перші <a href="https://www.unn.com.ua/uk/news/1840005-pozhezha-v-odeskomu-koledzhi-vstanovleni-pershi-pidozryuvani">підозрювані</a>.</p>
    </article>
  </body>
</html>