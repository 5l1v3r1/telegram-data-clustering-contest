<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/techinasia/xiaomi-lanceert-digitale-kredietservice-in-india"/>
    <meta property="og:site_name" content="DutchCowboys"/>
    <meta property="article:published_time" content="2019-12-09T08:30:00+00:00"/>
    <meta property="og:title" content="​Xiaomi lanceert digitale kredietservice in India"/>
    <meta property="og:description" content="Xiaomi’s Mi Credit verbindt smartphonegebruikers met kredietverstrekkers. Daarmee krijgen Indiërs toegang tot snelle leningen tot 100.000 roepies (US $ 1.393,34)."/>
  </head>
  <body>
    <article>
      <h1>​Xiaomi lanceert digitale kredietservice in India</h1>
      <address><time datetime="2019-12-09T08:30:00+00:00">09 Dec 2019, 08:30</time> by <a rel="author">Redactie Azië</a></address>
      <p>In navolging van Mi Pay, komt de Chinese smartphonefabrikant Xiaomi nu met Mi Credit, een app waarmee Indiërs geld kunnen lenen. Het Chinese bedrijf gaat nu de concurrentie aan met Amazon en Google, twee bedrijven die reeds soortgelijke financiële producten aanbieden in India.</p>
      <h3>Krediet</h3>
      <p>Xiaomi’s Mi Credit verbindt smartphonegebruikers met kredietverstrekkers. Daarmee krijgen Indiërs toegang tot snelle leningen tot 100.000 roepies (US $ 1.393,34).</p>
      <p>Het bedrijf werkt samen met banken en fintech-bedrijven om de kredietwaardigheid van de klanten te controleren en de leningen uit te keren.</p>
      <p>Het in Beijing gevestigde Xiaomi is met Mi Pay reeds actief in India. Met de app kunnen Indiërs sinds maart dit jaar hun rekeningen betalen en geld overmaken.</p>
      <h3>Core business</h3>
      <p>Hoewel smartphones de core business van het bedrijf zijn, zijn de marges op de relatief goedkope Xiaomi apparaten flinterdun. Financiële dienstverlening moet voor winst gaan zorgen op de lange termijn.</p>
      <p>Onderzoeksbureau Boston Consulting Group verwacht dat de digitale kredietmarkt in India tegen 2023 zo’n $ 1 biljoen waard zal zijn.</p>
      <p>Xioami laat weten het vooralsnog bij India te houden, verdere internationale expansie staat niet op het programma. Deze onverdeelde aandacht is volgens de Chinezen nodig om een gecompliceerde markt als India succesvol te penetreren. India is voor Xioami de belangrijkste afzetmarkt buiten China.</p>
      <h3>Indonesië</h3>
      <p>In Indonesië, een andere belangrijke markt, moest Xiaomi eind 2018 bakzeil halen na een conflict met toezichthouders over vergunningen. Ze trokken zich terug.</p>
      <p>Er heerst ook bezorgdheid over de privacy van Mi Credit-gebruikers. India heeft nog geen wetten inzake gegevensbescherming. Volgens Xiaomi zijn gebruikersgegevens volledig encrypted waardoor misbruik wordt uitgesloten.</p>
      <p>
        <i>[Afbeelding © BillionPhotos.com - Adobe Stock]</i>
      </p>
      <related>
        <h4>Lees ook:</h4>
        <a href="https://www.dutchcowboys.nl/gadgets/xiaomis-mi-watch-lijkt-op-de-apple-watch-en-kost-185"/>
      </related>
    </article>
  </body>
</html>