<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.rtv.rs/sr_ci/hronika/vucevic-zbog-jovanjice-podneo-krivicnu-prijavu-protiv-brace-vucic_1074241.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T08:48:00+00:00"/>
    <meta property="og:title" content="Вучевић због &quot;Јовањице&quot; поднео кривичну пријаву против браће Вучић"/>
    <meta property="og:description" content="Потпредседник СНС, иначе правник, Милош Вучевић поднео је данас кривичну пријаву против председника Србије Александра Вучића и његовог брата, Андреја Вучића, како би се правосудно утврдила истина и отклонила..."/>
  </head>
  <body>
    <article>
      <h1>Вучевић због "Јовањице" поднео кривичну пријаву против браће Вучић</h1>
      <h2>БЕОГРАД - Потпредседник СНС, иначе правник, Милош Вучевић поднео је данас кривичну пријаву против председника Србије Александра Вучића и његовог брата, Андреја Вучића, како би се правосудно утврдила истина и отклонила било каква сумња у њихову умешаност у случај Јовањица и везе са власником тог имања.</h2>
      <address>
        <time datetime="2019-12-09T08:48:00+00:00">09 Dec 2019, 08:48</time>
      </address>
      <p>"Грађани Србије заслужују истину, а она је само једна", рекао је Вучевић новинарима после подношења пријаве.</p>
      <figure>
        <img src="http://www.rtv.rs/sr_ci/hronika/slike/2019/12/09/milos-vucevic-jovanjica.jpg"/>
        <figcaption>Танјуг (Сава Радовановић)</figcaption>
      </figure>
      <p>Он је рекао да су информације у медијима и на друштвеним мрежама о наводном утицају председника Вучића и његовог брата са узгајањем марихуане на пољопривредном добру Јовањица, што је пре неколико година било солидно пољопривредно добро, узнемириле јавност, и суд треба да утврди да ли је реч о клевети или истини.</p>
      <p>"Ради се о информацијама које су доступне свима и које су узнемириле јавност и не могу оставити никога равнодушним и не смеју остати на нивоу 'твитер истрага', односно политичких дневних закључака", рекао је Вучевић.</p>
      <p>Вучевић је кривичну пријаву поднео Републичком јавном тужилаштву, од којег, како је рекао, очекује да ургентно истражи те наводе, утврди истину и јавно саопшти да ли су Вучићи повезани са Јовањицом или су аутори тих навода лагали и измишљали.</p>
      <p>"Тужилаштво мора грађанима да саопшти истину, па уколико се наводи испоставе нетачни, и да се ради о гнусним лажима и клеветама, неко ће морати да одговара због лажних исказа", рекао је Вучевић новинарима.</p>
      <p>Он је прецизирао да је пријаву саставио са својим адвокатом и да није определио кривично дело, јер је то на тужилаштву да утврди - да ли има дела или не, као и да је у њој побројао све исказе и наводе изнете током последњих 20 дана.</p>
      <p>Каже да је пријаву поднео, јер то нико није урадио, а истина мора да се зна, јер су ово најгоре тврдње против председника и његове породице до сада изнете.</p>
      <p>"Ово није питање дневне политике и како гледате на политичке теме. Ово је питање - да ли председник и његов брат штите некога ко производи опијате", рекао је Вучевић.</p>
      <figure>
        <img src="http://www.rtv.rs/sr_ci/hronika/slike/2019/12/09/milos-vucevic-jovanjica-1.jpg"/>
        <figcaption>Танјуг (Сава Радовановић)</figcaption>
      </figure>
      <p>Осрвнуо се и на наводе у последња два дана, након што је најавио подношење пријаве, а у којима се тврди да ће његова пријава бити лажна.</p>
      <p>"Како може бити лажна кривична пријава ? Је л' то значи онда да су наводи који се наводе у пријави лажни и да су нам они, који су последњих 20 дана износили оптужбе на рачун Александра и Андреја Вучића, у претходних 48 сати рекли да је то све неистина", навео је Вучевић.</p>
      <p>Пренео је и да један "судија политичар", који је ослободио "гњиланску групу", на Твитеру даје бесплатне правне савете, односно "упозорава" га да би због подношења лажне кривичне пријаве могао да сноси одговорност, што је, сматра Вучевић, покушај његовог застрашивања.</p>
      <p>"Уз дужно поштовање наших пријатеља у Јужној Америци, овога нема ни у Јужној Америци и ово је скандалозно. Држите 15 конференција за новинаре, објавите 15 - 20 твитова али не поднесете кривичну пријаву", рекао је он и нагласио да верује у институције, тужилаштво и суд.</p>
      <p>Очекује да ће тужилаштво позвати на саслушање и пријављене и оне који су оптужбе против њих износили, позивајући се на наводна сазнања да су ухапшени власник Јовањице Предраг Колувија и Андреј Вучић разговарали пред Колувијино хапшење.</p>
      <p>Вучевић је одбацио и тврдње опозиције да има подела у СНС, указујући да би , да има подела - то било решено на Главном одбору за 24 сата.</p>
      <p>Он сматра да су лидери СЗС, Мирослав Алексић, Вук Јеремић и Драган Ђилас и други из Савеза за Србију износили клевете и лажи против Александра и Андреја Вучића, али да нису смели да тим поводом поднесу и кривичну пријаву, па је он то учинио како би тужилац проверио њихове наводе и утврдио истину.</p>
      <p>Каже да ово није први пут да опозиција напада председника Вучића и његову породицу, али сматра да је овог пута "дара превршила меру", јер су председник и његов брат оптужени да помажу неком ко је осумњичен за производњу опијата".</p>
      <p>"Било је разних глупости, од Франша, од Карађорђева, од аутобуса, малина... Било је велике мржње и искомплексираности. Све што виде - помисле да је стечено неком криминалном радњом, јер полазе од своје визије и пројекције - како би владали и како су владали", оценио је Вучевић наводе опозиције.</p>
      <p>Осумњичени у случају "Јовањица" <a href="http://www.rtv.rs/sr_ci/hronika/osumnjiceni-za-jovanjicu-nisam-zvao-andreja-vucica_1073932.html">демантовао</a> је пре два дана писања појединих медија да је након хапшења телефонирао Андреју Вучицу, брату Председника Александра Вучића.</p>
      <p>Пошто се налази у притвору, Колувија је преко свог браниоца Зоре Добричанин Никодиновић поручио да су таква писања медија неистине.</p>
      <p>Случај Јовањица изазвао је последњих дана пажњу медија, након <a href="http://www.rtv.rs/sr_ci/vojvodina/srem/na-plantazi-zdrave-hrane-u-staroj-pazovi-policija-otkrila-veliki-zasad-marihuane_1067180.html">заплене велике количине марихуане</a> на том пољопривредном добру.</p>
      <figure>
        <iframe src="https://www.youtube.com/embed/exCgE37geyw" width="560" height="314" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/Cgr0uH1A2MM" width="560" height="314" data-service="Youtube" scrolling="no"/>
      </figure>
    </article>
  </body>
</html>