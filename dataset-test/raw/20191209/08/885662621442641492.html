<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/126777/ta-tria-basika-kritiria-gia-na-labete-koinoniko-merisma"/>
    <meta property="og:site_name" content="Insider"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Τα τρία βασικά κριτήρια για να λάβετε το κοινωνικό μέρισμα"/>
    <meta property="og:description" content="Οι επιλέξιμοι για το κοινωνικό μέρισμα θα πρέπει να πληρούν τα βασικά κριτήρια για το ετήσιο ατομικό ή οικογενειακό φορολογητέο εισόδημα, για το ύψος των καταθέσεων και των μετοχών, καθώς και τον χρόνο διαμονής στην Ελλάδα."/>
  </head>
  <body>
    <article>
      <h1>Τα τρία βασικά κριτήρια για να λάβετε το κοινωνικό μέρισμα</h1>
      <h2>Οι επιλέξιμοι για το κοινωνικό μέρισμα θα πρέπει να πληρούν τα βασικά κριτήρια για το ετήσιο ατομικό ή οικογενειακό φορολογητέο εισόδημα, για το ύψος των καταθέσεων και των μετοχών, καθώς και τον χρόνο διαμονής στην Ελλάδα.</h2>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author">Θανάσης Κουκάκης</a></address>
      <p>Με τρία βασικά κριτήρια θα επιλεγούν <b>οι 250.000 δικαιούχοι του κοινωνικού μερίσματος</b> των 700 ευρώ μεταξύ των εκατοντάδων χιλιάδων πολιτών που <a href="https://www.insider.gr/eidiseis/oikonomia/126675/koinoniko-merisma-pos-tha-ypobalete-tin-aitisi">θα αρχίσουν από την επόμενη Τρίτη 17 Δεκεμβρίου </a>να υποβάλλουν αιτήσεις για την εισοδηματική ενίσχυση. Για να είναι επιλέξιμοι θα πρέπει να πληρούν τα βασικά κριτήρια για το ετήσιο ατομικό ή οικογενειακό φορολογητέο εισόδημα, για το ύψος των καταθέσεων και των μετοχών, καθώς και τον χρόνο διαμονής στην Ελλάδα.</p>
      <p>Στους δικαιούχους του <b>κοινωνικού μερίσματος</b> εντάσσονται πολύτεκνες οικογένειες με τέσσερα παιδιά και άνω, γονείς μακροχρόνια άνεργοι, καθώς και οικογένειες με άτομα με ειδικές ανάγκες (ΑΜΕΑ). Συγκεκριμένα, 19.140 οικογένειες με 4 παιδιά και άνω με ετήσιο φορολογητέο εισόδημα έως 20.000 ευρώ,16.778 οικογένειες με τουλάχιστον έναν γονέα μακροχρόνια άνεργο και ετήσιο φορολογητέο εισόδημα έως 15.000 ευρώ,40.927 οικογένειες με δύο γονείς βραχυχρόνια άνεργους και ετήσιο συνολικό εισόδημα έως 15.000 ευρώ, 25.632 οικογένειες με ΑΜΕΑ.</p>
      <p>Επιπλέον κριτήρια είναι ένας από τους δύο γονείς να διαμένει στην Ελλάδα την τελευταία δεκαετία και να είναι και οι δύο γονείς φορολογικοί κάτοικοι Ελλάδας, αλλά και το άθροισμα καταθέσεων και μετοχών να μην υπερβαίνει τις 20.000 ευρώ.</p>
      <p>Η ηλεκτρονική πλατφόρμα για την υποβολή των αιτήσεων θα ανοίξει στις 17 Δεκεμβρίου στο διαδικτυακό τόπο <a href="https://www.insider.gr/eidiseis/oikonomia/126777/www.koinonikomerisma.gr">www.koinonikomerisma.gr</a> και θα δέχεται αιτήσεις έως τις 26 Δεκεμβρίου. Από τις 27 Δεκεμβρίου 2019 έως τις 31 Δεκεμβρίου 2019 η εισοδηματική ενίσχυση θα καταβληθεί στους δικαιούχους.</p>
      <h3>Η διαδικασία της αίτησης</h3>
      <p>Η διαδικασία υποβολής της αίτησης για την εισοδηματική ενίσχυση των 700 ευρώ θα είναι αντίστοιχα απλή με την περυσινή. Για να υποβληθεί η αίτηση θα πρέπει ο ενδιαφερόμενος από τις 17 Δεκεμβρίου έως τις 26 Δεκεμβρίου να μπει στο διαδικτυακό τόπο <a href="https://www.insider.gr/eidiseis/oikonomia/126777/www.koinonikomerisma.gr">www.koinonikomerisma.gr</a> χρησιμοποιώντας τους προσωπικούς του κωδικούς πρόσβασης στο πληροφοριακό σύστημα Taxisnet της Ανεξάρτητης Αρχής Δημοσίων Εσόδων.</p>
      <p>Μετά την είσοδο στο σύστημα θα πρέπει να επιβεβαιώσει τον ΑΜΚΑ και να εισάγει το mail του και τον αριθμό του κινητού τηλεφώνου του. Θα πρέπει επίσης να συναινέσει στην επεξεργασία των στοιχείων που αφορούν τον ίδιο, την/τον σύζυγό του και τα προστατευόμενα τέκνα τους και να δηλώσει ένα έγκυρο και ενεργό IBAN, στον οποίο πρέπει να είναι υποχρεωτικά είτε αποκλειστικός δικαιούχος είτε συνδικαιούχος.</p>
      <p><a href="https://www.insider.gr/eidiseis/oikonomia/126677/koinoniko-merisma-pos-tha-apofygete-tis-pagides">Τα οικονομικά και περιουσιακά στοιχεία του ενδιαφερομένου</a> θα εμφανίζονται προσυμπληρωμένα στην αίτηση και η αλλαγή τους δεν θα είναι δυνατή. Αν εμφανίζονται λανθασμένα στο σύστημα τότε θα πρέπει ο ενδιαφερόμενος να απευθυνθεί είτε στα ΚΕΠ (για τον ΑΜΚΑ), είτε στον ΕΦΚΑ, είτε στον ΟΑΕΔ εάν το πρόβλημα αφορά στον χρόνο ανεργίας.</p>
      <p>Μετά από όλα τα προαναφερόμενα βήματα θα εμφανίζεται η πληροφορία για το εάν ο αιτών είναι επιλέξιμος ή όχι για το μέρισμα των 700 ευρώ. Στην περίπτωση που ικανοποίει τα κριτήρια θα εμφανίζεται και το ποσό του κοινωνικού μερίσματος που αντιστοιχεί στο νοικοκυριό του. Σε αντίθετη περίπτωση, θα ενημερώνεται για τους λόγους που η αίτησή του απορρίφτηκε.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/126677/koinoniko-merisma-pos-tha-apofygete-tis-pagides"/>
        <a href="https://www.insider.gr/eidiseis/oikonomia/126708/koinoniko-merisma-pote-tha-katablithei"/>
        <a href="https://www.insider.gr/eidiseis/oikonomia/126675/koinoniko-merisma-pos-tha-ypobalete-tin-aitisi"/>
      </related>
    </article>
  </body>
</html>