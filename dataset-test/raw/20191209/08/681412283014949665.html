<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/logisticke-usluge-na-dlanu-logit-gold-wms/"/>
    <meta property="og:site_name" content="PC Press"/>
    <meta property="article:published_time" content="2019-12-09T08:15:45+00:00"/>
    <meta property="og:title" content="Logističke usluge na dlanu: Logit Gold WMS"/>
    <meta property="og:description" content="Današnje tržište logističkih usluga karakteriše dinamično okruženje u kojem su potrebe krajnjih potrošača sve zahtevnije. Logističke kompanije imaju sve više partnera, konkurencija je sve jača, pot…"/>
  </head>
  <body>
    <article>
      <h1>Logističke usluge na dlanu: Logit Gold WMS</h1>
      <address><time datetime="2019-12-09T08:15:45+00:00">09 Dec 2019, 08:15</time> by <a rel="author" href="https://pcpress.rs/author/pcpress/" target="_blank">PC Press</a></address>
      <p>Današnje tržište logističkih usluga karakteriše dinamično okruženje u kojem su potrebe krajnjih potrošača sve zahtevnije. Logističke kompanije imaju sve više partnera, konkurencija je sve jača, potrebe krajnjih potrošača sve veće. Da bi se proizvodi isporučili kupcima u pravo vreme, na pravom mestu i u pravim količinama, <b>neophodno je adekvatno upravljanje lancima snabdevanja</b>, što je daleko od jednostavnog.</p>
      <figure>
        <img src="https://i0.wp.com/pcpress.rs/wp-content/uploads/2019/12/wms-system.jpg"/>
      </figure>
      <p>Skladište je jezgro lanca snabdevanja i stoga je neophodno da se sve operacije i procesi izvršavaju glatko, efikasno i, što je najvažnije, precizno. Najveći izazov predstavlja upravljanje proizvodima u skladištu jer ih može biti i po nekoliko stotina hiljada. Zbog toga je neophodan odgovarajući <a href="https://pcpress.rs/PCout/?url=https://en.wikipedia.org/wiki/Warehouse_management_system">WMS sistem</a> koji će omogućiti jednostavan uvid u stanje zaliha i bolju preglednost, a samim tim i bolju kontrolu svih procesa koji se odvijaju u okviru skladišta.</p>
      <p>Prilikom izbora odgovarajućeg WMS rešenja, pored ostalih kriterijuma koje razmatrate, pokušajte da odgovorite i na sledećih šest ključnih pitanja:</p>
      <h3>Da li WMS podržava čitav niz funkcija za višekanalnu isporuku (distribuciju), uključujući track‑and‑trace (totalnu sledljivost), kao i brojne mogućnosti za upravljanje svežim proizvodima?</h3>
      <p>U WMS‑u je veoma važno praćenje raznih atributa vezanih za artikle, kao što su rok trajanja, šarža, temperatura skladišnog prostora, stvarna težina i zapremina artikala i sl. Kako bi se ovi atributi pratili, neophodno je implementirati WMS rešenje koje je fleksibilno, primenljivo u različitim industrijama i koje može da se prilagodi promenama na tržištu.</p>
      <p>Track‑and‑trace je posebno neophodna funkcionalnost prilikom upravljanja lako kvarljivom robom. Ova funkcionalnost omogućava reorganizaciju zaliha u zavisnosti od tražnje koja stalno varira. Pored toga, ona omogućava i praćenje različitih osobina proizvoda, kao što su serijski broj, broj lota, datum isteka roka, kvalitet i slično, nezavisno od kanala prodaje.</p>
      <figure>
        <img src="https://i0.wp.com/pcpress.rs/wp-content/uploads/2019/12/DSC_0012.jpg"/>
      </figure>
      <h3>Da li WMS podržava savremene tehnologije, kao što je Voice, koje omogućavaju da troškovi radne snage budu u skladu s produktivnošću?</h3>
      <p>Nove tehnologije omogućavaju lakše i brže obuke radnika, a ujedno utiču i na smanjenje broja grešaka koje radnici mogu napraviti pri izvršavanju raznih operacija u skladištu.</p>
      <related>
        <a href="https://pcpress.rs/easy-wms-lako-upravljanje-magacinskim-poslovanjem/"/>
      </related>
      <p>Potrebno je razmotriti mobilna rešenja koja integrišu Voice i mogućnost da se jedan uređaj koristi za obavljanje više različitih operacija koje se mogu izvršavati skeniranjem, ručnim unosom pomoću tastature ili glasovno. Ovakvi uređaji utiču na veću produktivnost radnika, operacije se izvršavaju brže i uz manje grešaka. Primenom ovakve tehnologije  moguć je precizan uvid u stanje zaliha i operacija u svakom trenutku.</p>
      <figure>
        <img src="https://i2.wp.com/pcpress.rs/wp-content/uploads/2019/12/01.jpg"/>
      </figure>
      <h3>Da li WMS pruža real‑time uvid u sve što se dešava unutar skladišta?</h3>
      <p>WMS rešenje mora da omogući uvid u sve procese i operacije koje se odnose na skladište. Holistički pristup omogućava brže i preciznije izvršavanje procesa od trenutka kada dobavljač isporuči naručene proizvode sve do trenutka kada krajnji potrošač kupi proizvod kako bi zadovoljio svoje potrebe.</p>
      <p>WMS ne sme da bude izolovan, on mora da bude integrisan sa celokupnim lancem snabdevanja. Vaše WMS rešenje mora da omogući uvid u ostvarenu produktivnost, kao i da pruži sve neophodne informacije vezane za proizvode, zalihe i operacije koje se izvršavaju u skladištu, i to u svakom trenutku.</p>
      <h3>Da li WMS podržava aktivnosti kao što su reorganizacija ili optimizacija različitih procesa, ciklično brojanje i slično, u realnom vremenu bez zaustavljanja rada u skladištu?</h3>
      <p>Kod mnogih postojećih WMS rešenja neophodno je da se određeni (u najgorem slučaju svi) procesi zaustave kako bi se izvršila reorganizacija ili optimizacija procesa, a u nekim slučajevima i popis zaliha nakon izvršene izmene. Zaustavljanje procesa ima loše posledice na celokupno poslovanje. Novija WMS rešenja omogućavaju izvršavanje izmena koje neće prekidati procese u skladištu, što znatno utiče na smanjenje troškova i povećanje produktivnosti.</p>
      <related>
        <a href="https://pcpress.rs/info-kod-savremena-logisticka-resenja-za-mala-i-srednja-preduzeca/"/>
      </related>
      <p>Nova rešenja pružaju<b> real‑time uvid u sve procese u okviru skladišta</b>. Menadžeri i planeri imaju pristup većem broju informacija, što znatno utiče na bolje donošenje odluka. Prilikom cikličnog brojanja (cycle count ‑ permanentna inventura) i planiranja kapaciteta se obično koristi samo ABC klasifikacija proizvoda. Novija WMS rešenja pored ABC klasifikacije koriste i dodatne informacije o proizvodima, kao što su težina ili zapremina proizvoda.</p>
      <p>Kako bi dostupna radna snaga bila najefikasnija, nova WMS rešenja omogućavaju reorganizaciju aktivnosti kao što su popunjavanje zaliha, komisioniranje, otprema punih paleta i slično, bez zaustavljanja procesa.</p>
      <figure>
        <img src="https://i1.wp.com/pcpress.rs/wp-content/uploads/2019/12/0.jpg"/>
      </figure>
      <h3>Da li je WMS aktivan 24/7/365 i da li se lako integriše sa ostalim delovima lanca snabdevanja?</h3>
      <p>Novo WMS rešenje mora da bude <b>primenjivo i dostupno odmah nakon instalacije i pokretanja</b>. Takođe, potrebna je i mogućnost korišćenja cloud servisa, koji je sve češće izbor kompanija. Rešenje mora da bude fleksibilno, lako za održavanje i nadogradnju. Osim toga, neophodna je i integracija WMS rešenja sa ostalim komponentama lanca snabdevanja, kao što su, na primer, predviđanje tražnje, rutiranje vozila prilikom distribucije, Warheouse Replenishment alati i ostali alati, posebno s primenom veštačke inteligencije (AI).</p>
      <p>Uz pomoć veštačke inteligencije, Voice tehnologije i machine learning‑a, mnogi procesi i operacije su pojednostavljene i u većoj meri automatizovane, što znatno utiče na smanjenje troškova obuka radnika, treninga, a ujedno i na smanjenje broja grešaka i povećanje produktivnosti.</p>
      <h3>Da li je izabrani implementator (vendor) WMS‑a dovoljno kompetentan i ima potrebno iskustvo za uspešnu implementaciju, poštujući rokove i budžet?</h3>
      <p>Prilikom evaluacije vendora od kojeg nabavljate rešenje i njegovog WMS‑a, potrebno je uzeti u obzir sledeće:</p>
      <ul>
        <li>integracija sa ostalim sistemima i automatizacija WMS rešenja koje treba da omogućiti efikasno upravljanje svim skladišnim operacijama,</li>
        <li>mogućnost integracije novih tehnologija, kao što su Voice, (Android) mobilni uređaji, roboti, koje će automatizovati i ubrzati procese,</li>
        <li>mogućnost optimizacije skladišta uz korišćenje dodatnih softverskih platformi baziranih na veštačkoj inteligenciji (Warehouse Replenishment, Demand Forecasting, Route Planning System…),</li>
        <li>prethodna iskustva, odnosno implementacije i reference kompanije, tj. tima konsultanata koji će raditi na implementaciji WMS rešenja,</li>
        <li>
          <p>razumevanje i upoznatost s problemima logistike i lanca snabdevanja, od krovnih do operativnih, poput kapaciteta skladišnih adresa, reverzne logistike itd.</p>
          <figure>
            <img src="https://i2.wp.com/pcpress.rs/wp-content/uploads/2019/12/1daad4ba-dd09-45d8-85db-2639f6108844.jpg"/>
          </figure>
        </li>
      </ul>
      <p>Takođe, treba uzeti u razmatranje i Voice tehnologiju, koja se sve više koristi i u našem regionu, i postala je veoma pristupačna s mogućnošću korišćenja na Android uređajima, što je višestruko smanjilo cenu investicije. Implementacija Voice tehnologije u WMS‑u ostvaruje brojne uštede i daje gotovo trenutne rezultate. Kompanije koje su primenile rešenja  Symphony RetailAI‑a <b>ostvarile su smanjenje broja grešaka od 80 odsto, povećanje produktivnosti za 30 odsto praćeno brzim povraćajem investicije.</b> Uz pomoć samo jednog uređaja, radnici mogu da obave različite operacije, kao što su prijem, komisioniranje, inventura i slično, a pri tome unos podataka mogu vršiti glasom, ručnim unosom pomoću tastature ili skeniranjem.</p>
      <figure>
        <img src="https://i1.wp.com/pcpress.rs/wp-content/uploads/2019/12/SRAi_logo01.jpg"/>
      </figure>
      <p>Symphony RetailAI je kompanija koja pruža vodeća poslovna rešenja u oblasti logistike i upravljanja lancima snabdevanja, među kojima su GOLD SCM i GOLD WMS sistemi, GOLD Voice, GDF – GOLD Demand Forecasting, GWR – GOLD Warehouse Replenishment i mnoga druga koja primenjuju veštačku inteligenciju, machine learning i Voice tehnologiju.</p>
      <p><b>LOGIT je zvanični partner kompanije Symphony RetailAI</b>, sa sedištem u Beogradu i kancelarijama u Bukureštu i Sarajevu. Konsultanti LOGIT‑a uspešno rade na implementaciji, razvoju i održavanju Symphony rešenja kako u regionu, tako i širom sveta.</p>
      <figure>
        <img src="https://i2.wp.com/pcpress.rs/wp-content/uploads/2019/12/Logit.jpg"/>
      </figure>
      <p>Više o GOLD rešenjima, kao i njihovoj primeni i referencama u svetu i regionu možete pronaći na <a href="https://pcpress.rs/PCout/?url=www.symphonyretailai.com">www.symphonyretailai.com</a> i <a href="https://pcpress.rs/PCout/?url=http://www.logit%E2%80%91solutions.com">www.logit‑solutions.com</a>.</p>
      <p>Autori: <i>Đorđe Radojković i Bojan Dobrota</i></p>
      <p>Tagovi: <a href="https://pcpress.rs/tag/gold-wms/">gold wms</a>, <a href="https://pcpress.rs/tag/logit/">logit</a>, <a href="https://pcpress.rs/tag/resenja-za-skladista/">rešenja za skladišta</a>, <a href="https://pcpress.rs/tag/skladiste/">skladište</a>, <a href="https://pcpress.rs/tag/warehouse-management-system/">Warehouse Management System</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/easy-wms-lako-upravljanje-magacinskim-poslovanjem/"/>
        <a href="https://pcpress.rs/sunbar-za-magacinsko-poslovanje/"/>
        <a href="https://pcpress.rs/lekovi-pod-kontrolom/"/>
      </related>
    </article>
  </body>
</html>