<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/12/procreate-5-ipad-premiera.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-12-09T08:53:18+00:00"/>
    <meta property="og:title" content="Procreate 5 już oficjalnie na iPadzie. To najlepsza aplikacja do rysowania"/>
    <meta property="og:description" content="Po wielu zapowiedziach i testach wersji beta, Procreate 5 nareszcie zadebiutowało w oficjalnej wersji. To zdecydowanie najlepsza aplikacja do rysowania na iPadzie."/>
  </head>
  <body>
    <article>
      <h1>Procreate 5 już oficjalnie na iPadzie. To najlepsza aplikacja do rysowania</h1>
      <address><time datetime="2019-12-09T08:53:18+00:00">09 Dec 2019, 08:53</time> by <a rel="author" href="https://www.spidersweb.pl/author/m_polowianiuk" target="_blank">Marcin Połowianiuk</a></address>
      <p>
        <b>Po wielu zapowiedziach i testach wersji beta, Procreate 5 nareszcie zadebiutowało w oficjalnej wersji. To zdecydowanie najlepsza aplikacja do rysowania na iPadzie.</b>
      </p>
      <p>Środowisko grafików czekało na ten moment przez długi czas. Procreate 5 można już pobrać na iPada. To najbardziej znana, a prawdopodobnie też najlepsza aplikacja do tworzenia grafik i ilustracji na iPadzie, a może wręcz na całym rynku.</p>
      <p>To właśnie Procreate sprawił, że bardzo wielu grafików kupiło iPady, jak i Apple Pencile. Część twórców dzięki temu rozszerzyła możliwości swojej pracy o zupełnie zdalne rysownie, a część dosłownie zastąpiła iPadem poprzedni zestaw do rysowania.</p>
      <h3>Co nowego w Procreate 5? Główna nowość to obsługa pędzli z Photoshopa.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/procreate-5-5.jpg"/>
      </figure>
      <p>Na tę nowość graficy czekali najbardziej. Procreate 5 pozwala na import pędzli w formacie .abr, czyli natywnym formacie Photoshopa. Ta opcja w znaczący sposób rozszerza paletę możliwości Procreate, ponieważ internet jest pełen świetnych zestawów pędzli tworzonych przez użytkowników.</p>
      <p>Przy okazji Savage Interactive wbija szpilkę Adobe, pisząc wprost, że pędzle .abr są importowane do Procreate szybciej niż do Photoshopa. To jedna z zalet przejścia Procreate na silnik graficzny Valkyrie, który korzysta z API Metal, stworzonego przez Apple. Kolejnym prztyczkiem jest fakt, że pokazany niedawno Photoshop na iPada nie potrafi importować dodatkowych pędzli .abr, co jeszcze mocniej podkreśla pozycję Procreate na mobilnym rysunku.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/procreate-5-1.jpg"/>
      </figure>
      <p>A jeśli okaże się, że nie możesz znaleźć idealnego pędzla, możesz stworzyć własny w nowej przestrzeni Brush Studio, wbudowanej bezpośrednio w Procreate. Można tu m.in. łączyć kilka pędzli w jeden.</p>
      <h3>Nowości jest znacznie więcej.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/procreate-5-4.jpg"/>
      </figure>
      <p>Kolejną ważną nowością jest Animation Assist, czyli rozbudowane narzędzie pozwalające tworzyć animacje. I choć możliwość tworzenia animacji była już w Procreate 4, to w nowej wersji będzie ona znacznie przyjemniejsza w obsłudze, głównie z uwagi na możliwość natychmiastowego podglądu animacji, bez potrzeby eksportu warstw.</p>
      <p>Jest też Color Dynamics, czyli panel zarządzania kolorami, w tym nasyceniem, odcieniem i jasnością. Wszystkie te zmienne można dostosowywać poprzez siłę nacisku Apple Pencila. Ważną nowością jest też obsługa kolorów CMYK, co ułatwi grafikom przygotowanie plików do druku.</p>
      <h3>Najważniejsze: aktualizacja jest darmowa dla posiadaczy poprzedniej wersji programu. Nowi użytkownicy kupią go za 47,99 zł.</h3>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/12/procreate-5-6.jpg"/>
      </figure>
      <p>Aż trudno uwierzyć, że aplikacja o takich możliwościach kosztuje mniej niż 50 zł, ale to prawda. Nie ma tu żadnych abonamentów, w przeciwieństwie do Photoshopa. Procreate to desktopowej klasy narzędzie, które z powodzeniem może służyć do komercyjnej pracy.</p>
      <p>I choć sam nie jestem grafikiem, to wprost uwielbiam podglądać pracę twórców znających się na rzeczy. YouTube regularnie podsuwa mi tutoriale doświadczonych rysowników, na których rysowanie w Procreate wydaje się niesamowicie proste i przyjemne.</p>
      <figure>
        <iframe src="https://www.youtube.com/embed/03UttCXqEXI" width="500" height="281" data-service="Youtube" scrolling="no"/>
      </figure>
      <p>Uwielbiam też podglądać prace jednego z moich ulubionych polskich ilustratorów, Pawła Jońcy. Tylko spójrzcie, jakie cuda tworzy w Procreate na swoim iPadzie.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpaweljonca%2Fvideos%2F507669286489444%2F&amp;show_text=0&amp;width=375" width="375" height="475" data-service="Facebook" scrolling="no"/>
      </figure>
      <p>Myślę, że nie trzeba większych rekomendacji do zakupu Procreate. Jeśli interesujesz się rysunkiem i masz iPada, jest to pozycja obowiązkowa. Tylko pamiętaj, że 50 zł na aplikację to dopiero początek, bo kolejnym zakupem z pewnością będzie Apple Pencil.</p>
      <p><a href="https://apps.apple.com/pl/app/procreate/id425073498?l=pl">Procreate 5</a> możesz kupić w App Store. A jeśli nie masz iPada, ale masz iPhone’a, sprawdź <a href="https://apps.apple.com/us/app/procreate-pocket/id916366645">Procreate Pocket</a>, aplikację roku 2018 według samego Apple’a.</p>
    </article>
  </body>
</html>