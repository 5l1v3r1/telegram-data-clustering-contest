<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/wetenschap-planeet/weernieuws/herfstig-weer-deze-week-gevaar-voor-rijm-en-ijzelplekken-morgenochtend~a7ec4430/"/>
    <meta property="og:site_name" content="HLN"/>
    <meta property="article:published_time" content="2019-12-09T08:05:00+00:00"/>
    <meta property="og:title" content="Herfstig weer deze week, gevaar voor rijm- en ijzelplekken morgenochtend"/>
    <meta property="og:description" content="West-Europa hoeft op korte termijn geen winterprik te verwachten. Lagedrukgebieden boven de Atlantische Oceaan trekken geregeld van west naar oost over ons land en brengen naast wind ook geregeld r..."/>
  </head>
  <body>
    <article>
      <h1>Herfstig weer deze week, gevaar voor rijm- en ijzelplekken morgenochtend</h1>
      <address><time datetime="2019-12-09T08:05:00+00:00">09 Dec 2019, 08:05</time> by <a rel="author">Redactie</a></address>
      <p>
        <b>West-Europa hoeft op korte termijn geen winterprik te verwachten. Lagedrukgebieden boven de Atlantische Oceaan trekken geregeld van west naar oost over ons land en brengen naast wind ook geregeld regen met zich mee. Morgenochtend is er tot 10 uur gevaar voor rijm- en ijzelplekken.</b>
      </p>
      <p>“Deze configuratie op de weerkaarten zien we wel meer tijdens het begin van de winter. Het is eerder herfstweer dan winterweer waarbij de stormkans gevoelig toeneemt. Dat hebben we te danken aan een actieve straalstroom”, volgens Nicolas Roose van weerdienst NoodweerBenelux.</p>
      <p>Het is wisselvallig met regen en buien. Vooral aan zee staat er veel wind met in de namiddag pieken tot 85 of 90 km/u, elders van 60 tot 70 km/u. Op zee geldt er dan ook een stormwaarschuwing. De maxima liggen tussen 4 en 9 graden, aldus het KMI.</p>
      <p>Het onstuimig weer van afgelopen nacht en komende dagen hebben we te danken aan een stevige luchtcirculatie boven de Atlantische Oceaan. De straalstroom neemt de komende dagen in kracht toe en brengt de ene na de andere regenzone tot boven West-Europa. “Koude luchtmassa’s met sneeuw blijven voorlopig gevangen boven het uiterste noorden van Europa en kunnen zich niet laten gelden richting het zuiden”, aldus Roose.</p>
      <figure>
        <img src="https://images4.persgroep.net/rcs/K3l1t-LsFhYQafT8GaOUND5BR50/diocontent/162261386/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Een actieve straalstroom boven de Atlantische Oceaan met windsnelheden tot 250 km/u op 10 km hoogte.<cite>© meteociel.fr</cite></figcaption>
      </figure>
      <p>Morgen genieten we volgens het KMI van de invloed van een mobiele hogedrukwig. Na een koude ochtend met opklaringen blijft het overdag wellicht droog. Er is morgenvroeg tot 9 à 10 uur gevaar voor rijm- en ijzelplekken.</p>
      <p>“Dat heeft te maken met opklaringen in loop van maandagavond en nacht. Er zal ook minder wind zijn, maar het kan zijn dat het wegdek nog nat of vochtig bij ligt. Doordat de temperaturen richting vriespunt gaan, kan het regenwater beginnen aanvriezen”, legt weerman David Dehenauw uit.</p>
      <p>In de loop van de dag neemt de bewolking toe en op het einde van de namiddag en ‘s avonds gaat het regenen vanaf het westen. De maxima liggen tussen 2 en 7 graden. De wind is eerst zwak tot matig uit zuidwest en wordt tegen de avond vrij krachtig uit zuid.</p>
      <p>Woensdag begint de dag grijs en zwaarbewolkt met regen, later wordt het vanaf het westen wisselend bewolkt met lokale buien. In het oosten en het zuidoosten blijft het overwegend grijs en regenachtig, met winterse neerslag op de Ardense hoogten. De maxima liggen tussen 3 en 8 graden. Er waait een matige en aan zee een vrij krachtige zuidwestelijke wind.</p>
      <h3>Donderdag stormweer?</h3>
      <p>Weermodellen zijn het nog niet volledig met elkaar eens, maar de komende dagen groeit de kans op stormweer. Zo ziet NoodweerBenelux vooral op donderdag en vrijdag een grote kans op een stevig windveld. “Net zoals bij onweer en sneeuw moeten we ook de weersituatie voor stormdepressies iedere dag nauwlettend opvolgen. Het kan snel veranderen in de positieve of negatieve zin”, aldus NoodweerBenelux.</p>
      <p>Dat zegt ook Dehenauw. “Donderdag zou de windkracht weer toenemen, maar het is nog te vroeg om officieel te waarschuwen voor stormweer. Dat kunnen we drie dagen op voorhand nog niet zeggen. Bij zeer zware stormen uiteraard wel, maar meestal zijn de waarschuwingen aan een tijdslot", aldus Dehenauw nog.</p>
      <p>Bekijk de windsnelheden in realtime via dit <u><a href="https://www.noodweer.be/wind-luchtdruk-storm/">handig kaartje</a></u>.</p>
      <figure>
        <img src="https://images0.persgroep.net/rcs/7F_4X3K1TBqvmuw_aLL4Y0upTBs/diocontent/162261387/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Veel wind op donderdag en vrijdag met windstoten tot 90 km/u. De Benelux ligt in de witte cirkel.<cite>© meteociel.fr</cite></figcaption>
      </figure>
    </article>
  </body>
</html>