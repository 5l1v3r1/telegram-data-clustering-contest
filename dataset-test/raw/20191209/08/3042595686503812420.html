<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/espen-egil-hansen-ferdig-som-sjefredaktor-i-aftenposten/71909017"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T08:50:20+00:00"/>
    <meta property="og:title" content="Espen Egil Hansen ferdig som sjefredaktør i Aftenposten"/>
    <meta property="og:description" content="Slutter som sjefredaktør."/>
  </head>
  <body>
    <article>
      <h1>Espen Egil Hansen ferdig som sjefredaktør i Aftenposten</h1>
      <h2>Slutter som sjefredaktør.</h2>
      <address><time datetime="2019-12-09T08:50:20+00:00">09 Dec 2019, 08:50</time> by <a rel="author">Frida Fliflet</a></address>
      <p>Espen Egil Hansen går av etter seks år som sjefredaktør i Aftenposten. Det melder avisa selv mandag.</p>
      <p>Sjefredaktøren har en stund tenkt å forlate lederstolen i avisa, men offentliggjør det først i dag.</p>
      <h3>- Skal gjøre noe helt nytt</h3>
      <p>- Dette føles vemodig. Men samtidig er det noe fint med å gi seg på et tidspunkt der avisen man er så glad i er i godt skikk. Vi ansetter folk og satser journalistisk. På det personlige planet er jeg 54 år gammel, og skal jeg gjøre noe helt nytt så er dette et godt tidspunkt.</p>
      <p>
        <b>Det sier Espen Egil Hansen til <a href="https://www.aftenposten.no/kultur/i/wPJqqd/aftenpostens-sjefredaktoer-espen-egil-hansen-fratrer-ved-aarsskiftet">Aftenposten</a>.</b>
      </p>
      <p>Den avtroppende sjefredaktøren skal allerede før sommeren ha gitt beskjed om at tida var inne for å gå av. Han går nå over i en direktørstilling i Schibsted.</p>
      <h3>Ga beskjed i sommer</h3>
      <p>Styreleder Siv Juvik Tveitnes i <a href="https://www.aftenposten.no/kultur/i/wPJqqd/aftenpostens-sjefredaktoer-espen-egil-hansen-fratrer-ved-aarsskiftet">Aftenposten</a> sier at Espen Egil Hansen før sommeren ga beskjed om at han mente tiden snart var inne til å fratre og gjøre noe annet.</p>
      <p>
        <b>Hansen tok over som sjefredaktør i Aftenposten i 2013. Året etter ble han utnevnt til administrerende direktør.</b>
      </p>
      <p>I hans sjefsperiode i Aftenposten har det vært en brytningstid, med nedbemanning av arbeidsstokken, færre abonnenter og utvidet brukerbetaling på lesersiden.</p>
      <h3>- Toneangivende leder</h3>
      <p>Hansen har lang fartstid i Schibsted-konsernet. Han var sentral i å bygge opp VG Nett, og har stått bak den digitale satsingen i Aftenposten.</p>
      <p>
        <b>Hansen blir sittende som sjef fram til nyttår.</b>
      </p>
      <p>- Espen har vært en toneangivende leder i Schibsteds medievirksomheter ien årrekke. Det har gitt ham en unik kompetanse som Schibsted ønsker å utnytte på konsernnivå. Derfor er jeg veldig glad for at han nå tar ansvar for å utforske og meisle ut strategien for nye mediekonsepter i Schibsted, ingen i våre rekker er bedre egnet enn ham til å lede dette arbeidet, sier konsernsjef Kristin Skogen Lund til avisa.</p>
      <p>Styret er allerede i gang med å finne Hansens arvtaker, og ser både innad i Aftenposten, i og utenfor konsernet.</p>
    </article>
  </body>
</html>