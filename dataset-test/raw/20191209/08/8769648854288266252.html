<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/erc-psoe-acord-impossible-abans-de-nadal"/>
    <meta property="og:site_name" content="Diari La Veu"/>
    <meta property="article:published_time" content="2019-12-09T08:49:00+00:00"/>
    <meta property="og:title" content="ERC descarta un acord amb el PSOE abans de Nadal"/>
    <meta property="og:description" content="La portaveu d'ERC ha recordat que el seu partit no està treballant en una &quot;negociació tradicional&quot;, sinó que vol trobar una solució democràtica i política per a Catalunya i l'Estat."/>
  </head>
  <body>
    <article>
      <h1>ERC descarta un acord amb el PSOE abans de Nadal</h1>
      <h2>La portaveu de la formació catalana, Marta Vilalta, afirma que en la reunió d'aquest dimarts volen concretar la taula de negociació</h2>
      <address><time datetime="2019-12-09T08:49:00+00:00">09 Dec 2019, 08:49</time> by <a rel="author">DLV</a></address>
      <p>VALÈNCIA (ACN). La portaveu d'ERC, Marta Vilalta, ha assegurat aquest dilluns que l'acord amb el PSOE per a la investidura de Pedro Sánchez està "lluny" i que ara per ara és "impossible" tancar-lo abans de Nadal o Cap d'Any. Vilalta ha dit que els republicans no tenen "pressa" perquè volen resoldre la forma per la qual s'activa la via política i, que si el PSOE en té, ha de "moure's molt més ràpid i accelerar les negociacions". La data es fixaria, per tant, a gener. <br/><br/>La portaveu d'ERC ha recordat que el seu partit no està treballant en una "negociació tradicional" sinó que volen trobar una solució democràtica i política per a Catalunya i l'Estat. La portaveu ha explicat que ERC assistirà a la reunió amb el PSOE d'aquest dimarts amb l'objectiu de "concretar" la taula de negociació entre governs. <br/><br/>La secretària general adjunta d'ERC ha explicat que la pròxima reunió amb el PSOE serà aquest dimarts al matí en un lloc encara per concretar de Barcelona. Els republicans assistiran a la reunió amb tres objectius: concretar la taula de negociació entre Catalunya i l'Estat, exigir respecte per a les institucions catalanes i els seus representants i reiterar que no es pot negociar amb "presses". <br/><br/>Vilalta ha fet una crida a "activar" la via política i, per tant, "desactivar" la judicial que l'Estat "utilitza des de fa massa temps". Per això, ha defensat que ERC es pose a treballar amb el PSOE per "intentar obrir una via" perquè Catalunya i l'Estat puguen començar a debatre sobre el futur a partir dels grans "consensos" i "demandes" de la ciutadania. En cas que no s'abandone el que ha qualificat de "via repressiva", Vilalta ha argumentat que a ERC no els "tremolaran les cames" per mantenir el 'no' a la investidura de Sánchez. <br/><br/>Preguntada per si preveuen que les negociacions amb els socialistes s'allarguen fins al gener a l'espera de les resolucions judicials respecte al president d'ERC, Vilalta ha reconegut que la decisió del Tribunal de Justícia Europeu (TJUE) sobre la immunitat pot condicionar la negociació i el conjunt de "l'actualitat política". En aquest sentit, ha dit que si el TJUE defensa la immunitat de Junqueras, ERC defensarà els seus drets "fins al final".</p>
      <related>
        <h4>Les més llegides</h4>
        <a href="https://www.diarilaveu.com/jutge-arxiva-causa-exregidora-valencia-en-comu-maria-oliver"/>
        <a href="https://www.diarilaveu.com/pedania-saix-alqueria-blanca-ven-wallapop"/>
        <a href="https://www.diarilaveu.com/mor-lactor-alcoia-pep-cortes"/>
        <a href="https://www.diarilaveu.com/cirque-du-soleil-portara-a-valencia-la-seua-fusio-de-llum-i-pluja-luzia-al-setembre"/>
        <a href="https://www.diarilaveu.com/alqueria-del-moro-oberta-public-dies-11-i-12des"/>
      </related>
    </article>
  </body>
</html>