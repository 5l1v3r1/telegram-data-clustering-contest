<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_940949756_5-minuten_newscast_Shaylo_Djoli-Pit_zapochna_preobrazyavaneto_si_v_Djon_Djoli-Pit"/>
    <meta property="og:site_name" content="webcafé"/>
    <meta property="article:published_time" content="2019-12-09T08:17:00+00:00"/>
    <meta property="og:title" content="5-минутен newscast: Шайло Джоли-Пит започна преобразяването си в Джон Джоли-Пит"/>
    <meta property="og:description" content="Шайло предприема крачка към това да стане момче"/>
  </head>
  <body>
    <article>
      <h1>5-минутен newscast: Шайло Джоли-Пит започна преобразяването си в Джон Джоли-Пит</h1>
      <address><time datetime="2019-12-09T08:17:00+00:00">09 Dec 2019, 08:17</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/12/09/shilohh/1170x1762.jpg"/>
        <figcaption>Шайло предприема крачка към това да стане момче<cite>Снимка: © Getty Images</cite></figcaption>
      </figure>
      <p>13-годишната Шайло е най-голямото от трите биологични деца на Анджелина Джоли и Брад Пит и отдавна е известна с предпочитанията си към момчешките дрехи и външен вид.</p>
      <p>Винаги сме виждали детето на вече разведената звездна двойка с къса коса, момчешки дрехи и нито следа от дамски аксесоари. Последният пример е появата на тийнейджъра на премиерата на "Господарка на злото 2", когато избра изцяло мъжки аутфит, придружен с къса мъжка прическа.</p>
      <p>
        <b>Сега Шайло предприема още една стъпка към истинската си идентичност, която явно е мъжка, а не женска.</b>
      </p>
      <p>Тийнейджърът вече е започнал да приема мъжки хормони, за да подготви тялото си за смяна на пола, когато възрастта му го позволява, посочва списание Elle. Освен това настоява към него да се обръщат или с името Джон, или с Питър - като препратка към любимия му герой Питър Пан.</p>
      <p>Свръхпопулярните родители на Шайло приемат решението и го подкрепят изцяло в неговото пътешествие. Анджелина Джоли казва, че винаги е заставала зад решенията на детето си, още откакто на 3-годишна възраст то заявява, че се чувства като момче и настоява да се отнасят към него като към момче.</p>
      <p>Пред водещата Опра Уинфри Брад Пит беше малко по-сдържан и не пропусна да подчертае, че не одобрява 13-годишен тийнейджър да приема хормонални препарати.</p>
      <p>Той обаче веднага допълни, че въпреки всичко приема и окуражава решението на детето си, защото единственото му желание е то да бъде щастливо със себе си.</p>
      <figure>
        <img src="https://images.webcafe.bg/2019/12/09/shilojolie/618x376.jpg"/>
        <figcaption>Шайло (вляво) с майка си и една от осиновените си сестри - Захара</figcaption>
      </figure>
      <p>Актьорът Еди Мърфи също има какво да каже на тема родителство - все пак той е баща на десет деца, като най-малкото е на 1 годинка, а най-голямото - на 30.</p>
      <p>
        <b>Мърфи обаче е категоричен - да е баща на толкова деца го прави да изглежда секси.</b>
      </p>
      <p>Той беше гост в шоуто на Елън Дедженеръс, където сподели кои са най-странните и шантави реакции, които среща като многодетен баща. Актьорът признава, че мнозина възкликват, че е луд да има толкова деца, а други се чудят на висок глас колко ли му струва това.</p>
      <p>Но за жените, казва Мърфи, това изглежда е секси и си мислят, че "явно прави нещата правилно". Така най-вероятно мислят и настоящата му съпруга Пейдж Бъчър, от която има две деца, и бившата му жена Никол, от която има още осем деца.</p>
      <p>Освен това комедийният артист е категоричен - всички негови наследници се разбират прекрасно помежду си, а настоящата и бившата му съпруга поддържат приятелски отношения без излишни вражди и караници.</p>
      <p>За доказателство миналата година той сподели голяма семейна снимка, на която е с всичките си деца. На снимката присъстваха и майката на Мърфи, както и тъщата му - поредния пример, че са едно голямо и задружно семейство.</p>
      <p>Тази година Еди се закани да повтори кадъра.</p>
      <figure>
        <img src="https://images.webcafe.bg/2014/10/31/3525543/618x682.jpg"/>
        <figcaption>Еди заедно със съпругата си Пейдж Бъчър</figcaption>
      </figure>
      <p>За съжаление обаче декември се оказа и месецът на лошите новини и на легендите, които губим завинаги.</p>
      <p>
        <b>"Си Ен Ен" съобщава, че след дълго боледуване е починал Каръл Спини - актьорът, който се криеше под костюма на Голямото пиле в "Улица Сезам".</b>
      </p>
      <p>Дълго време Спини се е борил с дистонията, която е затруднявала движенията му.</p>
      <p>Той умира на 85-годишна възраст в неговия дом в Кънектикът. Продуцентите на детското шоу обявиха, че актьорът и куклен артист има невероятен принос към "Улица Сезам" и то не само като човекът, който играе и озвучава яркожълтото пиле.</p>
      <p>В изявлението се казва, че Каръл е бил "истински гений, чийто поглед е спомогнал за оформянето на шоуто такова, каквото го познаваме и до днес". Той започва работа по предаването още през 1969 г. и е част от екипа цели пет десетилетия.</p>
      <p>Носител е на награди "Еми", както и на наградата "Грами" за най-добър запис на детска песен. С костюма на Голямото пиле той е бил по целия свят, включително в Китай и Япония. Обичаната от всички деца и пораснали деца двуметрова птица дори има своя звезда на Алеята на славата в Холивуд.</p>
      <p>Спини си отиде в деня, в който "Улица Сезам" получи почетното отличие на Центъра за сценични изкуства "Кенеди" за принос в областта си.</p>
      <figure>
        <img src="https://images.webcafe.bg/2019/12/09/carolspinney/618x858.jpg"/>
      </figure>
    </article>
  </body>
</html>