<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/programa-godina-mezhdynarodnata-1619850.html"/>
    <meta property="og:site_name" content="Cross"/>
    <meta property="article:published_time" content="2019-12-09T08:59:00+00:00"/>
    <meta property="og:title" content="Над 100 участници в Софийския международен литературен фестивал"/>
    <meta property="og:description" content="/КРОСС/ Седмата година на Софийския международен литературен фестивал се очертава като най-мащабното издание до момента с най-интензивна програма, която включва над 100 участници и близо 50 събития. Тази година фестивалът ще има допълнителен ден в програмата си и ще се проведе в общо седем дни - от 9 до 15 декември. "/>
  </head>
  <body>
    <article>
      <h1>Над 100 участници в Софийския международен литературен фестивал</h1>
      <address>
        <time datetime="2019-12-09T08:59:00+00:00">09 Dec 2019, 08:59</time>
      </address>
      <p>/КРОСС/ Седмата година на Софийския международен литературен фестивал се очертава като най-мащабното издание до момента с най-интензивна програма, която включва над 100 участници и близо 50 събития. Тази година фестивалът ще има допълнителен ден в програмата си и ще се проведе в общо седем дни - от 9 до 15 декември. </p>
      <p>Международната програма на литературния форум все повече се разширява. Тазгодишното издание ще представи многообразието на френскоезичната литература. Гости на фестивала ще бъдат едни от влиятелните и значими автори, пишещи на френски език.</p>
      <p>В първите два дни ще се състои Международната конференция "Да пишеш на френски", организирана от Международната организация на франкофонията.</p>
      <p>За първа година ще се проведе панелът "Разговори за бъдещето", който е разположен в широката тематична рамка между киберпънка, бъдещето на книгата, шрифта и илюстрацията, трансхуманизацията, видеоигрите, мъдростта на малките общности и всекидневните ритуали, които създават нашето "утре".</p>
      <p>За първи път ще бъде включен и разговор за публицистиката, с който ще се постави началото на интегриране на нехудожествена литература във фестивалната програма. </p>
      <p>Основната сцена на форума отново ще бъде в Мраморното фоайе в НДК, но събития от програмата ще се провеждат още в СУ "Св. Климент Охридски", Fox Book Cafe, ДНК - пространство за съвременен танц и пърформанс, и в литературния клуб "Перото".</p>
    </article>
  </body>
</html>