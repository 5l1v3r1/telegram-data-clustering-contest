<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468855/%D8%AF%D9%81%D8%A7%D8%B9-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%A7%D8%B2-%D9%86%D8%B4%D8%A7%D9%86-%D9%88-%D8%A8%D9%84%D8%AF-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%BE%D8%B3%D8%AA-%D9%BE%D9%84%D8%A7%D8%B3-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T08:43:50+00:00"/>
    <meta property="og:title" content="دفاع آذری جهرمی از نشان و بلد | راه‌اندازی پست‌پلاس در تهران | ارزیابی وزیر از عملکرد شهرداری در فناوری"/>
    <meta property="og:description" content="وزیر ارتباطات و فناوری اطلاعات، اتصال شهرداری تهران به زیرساخت‌های فناوری را بسیار خوب خواند و اظهار امیدواری کرد شهرداری تا پایان سال قبوض خدماتی‌اش را حذف کند."/>
  </head>
  <body>
    <article>
      <h1>دفاع آذری جهرمی از نشان و بلد | راه‌اندازی پست‌پلاس در تهران | ارزیابی وزیر از عملکرد شهرداری در فناوری</h1>
      <h2>وزیر ارتباطات و فناوری اطلاعات، اتصال شهرداری تهران به زیرساخت‌های فناوری را بسیار خوب خواند و اظهار امیدواری کرد شهرداری تا پایان سال قبوض خدماتی‌اش را حذف کند.</h2>
      <address>
        <time datetime="2019-12-09T08:43:50+00:00">09 Dec 2019, 08:43</time>
      </address>
      <p>به گزارش همشهری آنلاین به نقل از شهرنوشت، <a href="https://www.hamshahrionline.ir/news/379811/%D8%B2%D9%86%D8%AF%DA%AF%DB%8C%D9%86%D8%A7%D9%85%D9%87-%D9%85%D8%AD%D9%85%D8%AF%D8%AC%D9%88%D8%A7%D8%AF-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%DB%B1%DB%B3%DB%B6%DB%B0">محمدجواد آذری جهرمی</a> در مراسم افتتاح سومین همایش و نمایشگاه تهران هوشمند که در برج میلاد برگزار شد، با اشاره به اینکه خوشحالم هوای تهران هم امروز پاکیزه است، گفت: سال گذشته تفاهم‌نامه‌ای با شهردار تهران امضا و در راستای آن تلاش کردیم تا با استفاده از هوشمندسازی، تهران را به شهری سالم و پاک تبدیل کنیم.</p>
      <p>وی با بیان اینکه از چند منظر می‌توان به موضوع شهر هوشمند نگاه کرد، ادامه داد: ضرورت‌ها و الزامات، جایگاه مدیریت هوشمند، هوشمندسازی به عنوان بازار و نحوه انجام و حرکت در این مسیر از جمله موضوعات مهم در بحث هوشمندسازی است. شاید یکی از فعال‌ترین تفاهم‌نامه‌های بین‌دستگاهی همین بود که سال گذشته با شهرداری امضا کردیم که جا دارد از همکارانم در شهرداری تهران به این خاطر قدردانی کنم.</p>
      <p>آذری جهرمی در تشریح ثمره‌های این تفاهم‌نامه، گفت: امروز اگر کسی به سامانه‌های شهری زنگ بزند اینطور نیست که در دادن نشانی دچار ابهام و گنگی شود و یا ممکن نیست که به‌راحتی ایجاد مزاحمت کند؛ از طریق ای‌پی‌آی‌ها محدوده تقریبی حضور فرد را به سازمان مربوط اعلام می‌کنیم و این موضوع زمان خدمت‌رسانی به مردم را نیز کاهش داده است.</p>
      <p>وزیر ارتباطات و فناوری اطلاعات افزود: اقدام بسیار ارزنده‌ای در مورد مدل حرکتی خودروها در خیابان‌ها انجام شده که بسیار ارزشمند است. ما امروز درگیر ویز نیستیم و شرکت‌هایی مثل «نشان» و «بلد» داریم که با استفاده از داده‌های بومی‌سازی‌شده فعالیت‌های بسیار باکیفیتی دارند.</p>
      <p>وی تصریح کرد: امروز ما خودمان در سازمان هم از استارتاپ‌های داخلی کمک می‌گیریم. بزرگی ما به جایگاه‌مان نیست بلکه به کمکی است که برای خدمت‌رسانی به مردم می‌گیریم. امروز فضای استارتاپ کشور به جایی رسیده است که اشراف و تحلیل آن‌ها از ما قوی‌تر است و ما حتما باید تغییر نگرش داشته باشیم تا بتوانیم از آنها بهره ببریم.</p>
      <p>جهرمی با تاکید بر اینکه اتصال شهرداری تهران به زیرساخت‌ها بسیار خوب بوده است، با اظهار امیدواری نسبت به اینکه شهرداری تا پایان سال قبوض خدماتی‌اش را حذف کند، گفت: شهرداری تهران اهدافی را تعیین کرده که تمام درخواست‌های شهروندان را در یک بازه زمانی مشخص کوتاه پاسخ دهند. اینها اقدامات بسیار ارزشمندی برای تکریم شهروندان، هوشمندسازی مدیریت و ایجاد کسب‌وکار است. شهرداری فعالیت خوبی داشته و استارتاپ‌ها هم اکوسیستم خوبی در این عرصه ایجاد کرده‌اند. ما شعار نداده‌ایم بلکه طی این یک سال عمل کرده‌ایم.  </p>
      <p>وی ادامه داد: مدیریت شهری هوشمند از لایه زیرساخت گذشته و به لایه مشارکت بین‌دستگاهی رسیده‌ است. مدیریت هوشمند کاری نیست که شهرداری به تنهایی انجام دهد و هر دستگاهی در این حوزه مأموریت‌هایی دارد و بهره‌برداری‌هایی نیز از آن داریم.</p>
      <p>وزیر ارتباطات و فناوری اطلاعات در ادامه تصریح کرد: فناوری می‌تواند ساختارها را نه تنها متحول بلکه پیشرو کند. تا پیش از این پست ساختار کهنه‌ای بود، اما ما برنامه پست‌پلاس را پیش بردیم و پست نیز به زودی به فرایند شهر هوشمند خواهد پیوست. تا پایان امسال ٢٠٠ موتور و ۵٠ دوچرخه برقی به ناوگان پست اضافه می‌کنیم. در تلاش هستیم تا به رغم محدودیت‌های ناجا برای پلاک‌گذاری، ١٠ خودروی برقی هم به ناوگان پست اضافه کنیم اما فعلا به ما اعلام کرده‌اند به خاطر محدودیت‌های پلاک‌گذاری تعداد کمتری می‌توانیم داشته باشیم.</p>
      <p>وی با تاکید بر اینکه باید نوع نگرشمان را تغییر دهیم تا آلودگی را از شهر پاک کنیم، گفت: شنبه نمایشگاه پست‌پلاس را خواهیم داشت تا شاهد تحولات در این عرصه نیز باشیم. امیدواریم شهرداری هم در این مسیر با همراه باشد. یادمان باشد ما باید برای نسل‌های بعد کره زمین فکر و عمل کنیم. کره زمین را دیگران برای ما به ارث گذاشتند و ما نیز باید آن را به سلامت به نسل‌های بعد بسپاریم.</p>
      <p>جهرمی با بیان اینکه آماده کمک به شرکت‌های داخلی و نیازمند کمک آن‌ها هستیم، خاطرنشان کرد: پنجشنبه یک رویداد بزرگ خواهیم داشت. امسال سالی است که بعد از آماده‌سازی زیرساخت‌های هوشمندسازی شهری که کار بسیار خوبی هم بود، باید بر تعاملات بین‌دستگاهی تمرکز شود.</p>
      <p>وزیر ارتباطات و فناوری اطلاعات در پایان گفت: شهرداری باید با مجوز شورای‌ شهر فعالانه در تعاملات بین‌دستگاهی حرکت جدی داشته باشد و باید در این حوزه سیاست‌گذاری شود. ما به عنوان یکی از لوکوموتیوها و پیگیران شهر هوشمند خودمان با پست‌پلاس به شهر هوشمند می‌پیوندیم.</p>
    </article>
  </body>
</html>