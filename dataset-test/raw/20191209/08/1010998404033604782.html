<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/pulev-dzhoshua-prez-mart-na-stadiona-na-totnam.html"/>
    <meta property="og:site_name" content="bTV Новините"/>
    <meta property="article:published_time" content="2019-12-09T08:41:00+00:00"/>
    <meta property="og:title" content="Пулев - Джошуа през март на стадиона на &quot;Тотнъм&quot;?"/>
    <meta property="og:description" content="&quot;Би било добре да се изправя срещу друг британец, но имам и задължения&quot;, каза шампионът в тежка категория"/>
  </head>
  <body>
    <article>
      <h1>Пулев - Джошуа през март на стадиона на "Тотнъм"?</h1>
      <h2>"Би било добре да се изправя срещу друг британец, но имам и задължения", каза шампионът в тежка категория</h2>
      <address>
        <time datetime="2019-12-09T08:41:00+00:00">09 Dec 2019, 08:41</time>
      </address>
      <p>Само ден измина от реванша между Антъни Джошуа и Анди Руис в Саудитска Арабия, след който британецът си върна притежанието върху 4 от боксовите титли в тежка категория. Два въпроса обаче се появиха веднага след мача: Кога ще е следващата среща на шампиона и срещу кого ще се изправи?</p>
      <p>Отговорите вълнуват и спортните фенове у нас, тъй като най-добрият ни боксьор при професионалистите Кубрат Пулев е задължителен претендент за една от титлите на Джошуа, а от Международната боксова федерация (IBF) вече обявиха, че той трябва да се боксира за нея до края на май 2020 г.</p>
      <p>Това посочват и от <a href="https://www.thesun.co.uk/sport/10510569/anthony-joshua-wants-skubrat-pulev-tottenham-stadium-march/">английското издание "Сън"</a>, тълкувайки изказванията на Джошуа и промоутъра му Еди Хърн. Според таблоида следващият мач на британеца ще се проведе през март 2020 г., на чисто новия стадион на "Тотнъм" в Лондон, а най-вероятният претендент е именно Кубрат Пулев. </p>
      <figure>
        <img src="https://img.bg.sof.cmestatic.com/media/images/640x/Sep2017/2111450670.jpg"/>
        <figcaption>Снимка: Reuters</figcaption>
      </figure>
      <p>"Да защитавам титлите си у дома ще бъде голяма новина. Би било добре да се изправя срещу друг британец, но ако не се получи, имам задължителни защити и ще се заема с тях", казва Джошуа.</p>
      <p>"Лондон ме зове! Не съм се боксирал пред британска публика цяла година, хубаво беше да си взема въздух. Не е зле от време на време да преживяваш спадове. Това показва, че феновете от Великобритания играят голяма роля в моята кариера. Ако се върна у дома, няма как да загубя. Връщам се на работа, защото около март ще трябва да защитавам тези титли. Вече мисля за следващия си мач!", добави още той.</p>
      <p>Именно Еди Хърн преди седмица заяви, че Пулев не е сред вариантите за следващ опонент на клиента му. Този пък коментира възможната арена на сблъсъка.</p>
      <p>"Стадионът на "Тотнъм" би бил добра локация, трябва да го погледнем. Телефонът ми се запали. Постоянно ми казват: "Доведи го вкъщи!" Хората видяха след мача в Саудитска Арабия, че имаме доста възможности, но Антъни иска да се боксира във Великобритания. Говорихме с "Тотнъм", искахме там да е реваншът с Руис, но датите не бяха подходящи", заяви той.</p>
      <p>Стадионът на "шпорите" беше изграден от основи на мястото на "Уайт Харт Лейн" и пуснат в експлоатация в началото на 2019 г. Капацитетът му е 62 062 седящи места.</p>
    </article>
  </body>
</html>