<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/drustvo/Odgodjeno-premjestanje-migranata-iz-Vucjaka/572662?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T08:00:38+00:00"/>
    <meta property="og:title" content="Odgođeno premještanje migranata iz Vučjaka"/>
    <meta property="og:description" content="SARAJEVO - Premještanje migranata iz kampa Vučjak kod Bihaća koje je bilo planirano za danas je odgođeno, potvrđeno je iz Međunarodne organizacije za migracije (IOM)."/>
  </head>
  <body>
    <article>
      <h1>Odgođeno premještanje migranata iz Vučjaka</h1>
      <address><time datetime="2019-12-09T08:00:38+00:00">09 Dec 2019, 08:00</time> by <a rel="author">N.N.</a></address>
      <p>SARAJEVO - Premještanje migranata iz kampa Vučjak kod Bihaća koje je bilo planirano za danas je odgođeno, potvrđeno je iz Međunarodne organizacije za migracije (IOM).</p>
      <p>Za sada nije poznat tačan razlog zbog čega je došlo do ove odluke, iako se može pretpostaviti da nadležni nisu do kraja pripremili smještaj za prihvat migranata u kasarni Blažuj kod Sarajeva, te proširenje kapaciteta u Ušivku kod Hadžića nedaleko od Sarajeva.</p>
      <p>"Jutros neće bit dobrovoljnog izmještanja migranta sa Vučjaka. Ako IOM bude radio premještanje to će biti isključivo na njihovoj dobrovoljnosti. Znači samo ako oni žele da budu privremeno smješteni u neki od centara i da im se pruži odgovarajuća humanitarna pomoć. Oni koji ne žele, mi moramo poštovati njihovu odluku”, rekla je za Klix.ba Edita Selimbegović iz IOM-a.</p>
      <p>Deportacija migranata s Vučjaka ka Sarajevu je dogovorena prije nekoliko dana na sastanku ministra bezbjednosti BiH u tehničkom mandatu Dragana Mektića i premijera Unsko-sanskog kantona Mustafe Ružnića.</p>
      <p>Prema prvim procjenama 350 migranata je trebalo biti prevezeno u Blažuj, dok bi ostali trebali biti raspoređeni u Ušivak, te prihvatne centre Bira i Miral na području USK.</p>
      <p>Migranti iz dana u dan odbijaju svaku ideju njihovog udaljavanja od Vučjaka jer, kako su više puta ponovili, oni žele ići samo ka teritoriji Evropske unije, a ne vraćati se u unutrašnjost Bosne i Hercegovine.</p>
      <p>Migranti smješteni na Vučjaku, od subote ponovo prihvataju ponuđene tople obroke od gradske i kantonalne organizacije Crvenog križa, prenosi Fena.</p>
      <p>"Suprotstavili su se manjoj grupi migranata koja nije bila za prihvatanje hrane, tako da smo im ponovo osigurali i podijelili tople obroke. Mi ćemo nastaviti raditi svoj posao i pomagati pripadnicima MUP-a USK, sve dok se ovaj kamp konačno ne zatvori", kazao je Selam Midžić iz Crvenog križa Grada Bihaća.</p>
    </article>
  </body>
</html>