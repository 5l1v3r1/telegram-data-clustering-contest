<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/economia/article/18-economia/1708185-capital-cell-mobilitza-11-6-milions.html"/>
    <meta property="og:site_name" content="El Punt Avui"/>
    <meta property="article:published_time" content="2019-12-09T08:49:31+00:00"/>
    <meta property="og:title" content="Capital Cell mobilitza 11,6 milions"/>
    <meta property="og:description" content="La plataforma d'inversió en biotecnològiques fa créixer la inversió en un 301%"/>
  </head>
  <body>
    <article>
      <h1>Capital Cell mobilitza 11,6 milions</h1>
      <address><time datetime="2019-12-09T08:49:31+00:00">09 Dec 2019, 08:49</time> by <a rel="author">jordi garriga riu</a></address>
      <ul>
        <li>
          <b>La plataforma d’inversió en biotecnològiques fa créixer la inversió en un 301%</b>
        </li>
      </ul>
      <p>Capital Cell, la primera plataforma d’inversió online especialitzada en biomedicina, ha mobilitzat 11,6 milions d’euros d’inversió per a 15 empreses d’alta tecnologia biomèdica. Al tancament de novembre, aquesta xifra representa un augment del 301% sobre la xifra total del 2018.</p>
      <p>El ritme de creixement de la plataforma, amb seus a Cambridge (Regne Unit) i Barcelona, sempre ha estat elevat, però el 2019 s’ha disparat. El 2017, es van captar 3,32 milions d’euros en set campanyes diferents, xifra que el 2018 va ser de 3,62 milions per a sis empreses. La previsió és que al tancament del 2019 la xifra de finançament s’elevi a 12,5 milions d’euros per almenys 15 empreses. La xifra és prou elevada, si tenim en compte que representaria més del 12% del total d’inversió en biotecnologia a l’Estat durant el 2018, quan va ascendir a 98 milions d’euros, segons l’Associació Espanyola d’Empreses de Biotecnologia.</p>
      <p>La dada d’inversió global de Capital Cell al tancament del novembre inclou tant inversió d’entitats, entre les quals es troben diversos fons d’inversió i f<i>amily offices</i>, com d’inversors particulars. La part que han invertit particulars i inversors privats a través de la plataforma el 2019 ha estat de 6,7 milions d’euros. El 2018 la xifra va ser d’1,9 milions d’euros. Hom espera que aquest exercici aquesta quantitat es tanqui sobre els 7,5 milions d’euros. Actualment, Capital Cell té tres rondes en marxa que, en conjunt, sumen 2,75 milions d’euros, per a empreses com Made of Genes, QMenta o Molomics.</p>
      <p>Entre les biotecnològiques que han trobat finançament a Capital Cell hi Goodgut, una empresa sorgida de la Universitat de Girona que ha desenvolupat un test per a detectar el càncer colorrectal amb una precisió i antelació més grans que la tecnologia actual, o InnoUp Farma, una empresa basada a Navarra i participada pels fons d’inversió Inveready i Sodena que està desenvolupant la primera contra les al·lèrgies alimentàries.</p>
      <p>Com afirma Daniel Oliver, director general de Capital Cell, “la biotecnologia duu deu anys sent el sector d’inversió més rendible del món, i invertir en biotech està començant a convertir-se en tendència, en lloc d’una activitat reservada a experts. A més a més, els especialistes de Capital Cell seleccionen oportunitats de finançament de gran qualitat que ajuden que només les millors empreses vinguin a nosaltres.”</p>
    </article>
  </body>
</html>