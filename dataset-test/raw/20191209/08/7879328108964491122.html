<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3997651477144160133/%D8%A8%D8%A7%D8%B1%D8%B4-%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%DA%86%D9%86%D8%AF%DB%8C%D9%86-%D8%A7%D8%B3%D8%AA%D8%A7%D9%86-%D8%AA%D8%B1%D8%AF%D8%AF-%D8%AF%D8%B1-%D8%AC%D8%A7%D8%AF%D9%87%E2%80%8C%E2%80%8C%D9%87%D8%A7%DB%8C-%DA%A9%D9%88%D9%87%D8%B3%D8%AA%D8%A7%D9%86%DB%8C-%D9%81%D9%82%D8%B7-%D8%A8%D8%A7-%D8%B2%D9%86%D8%AC%DB%8C%D8%B1%DA%86%D8%B1%D8%AE"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T08:05:15+00:00"/>
    <meta property="og:title" content="بارش برف و باران در چندین استان/تردد در جاده‌‌های کوهستانی فقط با زنجیرچرخ"/>
    <meta property="og:description" content="مقام مسئول مرکز مدیریت راه‌ها گفت: دوربین‌های نظارت تصویری بارش برف و باران در برخی از محور‌های استان‌های آذربایجان شرقی، آذربایجان غربی، اردبیل، البرز، خراسان رضوی، مازندران، کرمان، خراسان شمالی، گلستان و گیلان نشان می‌دهد."/>
  </head>
  <body>
    <article>
      <h1>بارش برف و باران در چندین استان/تردد در جاده‌‌های کوهستانی فقط با زنجیرچرخ</h1>
      <address>
        <time datetime="2019-12-09T08:05:15+00:00">09 Dec 2019, 08:05</time>
      </address>
      <pre> مقام مسئول مرکز مدیریت راه‌ها گفت: دوربین‌های نظارت تصویری بارش برف و باران در برخی از محور‌های استان‌های آذربایجان شرقی، آذربایجان غربی، اردبیل، البرز، خراسان رضوی، مازندران، کرمان، خراسان شمالی، گلستان و گیلان نشان می‌دهد. </pre>
      <p>به گزارش <a href="http://jamejamonline.ir/">جام جم آنلاین</a> از فارس ، ایمان محرابی‌نیا در تشریح آخرین وضعیت ترافیکی جاده‌های کشور‌، اظهار داشت: در حال حاضر رصد تردد در جاده‌ها از طریق 794 دستگاه دوربین نظارت تصویری و 2206 دستگاه ترددشمار انجام می‌شود.</p>
      <p>مسئول سالن عملیات مرکز مدیریت راه‌ها گفت: طبق‌ آخرین اطلاعات حاصل از رصد 2206 دستگاه ترددشمار جاده‌ای، در شبانه‌روز گذشته کل تردد ثبت شده در جاده‌ها نسبت ‌به روز‌ قبل 5.3 درصد کاهش داشت در همین مدت‌ سهم وسایل نقلیه سنگین در ترافیک راه‌ها 17.9 درصد، بیشترین تردد بین ساعات 16 تا 17 و کمترین تردد بین ساعات 3 تا 4 صبح ثبت شد.</p>
      <p>
        <b>‌* تردد روان در محورهای تهران-شمال</b>
      </p>
      <p>وی اظهار کرد: طبق اطلاعات دوربین‌های نظارت تصویری، هم‌اکنون ترافیک در مسیر رفت و برگشت‌ محورهای ‌کندوان، هراز و فیروزکوه و آزادراه قزوین-رشت روان است.‌‌</p>
      <p>محرابی‌نیا از بروز ترافیک نیمه‌سنگین در آزادراه قزوین-کرج-تهران مقاطع مهرویلا و‌ پل کلاک خبر داد.</p>
      <p>
        <b>* بارش برف و باران در برخی استان‌ها</b>
      </p>
      <p>مسئول سالن عملیات مرکز مدیریت راه‌ها در تشریح وضعیت جوی راه‌ها اظهار کرد: هم‌اکنون در محور چالوس شاهد بارش پراکنده برف در ارتفاعات هستیم و در ‌محورهای هراز‌، فیروزکوه و آزادراه قزوین رشت ‌مداخلات جوی خاصی گزارش نشده است.</p>
      <p>وی همچنین از بارش برف و باران در برخی از محور‌های استان‌های آذربایجان شرقی، آذربایجان غربی، اردبیل، البرز، خراسان رضوی، مازندران و کرمان خبر داد.</p>
      <p>محرابی‌نیا با بیان اینکه دوربین‌های نظارت تصویری بارش باران در استان‌های خراسان شمالی،گلستان و گیلان نشان می‌دهد، از ‌مه‌گرفتگی در استان‌های آذربایجان شرقی، آذربایجان غربی، بوشهر، خراسان شمالی، خوزستان، قزوین، همدان، کردستان و کرمانشاه گفت.</p>
      <p>وی تأکید کرد: راننده‌ها برای‌ تردد در محورهای کوهستانی حتماً زنجیر چرخ و تجهیزات زمستانی همراه داشته باشند.</p>
      <p>
        <b>*‌‌ انسداد 14 جاده ‌کشور به دلیل نبود ایمنی</b>
      </p>
      <p>مسئول سالن عملیات مرکز مدیریت راه‌ها اظهار ‌کرد:‌ در حال حاضر جاده فرعی شمشک - دیزین‌، محور رامیان- اولنگ - شاهرود، محور قدیم خرم‌آباد-پل دختر‌، محور شهداد-اندوهجرد و جاده شهداد-نهبندان‌‌ به دلیل نبود ایمنی کافی مسدود است.</p>
      <p>مقام مسؤول مرکز مدیریت راه‌‌ها بیان کرد: همچنین محور‌ سی سخت-پادنا در استان کهگیلویه و بویراحمد‌، جاده وازک-بلده در استان مازندران، محور پونل -خلخال در استان‌های گیلان و اردبیل، محور سروآباد -پاوه‌ واقع دراستان کردستان‌ و محور گنجنامه-تویسرکان در استان همدان به دلیل نبود ایمنی کافی مسدود ‌است.</p>
      <p>وی اظهار کرد: محور شیفت - گناوه‌ واقع دراستان بوشهر، محور فنوج - کتیج - رمشک، واقع در جنوب استان سیستان و بلوچستان، محور جلگه -ایرانشهر، واقع در جنوب استان سیستان و بلوچستان و محور جلگه –چاه اسحاق، واقع در جنوب استان سیستان و بلوچستان ‌به دلیل نبود ایمنی کافی مسدود است.</p>
      <p>
        <b>* آزادراه ‌‌‌‌کرج-تهران پرترددترین جاده‌‌ کشور</b>
      </p>
      <p>مسئول سالن عملیات مرکز مدیریت راه‌ها گفت: در ‌24 ساعت گذشته بیشترین تردد در‌ آزادراه ‌‌کرج‌-تهران‌، آزادراه قزوین-کرج و آزادراه ‌تهران-کرج ‌ثبت شد.</p>
    </article>
  </body>
</html>