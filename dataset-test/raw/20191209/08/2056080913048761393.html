<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/bulgaria/2019/12/09/4002843_v_goliama_chast_ot_sofiia_vuzduhut_e_zamursen_nad/"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T08:19:00+00:00"/>
    <meta property="og:title" content="Въздухът в София е замърсен в почти всички квартали"/>
    <meta property="og:description" content="Световната здравна организация (СЗО) препоръчва хората да не се излагат на РМ2.5 със стойности над 25 микрограма на кубичен метър за повече от 24 часа."/>
  </head>
  <body>
    <article>
      <h1>Въздухът в София е замърсен в почти всички квартали</h1>
      <address><time datetime="2019-12-09T08:19:00+00:00">09 Dec 2019, 08:19</time> by <a rel="author" href="https://www.dnevnik.bg/author/527" target="_blank">Михаил Стоянов</a></address>
      <p>Нивата на фини прахови частици във въздуха в цяла София са над нормите, като превишението е от два до близо 20 пъти, сочат данните на сайта <a href="https://airsofia.info/">airsofia.info</a>, поддържан от гражданско сдружение. Най-сериозно е замърсяването в кварталите "Света Троица", "Подуене", "Хаджи Димитър", "Сухата река", "Левски Г". "Орландовци" и други (в лилаво на картата). В квартали като "Лозенец", "Яворов", "Дружба" и "Витоша" нивата на фини прахови частици са 5 пъти над нормата.</p>
      <figure>
        <img src="https://www.dnevnik.bg/shimg/zx460_4002842.jpg"/>
      </figure>
      <p>Секцията за чистотата на въздуха на<a href="https://www.sofia.bg/web/guest/prognosis-fpch10"> сайта на Столичната община </a>показва, че предварителните очаквания са били днес въздухът да е умерено замърсен. Въпреки това, общината не е пуснала т.нар. зелен билет за безплатно пътуване в градския транспорт, който е една от мерките за справяне с проблема. Математическият модел на института по метеорология и хидрология, по който се правят прогнозите, показва, че утре замърсяването на въздуха ще е в нормата.</p>
      <p>Световната здравна организация (СЗО) препоръчва хората да не се излагат на РМ2.5 със стойности над 25 микрограма на кубичен метър за повече от 24 часа, тъй като фините прахови частици могат да проникнат дълбоко в белите дробове и дори в кръвта. В София днес няма място, в което нивата да са около здравословните.</p>
      <h3>Защо общината не пуска зелен билет</h3>
      <p>Председателят на комисията по околна среда в Столичната община Лорита Радева каза пред БНТ, че показанията на станциите към 7 ч. тази сутрин са под 50 микрограма, с изключение на станцията в "Младост", където стойностите са по-високи. Тя уточни и какви са условията, за да бъде пуснат зелен билет.</p>
      <p>"Според правилата няма зелен билет, тъй като той може да бъде въведен, ако показанията на поне 2 от станциите в София са за нива на фини прахови частици над 200 микрограма", заяви Радева, като направи уточнението, че станциите на общината не са засекли толкова високи нива на замърсяване.</p>
      <p>"Не се дистанцираме от данните на гражданските организации, но следва да се отчита, че в дните с мъгла има едно въздействие на водните частици във въздуха, а данните се нуждаят от известна корекция при анализ", добави тя.</p>
      <figure>
        <img src="https://www.dnevnik.bg/shimg/zx460_4002845.jpg"/>
        <figcaption>© Юлия Лазарова</figcaption>
      </figure>
      <p>Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт.</p>
      <p>Замърсяването на въздуха води до 7 милиона случая на преждевременна смърт по света всяка година, включително на 600 000 сред децата, сочат данните на ООН.</p>
    </article>
  </body>
</html>