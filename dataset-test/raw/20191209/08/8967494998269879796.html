<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/personeel-proximus-vreest-donkere-dag-en-voert-actie-met-zwarte-ballonnen~ac9ef27a/"/>
    <meta property="og:site_name" content="HLN"/>
    <meta property="article:published_time" content="2019-12-09T08:51:11+00:00"/>
    <meta property="og:title" content="Personeel Proximus vreest “donkere dag” en voert actie met zwarte ballonnen"/>
    <meta property="og:description" content="Een vijftigtal personeelsleden van Proximus heeft vanochtend met zwarte ballonnen postgevat voor de inkom van het Proximusgebouw in Brussel, waar om 11 uur een cruciaal paritair comité plaatsvindt...."/>
  </head>
  <body>
    <article>
      <h1>Personeel Proximus vreest “donkere dag” en voert actie met zwarte ballonnen</h1>
      <address><time datetime="2019-12-09T08:51:11+00:00">09 Dec 2019, 08:51</time> by <a rel="author">HR</a></address>
      <p>
        <b>Een vijftigtal personeelsleden van Proximus heeft vanochtend met zwarte ballonnen postgevat voor de inkom van het Proximusgebouw in Brussel, waar om 11 uur een cruciaal paritair comité plaatsvindt. De aanwezige personeelsleden, hoofdzakelijk van socialistische signatuur, vrezen voor een donkere dag, zo zeggen ze. De actie is symbolisch, niemand wordt de toegang tot het gebouw ontzegd.</b>
      </p>
      <p>De raad van bestuur van Proximus heeft eind november beslist het transformatieplan voor het telecombedrijf op te starten. Er zouden nog 1.300 banen sneuvelen, ongeveer een derde minder dan de 1.900 waarvan sprake was bij de aankondiging van de reorganisatie.</p>
      <related>
        <h4>Lees ook</h4>
        <a href="https://www.hln.be/nieuws/binnenland/sociale-onrust-bij-proximus-houdt-aan-37-winkels-gesloten-door-staking~a8d480a6/"/>
      </related>
      <p>De liberale vakbond VSOA keurde vorige week het transformatieplan goed, maar de christelijke ACV-Transcom en de socialistische ACOD verwierpen het. Toch zit ACV-Transcom vanochtend nog samen om te beslissen over haar standpunt. “Het is voor ons afwachten wat ACV-Transcom beslist”, zegt Bart Neyens van de socialistische vakbond ACOD. “Het kan wel eens een donkere dag worden.”</p>
      <p>Door de tegenkanting van de twee bonden kon er in het paritair comité van vrijdag geen tweederdemeerderheid gevonden worden voor een sociaal akkoord. Maar de raad van bestuur duwt dus toch door.</p>
    </article>
  </body>
</html>