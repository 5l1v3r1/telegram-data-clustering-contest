<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234252/"/>
    <meta property="og:site_name" content="Українська правда"/>
    <meta property="article:published_time" content="2019-12-09T08:28:37+00:00"/>
    <meta property="og:title" content="Москва проти розширення &quot;нормандського формату&quot;: Не треба шукати альтернативу"/>
    <meta property="og:description" content="Москва негативно ставиться до ініціативи розширити “нормандський формат”, заявив заступник міністра закордонних справ Росії Олександр Грушко."/>
  </head>
  <body>
    <article>
      <h1>Москва проти розширення "нормандського формату": Не треба шукати альтернативу</h1>
      <address>
        <time datetime="2019-12-09T08:28:37+00:00">09 Dec 2019, 08:28</time>
      </address>
      <p>Москва негативно ставиться до ініціативи розширити "нормандський формат", заявив заступник міністра закордонних справ Росії Олександр Грушко.</p>
      <p><b>Джерело</b>: відповідь Грушка <a href="https://tass.ru/politika/7296653">ТАСС</a> на заяву заступника держсекретаря США Девіда Хейла про розширення "нормандського формату"</p>
      <p><b>Пряма мова:</b> "Ми негативно ставимося до цієї ідеї, для нас це не питання формату.</p>
      <p>Не треба шукати альтернативу, треба йти двома треками: треком безпеки – завершити нарешті розведення сил; і політичним – запустити процес шляхом введення в дію "формули Штайнмайера" і прийняття інших рішень, які гарантували б незмінність і стійкість особливого статусу".</p>
      <p>
        <i>
          <b>Читайте також: <a href="https://www.pravda.com.ua/articles/2019/12/9/7234195/">5 нормандських зустрічей до Зеленського. Як Україна домовлялась про мир</a></b>
        </i>
      </p>
      <p>
        <i>
          <b>
            <a href="https://www.eurointegration.com.ua/articles/2019/12/5/7103899/">"Вибори, Конституція та "представники Донбасу": на що погодиться Зеленський на саміті в Парижі"</a>
          </b>
        </i>
      </p>
      <p>
        <i>
          <b> <a href="https://www.pravda.com.ua/articles/2019/12/6/7233993/">Не довіряти Путіну і не лишатись віч-на-віч. Поради Порошенка Зеленському на саміт у Парижі</a></b>
        </i>
      </p>
      <p><b>Передісторія</b>:</p>
      <ul>
        <li>9 грудня у Парижі відбудеться саміт "<a href="https://www.pravda.com.ua/news/2019/12/8/7234220/">нормандської четвірки</a>" (Україна, Росія, Німеччина, Франція), яка працює над урегулюванням конфлікту на Донбасі.</li>
        <li>Президент України Володимир <a href="https://www.pravda.com.ua/news/2019/07/8/7220308/">Зеленський раніше озвучував</a> ідею залучити до переговорів інші країни – наприклад, США й Велику Британію.</li>
        <li>"Нормандська четвірка" на найвищому рівні давно не збиралася, хоча президент Володимир <a href="https://www.pravda.com.ua/news/2019/08/7/7223010/">Зеленський закликав</a> до такої зустрічі з початку серпня. Зрештою, її призначили на <a href="https://www.pravda.com.ua/news/2019/11/15/7232102/">9 грудня</a> у Парижі. Цьому передували: низка розмов лідерів, <a href="https://www.pravda.com.ua/news/2019/09/9/7225729/">обмін ув’язненими</a> між Києвом та Москвою, <a href="https://www.pravda.com.ua/news/2019/11/11/7231633/">розведення</a> сил на трьох тестових ділянках Донбасу та <a href="https://www.pravda.com.ua/news/2019/11/18/7232285/">повернення Росією</a> українських <a href="https://www.pravda.com.ua/news/2019/11/21/7232590/">військових кораблів.</a></li>
        <li>3 грудня Зеленський <a href="https://www.pravda.com.ua/news/2019/12/3/7233779/">провів нараду</a> в рамках підготовки до зустрічі в "нормандському форматі", на якій обговорили <a href="https://www.pravda.com.ua/news/2019/12/5/7233919/">п’ять сценаріїв </a>реінтеграції окупованого Донбасу. 7 грудня президент також проведе <a href="https://www.pravda.com.ua/news/2019/12/5/7233895/">закрите засідання</a> Ради національної безпеки і оборони України.</li>
        <li>Зеленський сподівається, що в ході зустрічі з російським президентом Володимиром Путіним буде досягнуто домовленості про обмін полоненими і політв’язнями "<a href="https://www.pravda.com.ua/news/2019/12/4/7233835/">всіх на всіх</a>" до Нового року. Також він планує говорити про виведення всіх незаконних збройних формувань з Донбасу, проведення місцевих виборів в ОРДЛО, терміни повернення східного <a href="https://www.pravda.com.ua/news/2019/12/4/7233838/">кордону під контроль</a> України.</li>
        <li>Помічник президента України Андрій Єрмак у Лондоні говорив про готовність України в разі успішних переговорів "нормандського формату" <a href="https://www.pravda.com.ua/news/2019/12/5/7233939/">змінити Конституцію</a> в напрямку децентралізації і продовжити дію закону про <a href="https://www.pravda.com.ua/news/2019/12/5/7233940/">особливості місцевого самоврядування </a>на нині непідконтрольній території Донбасу.</li>
        <li>Міністр закордонних справ України Вадим Пристайко запевнив, що в Парижі поступок Києва не буде. Він назвав такі "<a href="https://www.pravda.com.ua/news/2019/12/3/7233771/">червоні лінії</a>" переговорів: незмінні зовнішньополітичні пріоритети, контроль Києва над кордоном, вибори – лише за відсутності незаконних збройних формувань, відсутність прямих переговорів із самопроголошеною "владою" окупованих територій.</li>
        <li>Водночас,<a href="https://www.pravda.com.ua/news/2019/12/5/7234010/"> у Кремлі</a> не покладали великих сподівань на переговори в "нормандському форматі".</li>
        <li>1 жовтня 2019 року президент Володимир Зеленський повідомив, що Україна погодила так звану "<a href="https://www.pravda.com.ua/news/2019/10/1/7227833/">формулу Штайнмаєра</a>": після виборів на окупованих територіях набуде чинності новий закон про статус Донбасу. Але вибори можуть відбутися лише за законодавством України, тобто після повернення Києвом контролю там, та після виведення збройних формувань з Донбасу.</li>
        <li>3 жовтня Володимир Зеленський заявив, що буде розроблено <a href="https://www.pravda.com.ua/news/2019/10/3/7228064/">новий закон про особливий статус </a>Донбасу. За його словами, цей документ <a href="https://www.pravda.com.ua/news/2019/10/10/7228733/">не може передбачати автономію </a>ОРДЛО.</li>
        <li>Президент РФ Володимир Путін заявив, що якщо буде прийнято щось, <a href="https://www.pravda.com.ua/news/2019/11/14/7232000/">що не узгодять із "ЛНР" і "ДНР"</a>, тоді мирні переговори зайдуть у глухий кут.</li>
        <li>Російська делегація у ТКГ закликала українську сторону <a href="https://www.pravda.com.ua/news/2019/11/12/7231767/">пролонгувати на 2020 рік</a> дію закону про особливий статус Донбасу.</li>
      </ul>
      <related>
        <a href="https://www.eurointegration.com.ua/news/2019/12/9/7104002/"/>
        <a href="https://www.pravda.com.ua/news/2019/12/9/7234254/"/>
        <a href="https://www.pravda.com.ua/news/2019/12/9/7234248/"/>
      </related>
    </article>
  </body>
</html>