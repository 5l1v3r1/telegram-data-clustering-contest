<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novosti.rs/vesti/sport.297.html:834962-Krenule-su-kalkulacije-Kako-Srbija-moze-na-Olimpijske-igre-i-koliko-je-daleko-polufinale-SP"/>
    <meta property="og:site_name" content="Вечерње новости"/>
    <meta property="article:published_time" content="2019-12-09T08:18:00+00:00"/>
    <meta property="og:title" content="Krenule su kalkulacije: Kako Srbija može na Olimpijske igre i koliko je daleko polufinale SP?"/>
    <meta property="og:description" content="Norveška ne sme da izgubi od Nemačke, kao ni Južna Koreja od Holandije i uz pobedu Srpkinja nad Danskom eto izabranica Ljubomira Obradovića među četiri najbolja tima na svetu"/>
  </head>
  <body>
    <article>
      <h1>Krenule su kalkulacije: Kako Srbija može na Olimpijske igre i koliko je daleko polufinale SP?</h1>
      <address><time datetime="2019-12-09T08:18:00+00:00">09 Dec 2019, 08:18</time> by <a rel="author">Novosti online</a></address>
      <p>
        <b>Norveška ne sme da izgubi od Nemačke, kao ni Južna Koreja od Holandije i uz pobedu Srpkinja nad Danskom eto izabranica Ljubomira Obradovića među četiri najbolja tima na svetu</b>
      </p>
      <p>Otišle su na Svetsko prvenstvo prvenstvo, kao potpuni autsajderi, a mogu da se vrate kao heroine. Povreda Andre Lekić, pa poraz od Rusije od 18 golova razlike u prijateljskom meču, sve je to bila dobra uvertira za debakl na takmičenju u dalekoj Aziji.</p>
      <p>Prva faza je bila povuci potegni, pa meč sa Slovenijom za plasman u drugu u kome su naše devojke i mogle da se vrate kući. I onda eksplozija, rutinski trijumf protiv Južne Koreje i jutros poslastica, pobeda protiv Nemica - 29:28, koja mnogo znači.</p>
      <p>Plasman u kvalifikacije za Olimpijske igre je na dohvat ruke, a nije više nemoguća misija ni polufinale SP. Ipak, puno rezultata treba da se poklopi u poslednjem kolu da bi naše devojke stigle među četiri. Norveška ne sme da izgubi od Nemačke, kao ni Južna Koreja od Holandije i uz pobedu Srpkinja nad Danskom eto izabranica Ljubomira Obradovića u polufinalu SP. Nije nemoguće!</p>
      <related>
        <a href="https://www.novosti.rs/vesti/sport.438.html:834957-Senzacionalan-trijumf-Srpkinja-Li%C5%A1%C4%8Devi%C4%87-sa-sedam-metara-sru%C5%A1ila-Nema%C4%8Dku-Tokio-je-sve-bli%C5%BEe"/>
      </related>
      <h3>Ipak, mnogo realnija varijanta je plasman u kvalifikacije za OI. Naime, u Tokiju naredne godine plasiraće se samo pobednik Svetskog prvenstva, ali će u tri kvalifikaciona turnira plasman izboriti šest najboljeplasiranih ekipa sa SP.</h3>
      <p>Vizu za Tokio su do sada izvadile Francuska, Brazil, Južna Koreja i Angola – tako da će Srbija izboriti plasman u kvalifikacije ako bude šesta (u najgorem slučaju treća u Grupi 1), ili ako osvoji sedmo mesto, a ispred njih bude Južna Koreja (jako male šanse).</p>
      <p>Međutim, postoji još jedan način da izabranice Ljubomira Obradovića gledamo na OI. Kontinent sa najboljim reprezentacijama na Svetskom prvenstvu dobiće još dva mesta za kvalifikacione turnire, a to će skoro sigurno biti Evropa, koja bi vrlo lako mogla da ima svo četvoro polufinalista. U tom slučaju Srbija će se u kvalifikacije za Tokio plasirati i sa četvrte pozicije u drugoj grupnoj fazi.</p>
      <p>Sa tri kvalifikaciona turnira na Olimpijske igre ići će po dve ekipe.</p>
      <p>Međutim, kalkulacije ostavimo po strani najvažnije da Srpkinje u poslednjem kolu savladaju i Dansku, pa u najlepšem svetlu dokažu da se srpski ženski rukomet vraća u svetski vrh.</p>
      <related>
        <h4>Srodne vesti</h4>
        <a href="https://www.novosti.rs/vesti/sport.297.html:835024-Poznat-put-Srbije-do-polufinala-SP-pobeda-protiv-Danske-za-siguran-plasman-na-kvalifikacioni-turnir-za-Olimpijske-igre"/>
        <a href="https://www.novosti.rs/vesti/sport.297.html:834979-Kako-Kristina-sutira-sedmerac-Sutnucu-joj-toliko-jako-da-ce-uci-u-gol-zajedno-sa-loptom-VIDEO"/>
        <a href="https://www.novosti.rs/vesti/sport.297.html:834957-Senzacionalan-trijumf-Srpkinja-Liscevic-sa-sedam-metara-srusila-Nemacku-Tokio-je-sve-blize"/>
        <a href="https://www.novosti.rs/vesti/sport.297.html:834975-Cvijiceva-junacki-Da-prebijemo-Dankinje-pa-kako-bude"/>
        <a href="https://www.novosti.rs/vesti/sport.297.html:834970-Obradovic-Nismo-se-predavali"/>
      </related>
    </article>
  </body>
</html>