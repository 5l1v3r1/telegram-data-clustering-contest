<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unt.se/nyheter/omvarld/raddningstjanst-nar-inte-vulkano-for-farligt-5469539.aspx"/>
    <meta property="og:site_name" content="www.unt.se"/>
    <meta property="article:published_time" content="2019-12-09T08:22:53+00:00"/>
    <meta property="og:title" content="Räddningstjänst når inte vulkanö – för farligt"/>
    <meta property="og:description" content="Nya Zeeland Minst fem människor har dött och flera skadats efter ett vulkanutbrott på turistön White Island i Nya Zeeland.Flera människor saknas fortfarande, men faran bedöms för hög för räddningsarbe"/>
  </head>
  <body>
    <article>
      <h1>Räddningstjänst når inte vulkanö – för farligt</h1>
      <h2>Nya Zeeland Minst fem människor har dött och flera skadats efter ett vulkanutbrott på turistön White Island i Nya Zeeland.Flera människor saknas fortfarande, men faran bedöms för hög för räddningsarbetare att ta sig i land.</h2>
      <address><time datetime="2019-12-09T08:22:53+00:00">09 Dec 2019, 08:22</time> by <a rel="author">TT-AFP-Reuters</a></address>
      <figure>
        <img src="https://img7.ntm.eu/unt/public/img/5469540/120992605/191209-nyazeelvulkan-1122645-a?w=980&amp;h=551&amp;anchor=topcenter&amp;bgcolor=222&amp;scale=both"/>
      </figure>
      <p>Utbrottet skedde klockan 14.11 lokal tid på den lilla ön White Island, belägen omkring fem mil från Nya Zeelands norra huvudös östkust. På bilder syns hur ett stort askmoln breder ut sig över ön.</p>
      <p>Den obebodda vulkanön är ett populärt turistmål. Polisen uppger att 23 personer räddats från ön, varav flera tros vara turister från ett kryssningsfartyg. Myndigheterna bedömer dock att betydligt fler befunnit sig på eller runt ön vid tidpunkten för utbrottet.</p>
      <blockquote>De finns fortfarande ett antal personer på ön, säger John Tims, biträdande polischef, vid en presskonferens.</blockquote>
      <figure>
        <img src="https://img9.ntm.eu/unt/public/img/5469650/120992605/bild-fran-det-nyzeelandska-for?w=980&amp;h=551&amp;anchor=topcenter&amp;bgcolor=222&amp;scale=both"/>
        <figcaption>BILD: GNS Science/AP/TT | Bild från det nyzeeländska forskningsinstitutet GNS Science visar rökpelare från White Island.</figcaption>
      </figure>
      <blockquote>I det här skedet är det för farligt för polis och räddningstjänst att ta sig till ön.</blockquote>
      <h3>Stod vid kanten</h3>
      <p>Hittills har fem personer bekräftats döda, en siffra som befaras stiga. På bilder från webbkameror vid vulkanen, som automatpubliceras på en hemsida var tionde minut, syns hur en turistgrupp befann sig vid kraterns kant strax före utbrottet.</p>
      <p>På den sista bilden, en minut före utbrottet, syns hur gruppen precis börjat vandra bort från kanten.</p>
      <blockquote>Det här är så ofattbart, säger Michael Schade, turist från San Francisco, som lämnade ön bara några minuter före utbrottet.</blockquote>
      <blockquote>Hela vår grupp stod på kanten till huvudkratern knappt en halvtimme innan.</blockquote>
      <h3>Flertal utbrott</h3>
      <p>Utbrottet har föregåtts av flera veckors registrerad aktivitet. Enligt det nyzeeländska forskningsinstitutet GNS Science kan ett nytt utbrott komma under de närmaste dagarna. Vulkanen har haft ett flertal utbrott de senaste 50 åren, senast 2016.</p>
      <p>White Island, även känd som Whakaari, ligger i den populära turistdestinationen Bay of Plenty. Omkring 10 000 personer besöker vulkanön varje år.</p>
      <p>Enligt utrikesdepartementet finns inga uppgifter om att det skulle ha finnits några svenskar i området.</p>
      <blockquote>Ambassaden i Canberra har kontakt med lokala myndigheter, säger Anna Lundbladh, presstalesperson på UD.</blockquote>
    </article>
  </body>
</html>