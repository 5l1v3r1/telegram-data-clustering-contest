<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24chasa.bg/sport/article/7955631"/>
    <meta property="og:site_name" content="www.24chasa.bg"/>
    <meta property="article:published_time" content="2019-12-09T08:26:00+00:00"/>
    <meta property="og:title" content="Обрат! Джошуа срещу Пулев в края на март на новия стадион на &quot;Тотнъм&quot;"/>
    <meta property="og:description" content="След като упорито не споменаваше името на българина Кубрат Пулев сред следващите съперници, британецът Антъни Джошуа, който си върна четирите световни титли с победа на Анди Руис в събота, обяви"/>
  </head>
  <body>
    <article>
      <h1>Обрат! Джошуа срещу Пулев в края на март на новия стадион на "Тотнъм"</h1>
      <address><time datetime="2019-12-09T08:26:00+00:00">09 Dec 2019, 08:26</time> by <a rel="author" href="https://www.24chasa.bg/authors/505" target="_blank">24 часа</a></address>
      <p>След като упорито не споменаваше името на българина Кубрат Пулев сред следващите съперници, британецът Антъни Джошуа, който си върна четирите световни титли с победа на Анди Руис в събота, обяви, че именно Кобрата най-вероятно ще е следващият му опонент.</p>
      <p>Джошуа и мениджърът му Еди Хърн дадоха интервю за британския в. "Сън", в което което разкриха намеренията си.</p>
      <p>Очаква се мачът да бъде в края на март на новия стадион на "Тотнъм", който събира 60 000 зрители.</p>
      <p>"Цяла година се бия извън родината и вече ме е налегнала носталгията. Искам да зарадвам феновете си в Лондон, видя се, че те много ми помагат и ми е по-трудно без подкрепата им. Да защитя трофеите си пред моята публика ще е мегаизживяване.</p>
      <p>Най-прекрасното би било да го сторя срещу друг британец, но няма как да стане. Вървим по реда на задължителните защити и следващият ми опонент се знае. Веднага започвам работа, защото в края на март трябва да се проведе този мач", заяви Джошуа.</p>
      <p>"Стадионът на "Тотнъм" е една прекрасна локация за боксов мач и трябва да я обсъдим. Хора ми звънят от цялата страна и ме молят да заведа Антъни там и там. Говорихме с хората от "Тотнъм" да проведем мача с Руис на стадиона им, но той беше зает. Сега отново говорим с тях и може би ще стигнем до споразумение за края на март", добави Хърн.</p>
      <p>Първо по ред защита на световната титла за Джошуа е IBF, а там първи претендент е Кубрат Пулев.</p>
    </article>
  </body>
</html>