<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/nejvyssi-kontrolni-urad-ekologie-snizeni-emisi-ochrana-klimatu_1912090858_vtk"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T08:58:00+00:00"/>
    <meta property="og:title" content="Česko nemá daňová opatření, která by pomohla k ochraně klimatu, píšou nejvyšší kontroloři"/>
    <meta property="og:description" content="Zatímco ve většině států Evropské unie jsou podle kontrolorů finanční opatření k ochraně klimatu aktivně prosazovány, v České republice je kontrolovaná ministerstva teprve zkoumají."/>
  </head>
  <body>
    <article>
      <h1>Česko nemá daňová opatření, která by pomohla k ochraně klimatu, píšou nejvyšší kontroloři</h1>
      <address><time datetime="2019-12-09T08:58:00+00:00">09 Dec 2019, 08:58</time> by <a rel="author">ČTK</a></address>
      <p>
        <b>Česko nemá účinná daňová opatření, která by pomohla splnit cíle v ochraně klimatu, pokud jde o snížení emisí u dopravy i domácností. Uvedl to v pondělí Nejvyšší kontrolní úřad. Prověřil nastavení finančních a daňových opatření, která spadají do pravomocí ministerstev financí, dopravy a životního prostředí.</b>
      </p>
      <p>Státu se podle Nejvyššího kontrolního úřadu nedaří motivovat obyvatele k používání ekologičtějších vozidel, ke snížení spotřeby energie a k přechodu na ekologičtější zdroje energie. Za většinou zemí Evropské unie tak zaostává. Podle ministerstva dopravy ale na ochranu klimatu nelze užít jen měřítka daňových opatření. </p>
      <related>
        <h4>Číst článek</h4>
        <a href="https://www.irozhlas.cz/zpravy-domov/fotovoltaika-energetika-obnovitelne-zdroje_1912040600_jab"/>
      </related>
      <p>„Z výsledků kontroly vyplynulo, že resorty svou úlohu neplní, jak by měly. Nepřipravily totiž taková daňová opatření, která by v ochraně klimatu výrazně pomohla,“ uvedli kontroloři.</p>
      <p>Zatímco ve většině států Evropské unie jsou podle nejvyšších kontrolorů finanční opatření k ochraně klimatu aktivně prosazovány, v Česku je kontrolovaná ministerstva - pokud jde o dopravu - teprve zkoumají. Úředníci ministerstvům vyčítají to, že nenavrhla úpravy legislativy u daní a poplatků, které by v ekologizaci dopravy pomohly.</p>
      <h3>Nelze prokázat efektivnost</h3>
      <p>Ministerstvo dopravy ale oponuje tím, že zavádění opatření na snižování emisí se dlouhodobě věnuje. Zmiňuje osvobození vozidel na alternativní paliva od dálničního poplatku od 1. ledna 2020, měření emisí vozidel za pomoci mobilních expertních jednotek nebo chystané zavedení ekologických složek mýta pro nákladní automobily. Podle mluvčího ministerstva Františka Jemelky tak úřad finanční opatření k ochraně klimatu aktivně prosazuje. „Se závěrem z tiskové zprávy kontrolorů, že resort dopravy neplní svou úlohu v této oblasti, jak by měl, nesouhlasíme, neboť na ochranu klimatu nelze užít jen měřítka daňových opatření, jak lze ze závěrů kontrolního úřadu dovodit,“ dodal.</p>
      <related>
        <h4>Číst článek</h4>
        <a href="https://www.irozhlas.cz/veda-technologie/priroda/klima-madrid-osn-svetova-meteorologicka-organizace-klimaticka-konference_1912031218_luk"/>
      </related>
      <p>Nejvyšší kontrolní úřad zjistil, že sazby daní a poplatků, které souvisejí s používáním vozidel a měly pomoci k ekologizaci dopravy, od svého zavedení reálně klesly a už neplní svou funkci. U některých nástrojů pak podle kontrolorů nejde prokázat jejich efektivnost, ať už jde o změny sazby silniční daně, nebo slevy na spotřební dani pro alternativní paliva. Některé finanční nástroje jsou v podstatě nefunkční, například recyklační poplatek, který vznikl v roce 2009 a měl zabránit dovozu zastaralých vozidel do Česka. Jeho účinek byl v letech 2015 až 2018 kvůli jeho nastavení jen zanedbatelný, uvedl Nejvyšší kontrolní úřad.</p>
      <h3>Vozový park zastarává</h3>
      <p>Kontroloři upozorňují na to, že Česká republika ani nevyužila možnost, kterou jí dává právní předpis Evropské unie, aby zdanila hluk a znečištění ovzduší z nákladní dopravy prostřednictvím mýtného. Nejvyšší kontroloři vyčíslili, že jen v letech 2015 až 2018 tak mohlo Česko na mýtném získat 3,8 miliardy korun navíc.</p>
      <p>„Výsledkem systému je, že vozový park v České republiky zastarává, roste dovoz starých vozidel, emise neklesají, zatímco podíl vozidel s ekologicky šetrným pohonem stoupá jen pomalu a je nízký,“ shrnuli kontroloři.</p>
      <p>Omezený dopad mají v Česku podle kontrolorů také daňová opatření zaměřená na to, aby domácnosti přešly na ekologičtější zdroje vytápění. Pro spotřebitele je stále nejvýhodnější využívat uhlí. „Je ale třeba říci, že se Česko v daňové podpoře ekologičtějších zdrojů vytápění od dalších zemí Evropská unie zásadně neliší a ministerstvo financí další možnosti zdanění emisí z domácích topenišť dále zkoumá,“ uzavřel Nejvyšší kontrolní úřad.</p>
      <figure>
        <iframe data-src="https://twitter.com/NKU_CZ/status/1203921529882513408?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/madrid-klimaticka-konference-cop25-greta-thunbergova-klimaticke-zmeny_1912061826_miz"/>
        <a href="https://www.irozhlas.cz/zpravy-svet/ursula-von-der-leyenova-evropska-unie-evropska-komise-vera-jourova-charles_1912012234_gak"/>
        <a href="https://www.irozhlas.cz/ekonomika/ekologicka-dan-nova-vozidla-navrh-asociace-prodejcu-ojetin_1911131254_elev"/>
      </related>
    </article>
  </body>
</html>