<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/fotbal/ceska-1-liga/clanek/1170694-bez-bodu-bez-golu-a-zdeptani-serii-nezdaru-takhle-to-dal-nejde-lamentuje-obrance-pribrami.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T08:21:00+00:00"/>
    <meta property="og:title" content="Bez bodů, bez gólů a zdeptáni sérií nezdarů. Takhle to dál nejde, lamentuje obránce Příbrami"/>
    <meta property="og:description" content="Klesli na samé dno ligové tabulky. Fotbalisté Příbrami v neděli prohráli v Českých Budějovicích a už dvanáct kol v nejvyšší soutěži neslavili vítězství. Navíc ve čtyřech posledních zápasech Středočeši vůbec neskórovali."/>
  </head>
  <body>
    <article>
      <h1>Bez bodů, bez gólů a zdeptáni sérií nezdarů. Takhle to dál nejde, lamentuje obránce Příbrami</h1>
      <address><time datetime="2019-12-09T08:21:00+00:00">09 Dec 2019, 08:21</time> by <a rel="author">Radek Malina, Sport.cz, Právo</a></address>
      <p>Klesli na samé dno ligové tabulky. Fotbalisté Příbrami v neděli prohráli v Českých Budějovicích a už dvanáct kol v nejvyšší soutěži neslavili vítězství. Navíc ve čtyřech posledních zápasech Středočeši vůbec neskórovali.</p>
      <p>„Série bez vítězství nás hodně deptá. Přemýšlíme nad tím hodně, pořád to řešíme. Potřebujeme urvat vítězství, po němž se snad nadechneme k lepší bilanci. Ale takhle to dál nejde," posteskl si Marek Kodr, obránce Příbrami.</p>
      <p>„Nemyslím, že se do naší výkonnosti promítá série bez vítězství. Vždyť se nestalo, že by nás někdo vyloženě přehrával. Jen prostě potřebujeme vylepšit ofenzivu," tvrdil Roman Nádvorník, trenér Středočechů.</p>
      <figure>
        <img src="https://media.sport.cz/images/top_foto1/0362005006340358/v_LqK9VjAayD5obwUN9KAQ/5ded0b0c5fc2190c2c430200-290074"/>
      </figure>
      <p>Jan Rezek z Příbrami.</p>
      <p>Ve srovnání s předešlým ligovým zápasem udělal pět změn v sestavě. Ale nebylo to nic platné. Příbramští dál zůstávají nejhorším týmem soutěže na hřištích soupeřů, kde nezískali ani bod.</p>
      <figure>
        <img src="https://media.sport.cz/images/top_foto1/0115001006290355/oq85HnHWLgBVeif3GweXog/5ded0b0eba93015d8c770100-290075.jpg"/>
      </figure>
      <p>
        <a href="https://www.sport.cz/1170646-spanila-jizda-jihocechu-pokracuje-porazili-pribram-a-jsou-osm-kol-bez-prohry.html">
          <b>Spanilá jízda Jihočechů pokračuje. Porazili Příbram a jsou osm kol bez prohry</b>
        </a>
      </p>
      <p>„Byli jsme úplně neškodní. Gól jsme nedali, bodové konto jsme nerozšířili, takže nemá smysl řešit, jak moc se změny vyplatily," brblal Nádvorník, jehož družina se sesunula na poslední místo tabulky. „To nám nepřidá. Ale my se musíme soustředit na vlastní hru a střílení branek," lamentoval Kodr.</p>
      <p>"Musíme být více hladoví v obou šestnáctkách. Myslím, že jsme během podzimu zlepšili obranu, ale v ofenzivě nám to děsně vázne," přemítal Kodr. "Produktivita je klíčový faktor našich nezdarů," byl si vědom Nádvorník, jehož tým je bez vítězství od závěru srpna, kdy doma skolil nečekaně Jablonec.</p>
    </article>
  </body>
</html>