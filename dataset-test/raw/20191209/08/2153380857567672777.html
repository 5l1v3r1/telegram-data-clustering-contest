<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/koinoniko-merisma-2019-analytikes-odigies-gia-pos-tha-ypobalete-tin-aitisi"/>
    <meta property="og:site_name" content="The Pressroom"/>
    <meta property="article:published_time" content="2019-12-09T08:17:48+00:00"/>
    <meta property="og:title" content="Κοινωνικό μέρισμα 2019: Αναλυτικές οδηγίες για το πώς θα υποβάλετε την αίτηση"/>
    <meta property="og:description" content="Κοινωνικό μέρισμα 2019: Στις 17 Δεκεμβρίου θα ανοίξει η διαδικτυακή πλατφόρμα στο www.koinonikomerisma.gr για να δέχεται αιτήσεις έως τις 26 Δεκεμβρίου. Εκτιμάται πως οι αιτήσεις από τους ενδιαφερομένους θα ξεπεράσουν το ένα εκατομμύριο παρότι το κοινωνικό μέρισμα των 700 ευρώ θα δοθεί σε μόλις 250.000 νοικοκυριά Το κοινωνικό μέρισμα θα καταβληθεί στους δικαιούχους από τις 27 Δεκεμβρίου 2019 έως τις 31 Δεκεμβρίου 2019."/>
  </head>
  <body>
    <article>
      <h1>Κοινωνικό μέρισμα 2019: Αναλυτικές οδηγίες για το πώς θα υποβάλετε την αίτηση</h1>
      <address>
        <time datetime="2019-12-09T08:17:48+00:00">09 Dec 2019, 08:17</time>
      </address>
      <p>
        <b><a href="https://www.thepressroom.gr/tags/koinoniko-merisma-2019">Κοινωνικό μέρισμα 2019</a>: Στις 17 Δεκεμβρίου θα ανοίξει η διαδικτυακή πλατφόρμα στο www.koinonikomerisma.gr για να δέχεται αιτήσεις έως τις 26 Δεκεμβρίου. Εκτιμάται πως οι αιτήσεις από τους ενδιαφερομένους θα ξεπεράσουν το ένα εκατομμύριο παρότι το <a href="https://www.thepressroom.gr/tags/koinoniko-merisma">κοινωνικό μέρισμα</a> των 700 ευρώ θα δοθεί σε μόλις 250.000 νοικοκυριά</b>
      </p>
      <p>Το κοινωνικό μέρισμα θα καταβληθεί στους δικαιούχους από τις 27 Δεκεμβρίου 2019 έως τις 31 Δεκεμβρίου 2019.</p>
      <p>Η δεξαμενή των υποψηφίων για το μέρισμα είναι μεγάλη.  Από τους 788.287 συνολικά ανέργους σήμερα στην Ελλάδα, περίπου <b>483.600 άτομα, συγκαταλέγονται στους μακροχρόνια ανέργους.</b></p>
      <p><b>Οι οικογένειες με περισσότερα από τέσσερα παιδιά, </b>που χαρακτηρίζονται ως πολύτεκνες, ανέρχονται σήμερα σε 145.000 περίπου και έχουν περίπου 600.000 μέλη. Αντίστοιχα μεγάλος είναι και ο αριθμός των ατόμων με αναπηρία.</p>
      <p>Ωστόσο, από τους προαναφερόμενους <b>σε μόνον 250.0000 νοικοκυριά θα χορηγηθεί το επίδομα των 700 ευρώ.</b></p>
      <p><b>Το 66% ή 163.778 θα είναι οικογένειες που τουλάχιστον ο ένας γονέας είναι άνεργος για περισσότερους από 12 μήνες</b>, με τουλάχιστον ένα ανήλικο παιδί και με φορολογητέο οικογενειακό εισόδημα έως 15.000 ευρώ.</p>
      <p><b>Το 16% του κοινωνικού μερίσματος θα δοθεί σε 40.927 οικογένειες που και οι δύο γονείς είναι άνεργοι για λιγότερο από 12 μήνες</b>, έχουν ένα ανήλικο τέκνο και έχουν φορολογητέο οικογενειακό εισόδημα έως 15.000 ευρώ.</p>
      <p><b>Το 10% του μερίσματος θα κατευθυνθεί σε 25.632 οικογένειες με εξαρτώμενα τέκνα με αναπηρίες έως 24 ετών</b>, που είναι δικαιούχοι του σχετικού επιδόματος.</p>
      <p><b>Το δε, 8% του μερίσματος θα διοχετευθεί σε 19.140 πολύτεκνες οικογένειες με τέσσερα τέκνα και άνω</b>, με φορολογητέο οικογενειακό εισόδημα, με βάση τις δηλώσεις έτους 2019, έως 20.000 ευρώ.</p>
      <p><b>Απαραίτητη προϋπόθεση για να δοθεί το μέρισμα είναι τουλάχιστον ένας από τους δύο γονείς του νοικοκυριού να διαμένει, νόμιμα και μόνιμα, στην ελληνική επικράτεια τα τελευταία 10 έτη, αλλά και οι δύο γονείς του νοικοκυριού να είναι φορολογικοί κάτοικοι Ελλάδας.</b> Ακόμη, για να λάβει κάποιος από τους προαναφερόμενους δικαιούχους το μέρισμα θα πρέπει το άθροισμα των καταθέσεων όλων των μελών του νοικοκυριού, σε όλα τα πιστωτικά ιδρύματα της χώρας ή του εξωτερικού, καθώς και η τρέχουσα αξία μετοχών και ομολογιών,<b> να μην υπερβαίνει τις 20.000 ευρώ.</b> Αν τις υπερβαίνει τότε αυτόματα θα αποκλείεται από την καταβολή της εισοδηματικής ενίσχυσης.</p>
      <p>
        <b>Η διαδικασία της αίτησης</b>
      </p>
      <p>Η διαδικασία υποβολής της αίτησης για την εισοδηματική ενίσχυση των 700 ευρώ θα είναι αντίστοιχα απλή με την περσινή. Για να υποβληθεί η αίτηση θα πρέπει ο ενδιαφερόμενος<b> από τις 17 Δεκεμβρίου έως τις 26 Δεκεμβρίου να μπει στο διαδικτυακό τόπο www.koinonikomerisma.gr, </b>χρησιμοποιώντας τους προσωπικούς του<b> κωδικούς πρόσβασης στο πληροφοριακό σύστημα Taxisnet </b>της Ανεξάρτητης Αρχής Δημοσίων Εσόδων.</p>
      <p>Μετά την είσοδο στο σύστημα, θα πρέπ<b>ει να επιβεβαιώσει τον ΑΜΚΑ και να εισάγει το mail του και τον αριθμό του κινητού τηλεφώνου του.</b> Θα πρέπει επίσης να <b>συναινέσει στην επεξεργασία των στοιχείων</b> που αφορούν τον ίδιο, την/τον σύζυγό του και τα προστατευόμενα τέκνα τους και να δηλώσει <b>ένα έγκυρο και ενεργό IBAN</b>, στον οποίο πρέπει να είναι υποχρεωτικά είτε αποκλειστικός δικαιούχος είτε συνδικαιούχος.</p>
      <p><b>Τα οικονομικά και περιουσιακά στοιχεία του ενδιαφερομένου θα εμφανίζονται προσυμπληρωμένα στην αίτηση και η αλλαγή τους δεν θα είναι δυνατή</b>. Αν εμφανίζονται λανθασμένα στο σύστημα τότε  θα πρέπει ο ενδιαφερόμενος να απευθυνθεί είτε στα ΚΕΠ (για τον ΑΜΚΑ), είτε στον ΕΦΚΑ, είτε στον ΟΑΕΔ εάν το πρόβλημα αφορά στον χρόνο ανεργίας.</p>
      <p><b>Μετά από όλα τα προαναφερόμενα βήματα θα εμφανίζεται η πληροφορία για το εάν ο αιτών είναι επιλέξιμος ή όχι για το μέρισμα των 700 ευρώ</b>. Στην περίπτωση που ικανοποίει τα κριτήρια θα εμφανίζεται και το ποσό του κοινωνικού μερίσματος που αντιστοιχεί στο νοικοκυριό του. Σε αντίθετη περίπτωση, θα ενημερώνεται για τους λόγους που η αίτησή του απορρίφτηκε.</p>
    </article>
  </body>
</html>