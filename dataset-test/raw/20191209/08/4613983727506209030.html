<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/rumaniya-shte-prodalzhi-da-razviva-avtoindustriyata-si-no-samo-ako-privleche-novi-investitsii.html"/>
    <meta property="og:site_name" content="Money.bg"/>
    <meta property="article:published_time" content="2019-12-09T08:36:13+00:00"/>
    <meta property="og:title" content="Румъния ще продължи да развива автоиндустрията си. Но само ако привлече нови инвестиции"/>
    <meta property="og:description" content="Отрасълът е изключително важен за местната икономика, но е изправен пред предизвикателства"/>
  </head>
  <body>
    <article>
      <h1>Румъния ще продължи да развива автоиндустрията си. Но само ако привлече нови инвестиции</h1>
      <address>
        <time datetime="2019-12-09T08:36:13+00:00">09 Dec 2019, 08:36</time>
      </address>
      <p>Автомобилната индустрия, която е сред ключовите сектори на румънската икономика и е един от най-големите работодатели в страната, е изправена пред нови предизвикателства. Вълната от песимизъм, идваща от Германия, и нуждата от нови инвестиции, за да може производителите да отговорят на новите технологични промени, са само част от тях.</p>
      <p>При тези условия се появява въпроса трябва ли Румъния да предприеме повече мерки, за да подкрепи автоиндустрията, пише местното издание Business Review.</p>
      <p>Двама експерти, които са част от екипите на Deloitte и на Direct Tax Manager в северната ни съседка дават отговор на този въпрос. По техните думи сигналите за сектора не са обнадеждаващи. Бавният, но сигурен процес към промяната, продиктуван от новите предпочитания на потребителите, упражнява натиск върху производителите.</p>
      <p>Големите играчи в индустрията вече промениха фокуса си и се насочиха към новите тенденции на пазара, залагайки на това, че бъдещето ще принадлежи на електромобилите. Междувременно правителствата по цял свят също се подготвят за промяната, като осигуряват инфраструктура и данъчни облекчения в подкрепа на сектора.</p>
      <p>Експертите посочват, че в Румъния в момента на дневен ред е въпросът за необходимостта от разработването на продукти и услуги, които да гарантират по-голяма добавена стойност. Досега обаче пристъпването към реални действия в тази посока се бави.</p>
      <p>"Имайки предвид бързите промени на законодателството в тази посока в другите държави в Европейския съюз, ако Румъния иска да запази своята позиция в автомобилната индустрия, както и своята конкурентоспособност, тя трябва да предприеме действия за привличането и задържането на инвестиции, гарантиращи висока добавена стойност", заключват специалистите.</p>
      <p>Въпреки рисковете пред сектора, 2019 година може да се окаже рекордна за производството на коли в Румъния след същия успех през миналата година. За първите осем месеца на годината Dacia и Ford са</p>
      <p>произвели над 317 000 коли през първите осем месеца на годината. През миналата година двете компании имаха продукция от над 500 000 автомобила, което беше исторически връх за индустрията в страната.</p>
    </article>
  </body>
</html>