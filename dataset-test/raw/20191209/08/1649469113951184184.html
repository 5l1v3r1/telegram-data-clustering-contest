<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/vilniaus-rinka/formuojasi-sventines-siuntu-spustys-kalediniai-pirkiniai-gali-veluoti/"/>
    <meta property="og:site_name" content="Made in vilnius"/>
    <meta property="article:published_time" content="2019-12-09T08:23:48+00:00"/>
    <meta property="og:title" content="Formuojasi šventinės siuntų spūstys: kalėdiniai pirkiniai gali vėluoti"/>
    <meta property="og:description" content="Nors iki didžiųjų metų švenčių dar lieka kelios savaitės, transporto sektoriuje jau pasiektas pikas. Logistikos profesionalų teigimu, įmonėms, norinčioms suskubti dar šiemet atsisiųsti didesnį siuntinį iš viso pasaulio tiekėja vadinamos Kinijos, – jau per vėlu. Gauti trokštamą daiktą Lietuvoje gali tikėtis tik užsakantys nedidelių siuntų transportavimą lėktuvais. „Jau nuo spalio..."/>
  </head>
  <body>
    <article>
      <h1>Formuojasi šventinės siuntų spūstys: kalėdiniai pirkiniai gali vėluoti</h1>
      <address><time datetime="2019-12-09T08:23:48+00:00">09 Dec 2019, 08:23</time> by <a rel="author">ELTA</a></address>
      <p>Nors iki didžiųjų metų švenčių dar lieka kelios savaitės, transporto sektoriuje jau pasiektas pikas. Logistikos profesionalų teigimu, įmonėms, norinčioms suskubti dar šiemet atsisiųsti didesnį siuntinį iš viso pasaulio tiekėja vadinamos Kinijos, – jau per vėlu. Gauti trokštamą daiktą Lietuvoje gali tikėtis tik užsakantys nedidelių siuntų transportavimą lėktuvais.</p>
      <p>„Jau nuo spalio mėnesio, po kinų „Auksinės savaitės“ švenčių, suaktyvėja krovinių srautai iš šios šalies. Tad šiuo metu, norint iki švenčių iš Kinijos parplukdyti krovinį jūra ar atsivežti geležinkeliu, jau būtų per vėlu – prekių atvykimo reikėtų laukti tik kitais metais“, – pranešime teigė krovinių ekspedijavimo ir tiekimo grandinės valdymo bendrovės „Balti Logistika“ Lietuvos padalinio vadovė Jūratė Cimanavičienė.</p>
      <p>Karštymetis juntamas ir oro vežėjų darbe, tačiau, kaip teigiama, situacija oro pervežimų rinkoje yra labai dinamiška ir kinta kasdien, didžioji dalis oru gabenamu krovinių skrenda keleiviniais lėktuvais, tad siuntų transportavimo laikas neretai gali keliomis dienomis prailgti. Mat oro linijos visada teikia pirmenybę keleiviams ir jų lagaminams, ir tik krovininiai lėktuvai yra visiškai „atsidavę“ siuntoms, tačiau jų santykinai yra daug mažiau nei keleivinių. Skubių siuntų vežėjų krovininiuose laineriuose dominuoja nedidelės siuntos, o didesniems kroviniams neretai tenka laukti išvykimo ilgiau, ypač kai suaktyvėja skubių siuntinių srautas.</p>
      <p>Specialistų teigimu, populiariausi krovinių maršrutai į Lietuvą prieš šventes neišsiskiria iš visų metų srauto: daugiausiai jų atvyksta iš Kinijos, Pietų Korėjos, Taivano, JAV. Tačiau ir didžiausios siuntų sangrūdos įvyksta šių valstybių pagrindinių didmiesčių oro uostuose bei oro vežėjų bazėse, ypač – Stambule, Londone, Dubajuje, Maskvoje.</p>
      <p>Norintiems laiku susitvarkyti su Kalėdų karštinės iššūkiais ir nenuvilti savo partnerių užsienyje, specialistai pataria planuoti, numatyti ir pasitelkti profesionalus.</p>
      <p>Lietuvos oro uostų duomenys rodo, kad per pirmus tris šių metų ketvirčius krovinių pervežimas oro linijomis į ir iš mūsų šalies augo apie 10 proc.</p>
      <p>Oro transportu į Lietuvą ir iš jos daugiausiai gabenama elektronika, pramonės įrenginiai, medicinos ir farmacijos produktai, civilinių orlaivių atsarginės dalys, drabužiai, sporto įranga. O prieš Kalėdas išauga grožiui ir šventėms aktualios produkcijos srautai, taip pat ir maisto produktų.</p>
      <p>
        <i>Vida Danilevičiūtė (ELTA)</i>
      </p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/vilniaus-rinka/uz-dali-siuntu-po-metu-teks-moketi-brangiau/"/>
        <a href="https://madeinvilnius.lt/verslas/vilniaus-rinka/financial-times-geriausia-miesto-verslo-pletros-agentura-vilniuje/"/>
        <a href="https://madeinvilnius.lt/verslas/vilniaus-rinka/swedbank-gyventojams-siulys-nemokamai-prekiauti-akcijomis/"/>
        <a href="https://madeinvilnius.lt/verslas/vilniaus-rinka/kita-savaite-pasilaiciuose-atidaroma-isskirtine-lidl-haus-parduotuve/"/>
        <a href="https://madeinvilnius.lt/verslas/vilniaus-rinka/prezidentas-aplanke-lietuvos-vienaragi-vinted-nuotraukos/"/>
        <a href="https://madeinvilnius.lt/verslas/vilniaus-rinka/girteka-perkope-7000-vilkiku-riba/"/>
      </related>
    </article>
  </body>
</html>