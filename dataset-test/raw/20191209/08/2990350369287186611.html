<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.volynnews.com/ua/news/all/keramichni-vyroby-volynskoyi-maystryni-prykrashaiut-oseli-v-polshchi-ta-hollandiyi/"/>
    <meta property="og:site_name" content="Волинські новини"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Керамічні вироби волинської майстрині прикрашають оселі в Польщі та Голландії"/>
    <meta property="og:description" content="Найбільше волинянка Ольга Будько любить працювати з глиною. Сировина в руках керамістки із села Усичі Луцького району стає слухняною і перетворюється на витончені сувеніри. Дзвоники, півники, пташечки, чайнички, хатинки ‒ ось аж ніяк не повний перелік виробів Ольги, які залюбки купують поціновувачі хенд-мейду. Та найбільше жінка любить ліпити рибок, адже вважає їх своїм талісманом. Енергетику глиняних виробів відчувають і покупці. Нещодавно випросили в господині улюблені сувеніри, які прикрашали її кухню. На стіні залишилося лише три цвяшки. Ольга їх не знімає, бо планує повісити туди нових рибок"/>
  </head>
  <body>
    <article>
      <h1>Керамічні вироби волинської майстрині прикрашають оселі в Польщі та Голландії</h1>
      <address>
        <time datetime="2019-12-09T08:00:00+00:00">09 Dec 2019, 08:00</time>
      </address>
      <p>Найбільше волинянка <b>Ольга Будько</b> любить працювати з глиною. Сировина в руках керамістки із села Усичі Луцького району стає слухняною і перетворюється на витончені сувеніри. Дзвоники, півники, пташечки, чайнички, хатинки ‒ ось аж ніяк не повний перелік виробів Ольги, які залюбки купують поціновувачі хенд-мейду. Та найбільше жінка любить ліпити рибок, адже вважає їх своїм талісманом. Енергетику глиняних виробів відчувають і покупці. Нещодавно випросили в господині улюблені сувеніри, які прикрашали її кухню. На стіні залишилося лише три цвяшки. Ольга їх не знімає, бо планує повісити туди нових рибок.<br/><br/>Щоправда, нині у творчості Ольги Будько вимушена пауза ‒ найбільше маминої уваги потребує маленький син. Хлопчику виповнився рік, а з таким помічником не дуже напрацюєш. Однак Ольга виношує нові задуми, малює ескізи. А коли бажання творити проривається назовні, жінка працює ночами. Так з’явилися майже мережані дзвоники, оздоблені мініатюрними кетягами калини. Поки що вони підсихають у безпечному місці, куди не дістануться ходунці сина. Коли випарується волога, дзвоники «дозріють» у печі. І лише після цього їх можна розмальовувати.<br/><br/>«Я зі шкільних років мріяла бути модельєром. Але склалося так, що здобула фах кераміста. Коли мама принесла мені газету з оголошенням про набір в училище, то сказала: «Будеш ліпити коників». Щоправда, нас більше вчили виготовляти глиняні горщики. На практику потрапили на Березнівський фарфоровий завод. Мені це навіть подобалося, але почалися переломні 90-ті роки, бартерна зарплата. Про творчість довелося забути», ‒ пригадує Ольга.</p>
      <figure>
        <a href="https://www.volynnews.com/files/news/2019/12-09/282114/IMG-347e883a81a9c7d40193d60bec28f4f2-Vw.jpg">
          <img src="https://www.volynnews.com/files/news/2019/12-09/282114/IMG-347e883a81a9c7d40193d60bec28f4f2-Vw.jpg"/>
        </a>
      </figure>
      <p>Потім було заміжжя, народження доньки. Після декрету Ольга влаштувалася працювати у керамічну майстерню. Виготовляли те, що продавалося: попільнички, цукернички, панно. А щоб заробити додаткову копійку, навчилася формувати цукеркові букети, робила розпис на склі.<br/><br/>«Коли я була студенткою, нас вчили працювати з глиною, яку треба було молоти, цідити, розливати у форми. Зараз сировину виписую зі Львова і не маю ніякої мороки. Дуже сподіваюся, що влітку зможу взятися до роботи, вже маю багато задумів і замовлень», ‒ ділиться планами керамістка.<br/><br/>Ольга розповідає, що ніколи не шкодує своїх виробів і не тримає їх у коробках. Готові вироби розходяться по світі, звільняючи місце новим. Керамічні сувеніри з Волині прикрашають оселі в Польщі та Голландії.<br/><br/>Найкраща помічниця і порадниця майстрині ‒ донька <b>Іванка</b>, яка теж обрала професію кераміста. Вони разом обговорюють нові ідеї, працюють над ескізами та чаклують із глиною. Творчі мама й донька сподіваються, що їхня професія таки стане затребуваною в Україні. Адже глиняні вироби наділені позитивною енергетикою і дарують людям відчуття родинного затишку.</p>
      <figure>
        <a href="https://www.volynnews.com/files/news/2019/12-09/282114/IMG-063daa095739bde5ce2af3f1f79385e9-Vw.jpg">
          <img src="https://www.volynnews.com/files/news/2019/12-09/282114/IMG-063daa095739bde5ce2af3f1f79385e9-Vw.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282114/IMG-60cb65dfdbcabc6bda2edf55f136f80e-Vw.jpg">
          <img src="https://www.volynnews.com/files/news/2019/12-09/282114/IMG-60cb65dfdbcabc6bda2edf55f136f80e-Vw.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282114/IMG-ae8395fc9414c38ef65befaf7f9fe73c-Vw.jpg">
          <img src="https://www.volynnews.com/files/news/2019/12-09/282114/IMG-ae8395fc9414c38ef65befaf7f9fe73c-Vw.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282114/IMG-cd004270b7b0c7ff62c8c1cfb89e5ade-Vw.jpg">
          <img src="https://www.volynnews.com/files/news/2019/12-09/282114/IMG-cd004270b7b0c7ff62c8c1cfb89e5ade-Vw.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282114/IMG-f0ae3e9670c4911cacfc53b871fa3b4c-Vw.jpg">
          <img src="https://www.volynnews.com/files/news/2019/12-09/282114/IMG-f0ae3e9670c4911cacfc53b871fa3b4c-Vw.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282114/IMG-9ffaf9b22f693a99c26dba62d00dcd00-Vw.jpg">
          <img src="https://www.volynnews.com/files/news/2019/12-09/282114/IMG-9ffaf9b22f693a99c26dba62d00dcd00-Vw.jpg"/>
        </a>
      </figure>
      <figure>
        <a href="https://www.volynnews.com/files/news/2019/12-09/282114/IMG-9360e560fe0ad5f86f80b65b5560486e-Vw.jpg">
          <img src="https://www.volynnews.com/files/news/2019/12-09/282114/IMG-9360e560fe0ad5f86f80b65b5560486e-Vw.jpg"/>
        </a>
      </figure>
      <p><b>Оксана Куцик</b> Реклама ﻿</p>
    </article>
  </body>
</html>