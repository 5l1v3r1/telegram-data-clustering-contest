<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/dikaioma-sti-zoi-stis-exoryxeis-ydrogonanthrakon/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T08:30:36+00:00"/>
    <meta property="og:title" content="«Δικαίωμα στη Ζωή»: Όχι στις εξορύξεις υδρογονανθράκων"/>
    <meta property="og:description" content="«Δικαίωμα στη Ζωή»: Όχι στις εξορύξεις υδρογονανθράκων. Εν όψει και του Περιφερειακού Συμβουλίου Δυτ. Ελλάδας, που θα γίνει στον Πύργο"/>
  </head>
  <body>
    <article>
      <h1>«Δικαίωμα στη Ζωή»: Όχι στις εξορύξεις υδρογονανθράκων</h1>
      <address><time datetime="2019-12-09T08:30:36+00:00">09 Dec 2019, 08:30</time> by <a rel="author">ΣΥΝΕΙΔΗΣΗ</a></address>
      <p>
        <b>Εν όψει και του Περιφερειακού Συμβουλίου Δυτ. Ελλάδας, που θα γίνει στον Πύργο, την Δευτέρα 9 Δεκεμβρίου, όπου θα συζητηθεί το θέμα των εξορύξεων Υ/Α στο Κατάκολο, όπου η παρουσία μας και η συμμετοχή μας είναι πολύ σημαντική.</b>
      </p>
      <p><b>ΟΧΙ</b><b> </b><b>ΣΤΙΣ</b> <b>ΕΞΟΡΥΞΕΙΣ</b> <b>ΥΔΡΟΓΟΝΑΝΘΡΑΚΩΝ</b></p>
      <p>Πάνω από το 1/3 της επικράτειας έχει εκχωρηθεί σε διεθνείς και εγχώριες πολυεθνικές για έρευνα και εκμετάλλευση υδρογονανθράκων. Η διεθνής εμπειρία προειδοποιεί ότι οι επιπτώσεις για το φυσικό περιβάλλον, τη δημόσια υγεία, τα συλλογικά δικαιώματα, την ποιότητα ζωής και τους δείκτες δημοκρατικών ελευθεριών είναι ολέθριες. Το μοντέλο ανάπτυξης των εξορύξεων υδρογονανθράκων συνεπάγεται αύξηση στους δείκτες διαφθοράς, ανεργίας και φτώχειας, καθώς επίσης και όξυνση των κοινωνικών ανισοτήτων. Ταυτόχρονα, οι εξορύξεις και η καύση ορυκτών καυσίμων ευθύνονται σε σημαντικό βαθμό για την οριακή κατάσταση στην οποία βρίσκεται σήμερα ο πλανήτης.</p>
      <p>Πρέπει επίσης να προσεχθεί το 1,5<sup>ο</sup> C που έχει βάλει η Διακυβέρνηση για το κλίμα μέχρι το 2050.</p>
      <p><b>Η</b> <b>ΚΟΙΝΩΝΙΑ</b><b> ΘΑ</b> <b>ΠΛΗΡΩΣΕΙ</b> <b>ΤΟ</b> <b>ΚΟΣΤΟΣ</b></p>
      <p>Παράλληλα, οι εξορύξεις συνεπάγονται τη συρρίκνωση ή και τον πλήρη εκτοπισμό υφιστάμενων τοπικών παραγωγικών δραστηριοτήτων (γεωργία, αλιεία, τουρισμός, κ.λπ.) με άμεση συνέπεια την αύξηση της ανεργίας και τη φτωχοποίηση πλατιών τμημάτων των τοπικών κοινωνιών. Ειδικά στα υπαρκτά ενδεχόμενα ατυχημάτων οι συνέπειες είναι καταστροφικές και συχνά μη αντιστρεπτές, καταλήγοντας στην απερήμωση ολόκληρων περιοχών. Στην Ολλανδία, έχει ανακοινωθεί η εγκατάλειψη του μεγαλύτερου κοιτάσματος φυσικού αερίου στην Ευρώπη για τον φόβο των σεισμικών επιπτώσεων, ενώ σε άλλες χώρες η εκμετάλλευση υδρογονανθράκων αναστέλλεται μετά από τεράστιες αντιδράσεις στις τοπικές κοινωνίες. Αντίθετα, στη χώρα μας γίνεται η στρατηγική επιλογή να μπαίνουν σε κίνδυνο το Ιόνιο, η Ήπειρος, η Πελοπόννησος, η Κρήτη, περιοχές ιδιαίτερα σεισμογενείς, με την παραχώρηση τους σε πετρελαϊκούς κολοσσούς.</p>
      <p>Η περιοχή μας, δηλαδή το Κατάκολο, είναι η πρώτη που θα ανοίξει το δρόμο στο νέο κύμα εξορύξεων, εφόσον η πρώτη Μελέτη Περιβαλλοντικών Επιπτώσεων (Μ.Π.Ε.), που αφορά την Α’ φάση του Α’ σταδίου εκμετάλλευσης του κοιτάσματος Κατακόλου, ήτοι την εκτέλεση των δύο πρώτων γεωτρήσεων, έχει κατατεθεί από τις Εταιρείες “Energan Oil &amp; Gas” και από “Trajan Oil &amp; Gas Limited” και η έγκρισή της για την έναρξη των εργασιών είναι θέμα πλέον χρόνου.</p>
      <p>Εκτιμάται ότι περισσότερες από 1.300 διαφορετικές χημικές ουσίες εκπέμπονται ως συνέπεια της εξερεύνησης και εκμετάλλευσης πετρελαίου και φυσικού αερίου (Faber et. al. 2017). Μερικοί από αυτούς τους περιβαλλοντικούς παράγοντες (χημικές ουσίες) αναγνωρίζονται ως καρκινογόνοι ή συμβάλλουν στον κίνδυνο για άλλες χρόνιες ασθένειες, όπως καρδιολογικές ή νευρολογικές επιδράσεις, καθώς επίσης και μακροχρόνιες επιπτώσεις σε έμβρυα και μητέρες. (Διασταύρωση στοιχείων από Ευρωπαϊκή Επιτροπή Υγείας, Διάλεξη Δρ. Μήλα και Αμερικάνικο Ecowath).</p>
      <p><b>ΟΧΙ</b> <b>ΣΤΟΝ</b> <b>ΠΟΛΕΜΟ</b> <b>ΓΙΑ</b> <b>ΤΑ</b> <b>ΠΕΤΡΕΛΑΙΑ</b> <b>ΤΟΥΣ</b></p>
      <p>Όχι στον πόλεμο σημαίνει και «όχι» στην μετατροπή της χώρας σε πεδίο εξόρυξης υδρογονανθράκων. Οι κρατικοί σχεδιασμοί μετατροπής της χώρας σε «ενεργειακό κόμβο» περιλαμβάνουν οπό κοινού τις εξορύξεις και τα φαραωνικά έργα των διεθνών ενεργειακών αγωγών που θα τη διασχίζουν τοποθετώντας τη στο επίκεντρο ευρύτερων γεωπολιτικών ανταγωνισμών. Όπως δείχνει η ιστορία της Μέσης Ανατολής αλλά και η πρόσφατη όξυνση της έντασης στην Ανατολική Μεσόγειο η υπεράσπιση των συμφερόντων των πολυεθνικών και των κρατικών ελίτ ενέχει τον άμεσο κίνδυνο εμπλοκής σε πολεμικούς σχεδιασμούς και θερμά επεισόδια. Οι κοινωνικές ανάγκες και το περιβάλλον πάνω από τα κέρδη τους.</p>
      <p>Ο διαρκής ανταγωνισμός για την ανακάλυψη νέων κοιτασμάτων, σε κάθε γωνιά του πλανήτη, με ολοένα αυξανόμενους κινδύνους, καθοδηγείται από τη διαρκώς αυξανόμενη ζήτηση και παραγωγή ενέργειας που επιβάλλει η λογική της αέναης ανάπτυξης. Πέρα και πάνω από τις πραγματικές κοινωνικές ανάγκες η ενέργεια αντιμετωπίζεται ως τροφοδότρια της διαρκούς μεγέθυνσης και ταυτόχρονα ως κερδοφόρο εμπόρευμα και χρηματιστηριακό προϊόν. Στο βωμό αυτής της αναπτυξιακής φρενίτιδας θυσιάζονται το φυσικό περιβάλλον, τα δημόσια-κοινά αγαθά και οι ανάγκες και τα δικαιώματα της μεγάλης κοινωνικής πλειοψηφίας.</p>
      <p>Στόχος δεν είναι τα ανταποδοτικά οφέλη των Περιφερειών αλλά το περιβάλλον και η υγεία των πολιτών.</p>
      <ul>
        <li>
          <b>ΟΧΙ ΣΤΙΣ ΕΞΟΡΥΞΕΙΣ ΥΔΡΟΓΟΝΑΝΘΡΑΚΩΝ</b>
        </li>
        <li>
          <b>ΝΑ ΣΤΑΜΑΤΗΣΟΥΝ ΑΜΕΣΑ ΟΙ ΕΡΕΥΝΕΣ ΚΑΙ ΚΑΘΕ ΕΡΓΑΣΙΑ ΚΑΙ ΝΑ ΑΚΥΡΩΘΟΥΝ ΟΛΕΣ ΟΙ ΣΥΜΒΑΣΕΙΣ ΕΡΕΥΝΑΣ ΚΑΙ ΕΚΜΕΤΑΛΛΕΥΣΗΣ.</b>
        </li>
        <li>
          <b>ΔΕΝ ΥΠΑΡΧΟΥΝ “ΚΑΛΕΣ” ΚΑΙ “ΚΑΚΕΣ” ΕΞΟΡΥΞΕΙΣ, ΑΛΛΑ ΕΝΑΣ ΣΥΝΟΛΙΚΟ ΕΞΟΡΥΚΤΙΚΟΣ ΣΧΕΔΙΑΣΜΟΣ ΜΕ ΚΑΤΑΣΤΡΟΦΙΚΕΣ ΣΥΝΕΠΕΙΕΣ.</b>
        </li>
      </ul>
      <p>
        <b>ΚΙΝΗΜΑ ΠΟΛΙΤΩΝ ΑΓΡΙΝΙΟΥ</b>
      </p>
      <p>
        <b>“ΔΙΚΑΙΩΜΑ ΣΤΗ ΖΩΗ”</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/dytiki-ellada-efyge-xafnika-sta-58-chronia-o-kostas-mayroeidis-neo-sok-liges-ores-ton-thanato-tis-loykias-simonoviki/"/>
        <a href="http://sinidisi.gr/ileia-dilitiriase-skotose-tin-egkyo-kori-tis-fakes-itan-megali-ntropi/"/>
        <a href="http://sinidisi.gr/naypaktos-800-000-eyro-leader-apokatastaseis-se-limani-tzami-krines-kastroy/"/>
        <a href="http://sinidisi.gr/g-varemenos-quot-to-prosfygiko-thema-ellinotoyrkikon-scheseon-tis-toyrkias-tin-eyropi-quot/"/>
        <a href="http://sinidisi.gr/m-voridis-aystiroi-elegchoi-varia-prostima-tin-kakometacheirisi-zoon/"/>
        <a href="http://sinidisi.gr/a-k-k-el-teli-kykloforias-se-trakter-alieytika-skafi/"/>
      </related>
    </article>
  </body>
</html>