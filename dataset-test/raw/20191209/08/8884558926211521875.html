<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/rebensburgovi-superveleslalom-v-lake-louisu-stuhce"/>
    <meta property="og:site_name" content="Primorske novice"/>
    <meta property="article:published_time" content="2019-12-09T08:10:04+00:00"/>
    <meta property="og:title" content="Rebensburgovi superveleslalom v Lake Louisu, Štuhčeva 20."/>
    <meta property="og:description" content="Nemka Viktoria Rebensburg je zmagovalka superveleslaloma za svetovni pokal alpskih smučark v Lake Louisu v Kanadi. Na drugo mesto se je presenetljivo zavihtela Italijanka Nicole Delago (+0,35), tretje mesto je pripadlo Švicarki Corinne Suter (+0,42). Edina slovenska smučarka na tekmi Ilka Štuhec je končala na 20. mestu (+1,87)."/>
  </head>
  <body>
    <article>
      <h1>Rebensburgovi superveleslalom v Lake Louisu, Štuhčeva 20.</h1>
      <address><time datetime="2019-12-09T08:10:04+00:00">09 Dec 2019, 08:10</time> by <a rel="author">STA</a></address>
      <p>
        <b>Nemka Viktoria Rebensburg je zmagovalka superveleslaloma za svetovni pokal alpskih smučark v Lake Louisu v Kanadi. Na drugo mesto se je presenetljivo zavihtela Italijanka Nicole Delago (+0,35), tretje mesto je pripadlo Švicarki Corinne Suter (+0,42). Edina slovenska smučarka na tekmi Ilka Štuhec je končala na 20. mestu (+1,87).</b>
      </p>
      <figure>
        <img src="https://static.primorske.si/foto/highres/gnweb/722847_ilkamb.jpg"/>
        <figcaption>Ilki Štuhec v Lake Louisu ni uspelo narediti pričakovanega in želenega preboja. Foto: STA</figcaption>
      </figure>
      <p><b>LAKE LOUISE</b> &gt; Tridesetletni <b>Viktorii Rebensburg</b>, veleslalomski svetovni prvakinji, je s startno številko sedem uspela najboljša vožnja. Nemka je še četrtič v svetovnem pokalu zmagala na superveleslalomih.</p>
      <p>Zmaga v Lake Louisu je posebna po tem, da je Rebensburgova dobila zadnji superveleslalom minule sezone v Soldeu, na vrhu pa je tudi na prvem ženskem superveleslalomu nove sezone. Pred tem je zmagala tudi na superveleslalomih v Schladmingu 2012 in Cortini d'Ampezzo 2013.</p>
      <p>V Lake Louisu kar dolgih 18 let na superveleslalomskem vrhu ni bilo Nemke. Pred Rebensburgovo je zadnjič v tej disciplini na tem prizorišču dobila njena rojakinja <b>Petra Haltmayr</b> 1. decembra 2001.</p>
      <h3>Prvič na stopničkah</h3>
      <p>Tudi nosilki drugega in tretjega mesta nista bili doslej superveleslalomska stalnica na stopničkah. Obe, <b>Nicole Delago</b> in <b>Corinne Suter</b>, sta prvič v svetovnem pokalu na superveleslalomski tekmi stopili na zmagovalni oder.</p>
      <p>Lanska zmagovalka Američanka <b>Mikaela Shiffrin</b> je bila tokrat deseta. Shiffrinova po severnoameriški turneji v Killingtonu in Lake Louisu ter po prvih sedmih tekmah nove sezone prepričljivo vodi v skupnem seštevku svetovnega pokala s 472 točkami.</p>
      <p>Na drugo mesto skupno se je zavihtela Rebensburgova (235 točk), ki za vodilno zaostaja 237 točk. Rebensburgova je sicer v svetovnem pokalu osvojila svojo 18. zmago, 14 od teh jih ima z veleslalomov.</p>
      <h3>Naslednja postaja: St. Moritz</h3>
      <p>Edina slovenska predstavnica onstran Atlantika <b>Ilka Štuhec</b> se je še na tretji tekmi po vrsti po februarski poškodbi kolena uvrstila v najboljšo trideseterico. Seveda pa dvakratna zaporedna smukaška svetovna prvakinja meri precej višje.</p>
      <p>V petek je sezono odprla s 17. mestom na smuku, dan kasneje pa je drugo smukaško preizkušnjo končala na 21. mestu. Konec tedna je v kanadskem Skalnem gorovju zaokrožila z uvrstitvijo v superveleslalomsko dvajseterico.</p>
      <p>Pred tremi leti je ravno v Lake Louisu osvojila svoji premierni smukaški zmagi ter v nadaljevanju nanizala svoje največje uspehe, a tudi utrpela dve poškodbi kolena.</p>
      <p>Mariborčanki v Lake Louisu ni uspelo narediti pričakovanega in želenega preboja. Zdaj jo čaka odhod domov v Evropo ter iskanje odgovora na vprašanja o vzrokih, da na tekmah ne smuča tako kot zna, oziroma tako kot je smučala na pripravah v Copper Mountainu.</p>
      <p>Naslednja postaja ženske karavane bo v Evropi v St. Moritzu, kjer bo naslednjo soboto superveleslalom, nato pa v nedeljo še paralelni slalom.</p>
    </article>
  </body>
</html>