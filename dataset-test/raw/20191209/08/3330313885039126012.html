<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/907130/valencia-klaar-voor-ajax-het-is-de-belangrijkste-wedstrijd-van-het-seizoen-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-12-09T08:33:00+00:00"/>
    <meta property="og:title" content="Valencia klaar voor Ajax: &quot;Het is de belangrijkste wedstrijd van het seizoen&quot;"/>
    <meta property="og:description" content="Ajax kan een tot op het bot gemotiveerd Valencia verwachten, dinsdagavond in de Johan Cruijff Arena. Het wordt volgens uitblinker Ferrán Torres 'de wedstrijd van het jaar' voor de Spaanse club. Torres leidde Valencia zondag met een doelpunt en assist langs stadgenoot Levante (2-4) en liet zien klaar te zijn voor Ajax-uit. In Amsterdam staat een ticket voor de achtste finales van de Champions League op het spel. &quot;Het is de belangrijkste wedstrijd van het seizoen&quot;, zegt Torres (19) tegen VCFMedia."/>
  </head>
  <body>
    <article>
      <h1>Valencia klaar voor Ajax: "Het is de belangrijkste wedstrijd van het seizoen"</h1>
      <address>
        <time datetime="2019-12-09T08:33:00+00:00">09 Dec 2019, 08:33</time>
      </address>
      <p>
        <b>Ajax kan een tot op het bot gemotiveerd Valencia verwachten, dinsdagavond in de Johan Cruijff Arena. Het wordt volgens uitblinker Ferrán Torres 'de wedstrijd van het jaar' voor de Spaanse club.</b>
      </p>
      <p>Torres leidde Valencia zondag met een doelpunt en assist langs stadgenoot Levante (2-4) en liet zien klaar te zijn voor Ajax-uit. In Amsterdam staat een ticket voor de achtste finales van de Champions League op het spel. "Het is de belangrijkste wedstrijd van het seizoen", zegt Torres (19) tegen <i>VCFMedia</i>.</p>
      <p>"We strijden voor een plek in de volgende ronde van de Champions League. Het wordt een leuke wedstrijd voor ons, we gaan alles geven. We zijn in de winning mood, dus dan gaat het allemaal wat makkelijker. De wedstrijd tegen Levante was een goede generale voor <i>Amsterdam</i>."</p>
      <p><b>Van Hanegem</b><br/>Willem van Hanegem liet zich maandagochtend in zijn column voor het <i>Algemeen Dagblad</i> lovend uit over Valencia. 'Ze hebben met Ferran Torres een heel leuke, jonge linkerspits, Rodrigo en Kevin Gameiro zijn ervaren jongens en Dani Parejo is de man die de lijnen uitzet op het middenveld.'</p>
    </article>
  </body>
</html>