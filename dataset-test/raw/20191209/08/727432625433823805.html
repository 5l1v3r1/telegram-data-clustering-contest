<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/her-struper-coop-juletresalget/71908738"/>
    <meta property="og:site_name" content="Dinside"/>
    <meta property="article:published_time" content="2019-12-09T08:08:48+00:00"/>
    <meta property="og:title" content="Her struper Coop juletresalget"/>
    <meta property="og:description" content="Billige juletrær hos store kjeder fører til at små produsenter ikke lenger klarer å leve av salget, mener organisasjonen Norsk Juletre."/>
  </head>
  <body>
    <article>
      <h6 class="kicker">Juletresalg</h6>
      <h1>Her struper Coop juletresalget</h1>
      <h2>Billige juletrær hos store kjeder fører til at små produsenter ikke lenger klarer å leve av salget, mener organisasjonen Norsk Juletre.</h2>
      <address><time datetime="2019-12-09T08:08:48+00:00">09 Dec 2019, 08:08</time> by <a rel="author">NTB I</a></address>
      <p>Flere små, norske produsenter melder at de vil stoppe produksjonen på grunn av for hard konkurranse, opplyser daglig leder John-Anders Strande i Norsk Juletre til <a href="https://www.nationen.no/naering/juletreprodusenter-ma-legge-ned-pa-grunn-av-konkurranse-fra-butikkene/">Nationen</a>.</p>
      <p>– Det er særlig mindre produsenter dette går ut over, som ikke kan levere til store kontrakter, sier Strande.</p>
      <p>Hovedsakelig gjelder dette Trøndelag, Sogn og Fjordane og Hordaland.</p>
      <h3>- Kundene ønsker det</h3>
      <p>Coop startet for to år siden med å selge juletrær, noe som har ført til hard konkurranse. Flere produsenter har måttet kutte kraftig i prisen. Enkelte taper så mye som 40 prosent, ifølge Strande.</p>
      <related>
        <a href="https://www.dinside.no/bolig/slik-holder-du-juletreet-vakkert---lenge/66567477"/>
      </related>
      <p>Kommunikasjonssjef Harald Kristiansen i Coop påpeker at de kjøper trær fra norske produsenter. Kjeden solgte i fjor 40.000 trær til norske kunder.</p>
      <p>– Vi gjør dette fordi vi, som eid av kundene, ser at medlemmene ønsker seg dette. Derfor kjører vi samme kampanje i år og håper å selge mer. Vi kjøper trær av norske produsenter, totalt 28 stykk, som leverer til Norsk Juletreservice. Så juletreprodusentene selger mye til oss, sier Kristiansen.</p>
      <p>Nordmenn kjøpte rundt 1,4 millioner juletrær i 2018. Det ble produsert rundt 1 million juletrær i Norge i fjor, mens det ble importert rundt 400.000 trær, hovedsakelig fra Danmark, for å dekke etterspørselen.</p>
      <related>
        <h4>Dinside tester plastjuletrær:</h4>
        <a href="https://www.dinside.no/bolig/test-rimelige-kunstige-juletraer/70501145"/>
      </related>
    </article>
  </body>
</html>