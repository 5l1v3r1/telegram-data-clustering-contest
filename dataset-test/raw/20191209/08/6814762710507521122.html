<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SFsbh/novym-prazskym-tramvajim-hrozi-povinne-snizeni-rychlosti-na-40-kmh"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T08:10:00+00:00"/>
    <meta property="og:title" content="Novým pražským tramvajím hrozí povinné snížení rychlosti na 40 km/h"/>
    <meta property="og:description" content="Drážní úřad zahájil v listopadu správní řízení s pražským dopravním podnikem kvůli jeho nejnovějším tramvajím typu 15T, které mají problémy s koly, několik vozů během roku vykolejilo. Uvedla to Česká televize (ČT). Podle jejích zdrojů hrozí snížení povolené rychlosti z 60 na 40 kilometrů v hodině. Výsledek správního řízení ještě není pravomocný, úřad ani dopravní podnik zatím rozhodnutí nekomentovaly."/>
  </head>
  <body>
    <article>
      <h6 class="kicker">Problémy nejnovějších tramvají</h6>
      <h1>Novým pražským tramvajím hrozí povinné snížení rychlosti na 40 km/h</h1>
      <address><time datetime="2019-12-09T08:10:00+00:00">09 Dec 2019, 08:10</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Drážní úřad zahájil v listopadu správní řízení s pražským dopravním podnikem kvůli jeho nejnovějším tramvajím typu 15T, které mají problémy s koly, několik vozů během roku vykolejilo. Uvedla to Česká televize (ČT). Podle jejích zdrojů hrozí snížení povolené rychlosti z 60 na 40 kilometrů v hodině. Výsledek správního řízení ještě není pravomocný, úřad ani dopravní podnik zatím rozhodnutí nekomentovaly.</b>
      </p>
      <p>„V současné době ještě není pravomocné, a proto není možné sdělit jakékoli bližší informace,“ řekl ČT mluvčí Drážního úřadu Martin Novák. Dopravní podnik ale podle ČT existenci nepravomocného rozhodnutí nepřímo potvrdil s tím, že úřadu předloží „všechna technická opatření, která v souvislosti s problémy s koly tramvají 15T doposud učinil“.</p>
      <p>Dopravní podnik také už většinu vozů převedl na méně náročné linky, uvedla televize. „Přesun tramvají je naše interní provozní rozhodnutí, naším záměrem bylo přesunout tramvaje typu 15T na méně provozně náročné tratě,“ řekl mluvčí dopravního podniku Daniel Šabík.</p>
      <p>Tramvaje 15T měly letos již několik incidentů způsobených problémy s koly. Podle techniků dopravního podniku u nich degraduje pryžová vrstva mezi obručí a nábojem, kvůli tomu se může obruč uvolnit. Drážní úřad podle ČT zahájil správní řízení poté, co musel jeden vůz kvůli podezření na závadu zastavit v listopadu na trati v Evropské ulici.</p>
      <p>Kvůli hrozícímu omezení se dopravní podnik chystá své tramvaje reklamovat u výrobce, plzeňské Škody. Zároveň plošně nahrazuje problémové pryžové vrstvy novým typem. „Všechna měření i analýzy, které jsme provedli ve spolupráci s ČVUT a výrobcem tramvají, Škoda Transportation ukazují, že příčinou problémů s tramvajemi 15T jsou některé šarže pryžových segmentů v kolech tramvají, u nichž dochází k rychlejší degradaci. Žádné konstrukční problémy u tramvají 15T neregistrujeme,“ uvedl mluvčí dopravního podniku.</p>
      <related>
        <a href="https://echo24.cz/a/SGUTz/klimatizace-v-tramvajich-kvuli-sporum-v-koalici-se-muze-dodavka-zadrhnout"/>
      </related>
    </article>
  </body>
</html>