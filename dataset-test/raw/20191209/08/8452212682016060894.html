<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/mesajele-lui-orban-si-iohannis-in-ziua-in-care-dna-a-calcat-psd/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T08:11:09+00:00"/>
    <meta property="og:title" content="Mesajele lui Orban și Iohannis în ziua în care DNA a călcat PSD!"/>
    <meta property="og:description" content="Premierul Ludovic Orban a transmis, luni, un mesaj cu prilejul Zilei Internaționale împotriva corupției, în care vorbește despre..."/>
  </head>
  <body>
    <article>
      <h1>Mesajele lui Orban și Iohannis în ziua în care DNA a călcat PSD!</h1>
      <address><time datetime="2019-12-09T08:11:09+00:00">09 Dec 2019, 08:11</time> by <a rel="author">(G.Z.)</a></address>
      <p>Premierul Ludovic Orban a transmis, luni, un mesaj cu prilejul Zilei Internaționale împotriva corupției, în care vorbește despre „angajamentul și determinarea Guvernului” pe care îl conduce în a susține „neobosit” lupta anticorupție.</p>
      <p>„<i>Lupta împotriva corupției este dezideratul care a unit români de toate vârstele, din medii și cu preocupări diferite, și față de care și-au exprimat susținerea fără echivoc. Fie prin mijlocul democratic al votului, prin campanii publice și chiar prin proteste de stradă, cetățenii au luat atitudine de fiecare dată când combaterea corupției a fost slăbită sau pusă în pericol. Atitudinea civică fermă și mesajul răspicat exprimate de români dovedesc gradul înalt de conștientizare a efectelor acestui flagel: menținerea sărăciei, servicii sociale de slabă calitate, dezbinarea societății. Pentru mine, ca prim-ministru, atitudinea curajoasă și implicată a societății reprezintă un sprijin important al acțiunii guvernamentale de combatere a corupției și de consolidare a independenței justiției, componentă esențială a acestui efort. Astăzi, de Ziua internațională împotriva corupției, vreau să reiterez angajamentul și determinarea Guvernului pe care îl conduc de a susține neobosit această luptă. Este dezideratul nostru să construim o Românie puternică, în care economia să se dezvolte fără bariera corupției, prin politici publice menite să stimuleze încredere investitorilor și competiția corectă. Ne-am făcut un obiectiv din creșterea credibilității României în plan extern, fundamentată pe valori democratice și pe cele ale statului de drept. Este un țel al Guvernului nostru să creștem performanța în educație și sănătate și să prosperăm prin muncă, creativitate, onestitate și bun simț. Toate aceste lucruri le putem realiza împreună, fiind uniți în această luptă împotriva corupției!</i>”, a afirmat Ludovic Orban, printr-un comunicat al Executivului.</p>
      <p>La rândul său, președintele Klaus Iohannis a transmis, luni, un mesaj cu prilejul Zilei Internaționale Anticorupție, în care spune că ”acest flagel, corupția, slăbește statul, erodează instituțiile și generează un regres al societății”.</p>
      <p>„<i>Corupția slăbește statul, erodează instituțiile și generează un regres al societății, în ansamblul său. Acest flagel subminează democrația și statul de drept, conduce la încălcări ale drepturilor omului, susține rețele de criminalitate organizată, distorsionează piețe și, în final, scade calitatea vieții cetățenilor. Corupția afectează cele mai vulnerabile categorii sociale, ține comunitățile sărace captive într-un cerc vicios, frânează dezvoltarea și reduce capacitatea statului de a oferi cele mai bune servicii celor pe care îi slujește.</i></p>
      <p>
        <i>Pentru a stopa practicile corupte în societățile contemporane sunt necesare mecanisme instituționale și sociale complexe de prevenție și sancționare, astfel încât eficiența instituțiilor în realizarea interesului public și buna funcționare a statului de drept să fie garantate.</i>
      </p>
      <p>
        <i>La 30 de ani de la căderea comunismului, România a făcut imense progrese în combaterea corupției la nivel înalt și în societate, în general. Acest proces este însă unul continuu, care implică un efort de a schimba mentalități, consecvență și un set de principii de neclintit. Cinstea, corectitudinea, adevărul, empatia sunt valori care se regăsesc tot mai mult în societatea românească, iar reacția societății civile atunci când aceste valori au fost călcate în picioare a fost pe măsură.</i>
      </p>
      <p>
        <i>Am fost și rămân un susținător ferm al luptei împotriva corupției. Primul meu mandat de Președinte a fost unul plin de provocări, însă am reușit, cu sprijinul românilor și al forțelor politice democratice, să păstrăm parcursul european al țării noastre. România a rămas un pilon de stabilitate și un pol de spirit european în regiune, indiferent cât de mult au dorit unii politicieni să subordoneze statul unor interese personale sau de grup.</i>
      </p>
      <p>
        <i>În societate, pe termen lung, lupta anticorupție este direct legată de dezvoltarea unei puternice culturi democratice, europene. Schimbarea comportamentelor individuale, luarea de poziții ferme împotriva corupției și nedreptății, solicitarea unei mai mari transparențe a instituțiilor, toate acestea sunt modalități prin care fiecare cetățean se poate implica și determina o schimbare în bine la nivelul întregii comunități.</i>
      </p>
      <p>
        <i>Informarea tinerilor despre ce înseamnă corupția, despre efectele sale și combaterea acestui fenomen reprezintă, de asemenea, o asigurare pentru generațiile viitoare că țara în care trăiesc va fi una cu un grad ridicat de intoleranță față de corupție.</i>
      </p>
      <p>
        <i>Rezultatele instituțiilor din domeniu, ale profesioniștilor care și-au făcut datoria cu bună-credință și atașamentul românilor față de valorile democratice fac ca România să fie privită astăzi ca un exemplu de acțiune și hotărâre în lupta anticorupție, prin care se asigură un stat funcțional, instituții performante și bunăstare pentru români.</i>
      </p>
      <p><i>Într-o Românie normală, respectarea legii și corectitudinea sunt regula. Îmi doresc ca aceste deziderate să rămână vii, pentru că pe temelia lor clădim împreună o țară mai bună. Printr-un efort comun, prin toleranță zero față de orice act de corupție și prin păstrarea angajamentului civic admirabil vom putea construi România pe care ne-o dorim cu toții!”</i>, este mesajul lui Iohannis.</p>
      <p>Ca o coincidență, mesajele vin în ziua în care <a href="https://www.cotidianul.ro/a-inviat-dna-perchezitii-la-psd-arad/">procurorii DNA au descins la sediul PSD Arad</a>.</p>
      <related>
        <h4>Articole asemănătoare</h4>
        <a href="https://www.cotidianul.ro/binecuvantarea-lui-dragnea-de-anul-nou/"/>
        <a href="https://www.cotidianul.ro/reactia-rusiei-dupa-ce-trump-nu-l-a-felicitat-pe-putin/"/>
        <a href="https://www.cotidianul.ro/theodor-paleologu-si-catastrofele-de-pe-buletinele-de-vot/"/>
      </related>
    </article>
  </body>
</html>