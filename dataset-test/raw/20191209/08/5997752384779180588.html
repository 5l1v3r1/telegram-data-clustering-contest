<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rtv.rs/sr_ci/sport/ekipni-sportovi/rukometasice-srusile-favorizovane-nemice-sa-danskom-za-polufinale_1074243.html"/>
    <meta property="og:site_name" content="ЈМУ Радио-телевизија Војводине"/>
    <meta property="article:published_time" content="2019-12-09T08:53:00+00:00"/>
    <meta property="og:title" content="Рукометашице срушиле фаворизоване Немице, са Данском за полуфинале"/>
    <meta property="og:description" content="Рукометашице Србије поготком Кристине Лишћевић у последњим секундама утакмице срушиле су селекцију Немачке резултатом 29:28. Српкиње су одиграле веома храбро и на крају потпуно заслужено дошле до тријумфа над..."/>
  </head>
  <body>
    <article>
      <h1>Рукометашице срушиле фаворизоване Немице, са Данском за полуфинале</h1>
      <h2>КУМАМОТО - Рукометашице Србије поготком Кристине Лишћевић у последњим секундама утакмице срушиле су селекцију Немачке резултатом 29:28. Српкиње су одиграле веома храбро и на крају потпуно заслужено дошле до тријумфа над фаворизованим противником.</h2>
      <address>
        <time datetime="2019-12-09T08:53:00+00:00">09 Dec 2019, 08:53</time>
      </address>
      <p>Наше девојке су приказале два лица против Немачке, али извојевале и други тријумф у другој фази такмичења, после чега је остала нада да могу и до полуфинала.</p>
      <figure>
        <img src="http://rtv.rs/sr_ci/sport/ekipni-sportovi/slike/2019/12/09/rukometasice-nemacka.jpg"/>
        <figcaption>Рукометни савез Србије</figcaption>
      </figure>
      <hr/>
      <p>Како рукометашице Србије могу до полуфинала СП?</p>
      <p>Рукометашице Србије тренутно заузимају четврто место у групи и пред последње коло у среду имају чак прилику да сем пласмана у квалификације за ОИ изборе и место у полуфиналу.</p>
      <p>Србија је савладала Немачку. Данска је надиграла Холандију 27:24, а Норвешка селекцију Кореје 36:25.</p>
      <p>На табели води Норвешка са шест бодова, Немачка има пет, Холандија и Србија по четири, данска три, а Кореја два бода.</p>
      <p>У последњем колу Србија игра против Данске и има три опције да се нађе у полуфиналу, али у свакој Норвешка не сме да изгуби од Немачке, а Холандија да победи Кореју.</p>
      <p>Реално, шансе за полуфинале нису велике, али победа против Данске значила би и пласман у квалификације за Игре у Токију.</p>
      <hr/>
      <p>Изабранице селектора Љубомира Обрадовића много боље су отвориле утакмицу и водиле од самог почетка. Голгетерски се истакла Драгана Цвијић која је одржавала вишак, а прва фигура сусрета била је Кристина Лишчевић.</p>
      <p>Наша играчица је доминирала у организацији, делила лопте и асистирала саиграчицама које су погађале, неутралисавши тако брзи центар противничке екипе.</p>
      <p>У једном тренутку је наша селекција имала пет голова вишка (12:7), после чега је уследила прва криза у игри Србије.</p>
      <p>Финиш првог полувремена био је у знаку грешака наших девојака, Немице су истопиле предност, па се на одмор отишло резултатом 19:17 за Србију.</p>
      <p>Међутим, проблеми који су се нагомилали (два искључења за Цвијићеву, црвени за Радојевићеву и повреда Лишчевићеве) осетили су се тек у наставку, када је "Елф" додао гас и потпуно преокренуо.</p>
      <p>Српкиње нису могле да парирају Немицама због скраћене ротације, али су се храбро бориле и то им се исплатило у самом финишу.</p>
      <p>Јована Рисовић је заустављала све покушаје противница, Лавко је везала четири поготка, а у последњим секундама је добрим продором изборила седмерац. Пошто због јаког ударца није била у стању да изведе најстрожу казну, то је препустила Лишчевићевој, која сигурно погађа мрежу за велики тријумф Србије!</p>
      <p>Цвијићева је била најефикаснија са седам погодака, уз само један промашај из игре, пет је додала Јелена Лавко, Слађана Поп-Лазић се зауставила на четири, док је хероина Лишчевић дала два и наместила још ко зна колико.</p>
      <p>Немачку је предводила Миневскаја са шест голова, а по пет су дале Бенке и Бергер, која је проглашена играчицом меча.</p>
      <p>Нада Србије живи, а следећи противник биће Данска са којом се наше девојке састају у среду од 10 часова.</p>
      <figure>
        <iframe src="https://www.youtube.com/embed/2TcWb21RtFU" width="560" height="314" data-service="Youtube" scrolling="no"/>
      </figure>
    </article>
  </body>
</html>