<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/jihlava/zpravy/semafor-doprava-kolony-pelhrimov-policie-vysocina-zelena-vlna.A191206_518921_jihlava-zpravy_mv"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T08:42:00+00:00"/>
    <meta property="og:title" content="Řidiče v Pelhřimově čekají kvůli seřizování semaforů čtyři perné dny"/>
    <meta property="og:description" content="Na dopravní komplikace se v příštím týdnu musí připravit každý, kdo bude projíždět Pelhřimovem. Město nechá upravit semafory na všech křižovatkách na hlavním průtahu. Před kolonami varuje policie, jež místní řidiče nabádá, aby v Pelhřimově raději nevyjížděli."/>
  </head>
  <body>
    <article>
      <h1>Řidiče v Pelhřimově čekají kvůli seřizování semaforů čtyři perné dny</h1>
      <address><time datetime="2019-12-09T08:42:00+00:00">09 Dec 2019, 08:42</time> by <a rel="author" href="https://www.idnes.cz/novinari/martin-vokac.N1030" target="_blank">Martin Vokáč</a></address>
      <p>Na dopravní komplikace se v příštím týdnu musí připravit každý, kdo bude projíždět Pelhřimovem. Město nechá upravit semafory na všech křižovatkách na hlavním průtahu. Před kolonami varuje policie, jež místní řidiče nabádá, aby v Pelhřimově raději nevyjížděli.</p>
      <p>Rekonstrukce se bude týkat čtyř světelných křižovatek. Tři z nich - u bazénu, u Modety a u Rekrey - se nacházejí na hlavním průtahu městem od Humpolce na Jindřichův Hradec. Zbývající - na Kamenném mostě - leží hned vedle poslední zmíněné na cestě do centra.</p>
      <p>„Důvodem opravy je instalace nových řadičů. Tato úprava umožní vytvořit na průtahu zelenou vlnu, což zásadním způsobem, hlavně ve špičkách, zlepší průjezdnost města,“ vysvětluje pelhřimovský starosta Ladislav Med.</p>
      <p>Světelná signalizace patří městu, to je i investorem a iniciátorem změny. Úprava by měla přijít na přibližně jeden a půl milionu korun.</p>
      <p>„Je to nutné opatření. Hlavně v době odpolední dopravní špičky se na křižovatkách tvoří dlouhé kolony a průjezd města je značně omezen. To by se nyní mělo zlepšit,“ popisuje starosta Med.</p>
      <h3>Místo světel budou křižovatky po dobu výluky řídit policisté</h3>
      <p>Dodavatelská firma začne pracovat v úterý ráno. Ten den a ve středu má v plánu upravit signalizaci na křižovatkách u bazénu a u Modety. Ve čtvrtek a v pátek přijdou na řadu křižovatky u Rekrey a na Kamenném mostě.</p>
      <h3>Úprava světelné signalizace na křižovatkách ve městě</h3>
      <p>
        <b>10. a 11. prosince</b>
      </p>
      <ul>
        <li>křižovatka ulic Nádražní a Pod Náspem (u bazénu)</li>
        <li>křižovatka ulic Nádražní, Křemešnická a Průběžná (u Modety)</li>
      </ul>
      <p>
        <b>12. a 13. prosince</b>
      </p>
      <ul>
        <li>křižovatka ulic Průběžná, Humpolecká, Slovanského Bratrství a Václava Petrů (u Rekrey)</li>
        <li>křižovatka ulic Příkopy, Václava Petrů a Karlovo náměstí (na Kamenném mostě)</li>
      </ul>
      <p>„Policisté v rámci svých možností budou tyto křižovatky řídit, budou provoz v místech monitorovat a podle vývoje dopravní situace regulovat,“ informovala policejní mluvčí Dana Čírtková.</p>
      <p>Kolony před křižovatkami vznikají zejména v dopravních špičkách vcelku běžně. „Lze ovšem předpokládat, že se situace v počtu a době trvání dopravních zácp ještě zhorší, a to bez ohledu na snahu křižovatky řídit fyzicky,“ dodala mluvčí.</p>
      <p>Policisté proto řidiče žádají o maximální možnou ohleduplnost a trpělivost. „Zejména místní řidiče prosíme, aby – pokud to nebude nezbytně nutné – raději cestování městem svými vozidly omezili,“ vzkázala Dana Čírtková.</p>
      <h3>Důležitá tepna, která spojuje dálnici D1 s jižními Čechami</h3>
      <p>Hlavní průtah Pelhřimovem vede postupně ulicemi Myslotínská, Nádražní, Průběžná a Humpolecká. Je důležitou dopravní tepnou, která spojuje dálnici D1 s regionem jižních Čech. I proto patří k jedněm z nejfrekventovanějších komunikací na celé Vysočině.</p>
      <p>Nové nastavení semaforů v příštím týdnu ale nebude posledním zásahem do světelné signalizace na této tepně. Naopak, bude to teprve začátek mnohem rozsáhlejších úprav, jež se mají odehrát v následujících letech.</p>
      <p>„Chceme postupně vyměnit veškeré semafory na křižovatkách. Už mají za sebou patnáct let provozu. Nahradíme je novějšími světly, přidat bychom chtěli třeba i kamery na hlídání průjezdu křižovatkami na červenou,“ nastínil starosta Med.</p>
      <p>Tato výměna by měla v příštím roce začít nejdůležitější křižovatkou - u Rekrey. Z hlavního tahu mezi Humpolcem a Jindřichovým Hradcem tu odbočuje silnice na Jihlavu a do centra, případně na Tábor a Vlašim.</p>
    </article>
  </body>
</html>