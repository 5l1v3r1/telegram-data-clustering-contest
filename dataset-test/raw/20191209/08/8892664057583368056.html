<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/hiaba-kiabalt-segitsegert-perceken-at-senki-sem-segitett-a-zaklatas-aldozatava-valt/v6jnkm2"/>
    <meta property="og:site_name" content="Blikk.hu"/>
    <meta property="article:published_time" content="2019-12-09T08:52:56+00:00"/>
    <meta property="og:title" content="Hiába kiabált segítségért, perceken át senki sem segített a zaklatás áldozatává vált kaposvári várandós eladónak"/>
    <meta property="og:description" content="Személyi szabadság megsértésének bűntette miatta emelt vádat a Kaposvári Járási Ügyészség azzal a harminc éves, többszörösen büntetett előítéletű férfival szemben, aki egy belvárosi boltban zaklatott egy terhes nőt."/>
  </head>
  <body>
    <article>
      <h1>Hiába kiabált segítségért, perceken át senki sem segített a zaklatás áldozatává vált kaposvári várandós eladónak</h1>
      <address><time datetime="2019-12-09T08:52:56+00:00">09 Dec 2019, 08:52</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Személyi szabadság megsértésének bűntette miatta emelt vádat a Kaposvári Járási Ügyészség azzal a harminc éves, többszörösen büntetett előítéletű férfival szemben, aki egy belvárosi boltban zaklatott egy terhes nőt.</b>
        </i>
      </p>
      <p>A vád szerint a vádlott még 2019 májusában bement az egyik kaposvári belvárosi üzletbe, ahol az ott eladóként dolgozó hét hónapos terhes eladónőt zaklatni kezdte. A sértett hamar megelégelte a vádlott viselkedését, ezért kivezette az utcára.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A férfi azonban nem hagyta ennyiben az ügyet, <b>másfél órával később visszatért az üzletbe, ahol a sértettet akarata ellenére átölelte, a karjait lefogta, az arcát a sértett nyakába nyomta, tőle csókot kért, illetve nem engedte őt a boltból kimenni.</b> A terhes nő hiába kérte a járókelők segítségét a bolt nyitott ajtaján keresztül, senki sem volt hajlandó belépni az üzletbe, hogy kisegítse az eladót; információk szerint egy gyalogos még vissza is szólt, hogy ő siet, neki munkába kell mennie.</p>
      <p><b>A vádlott mintegy hét percen keresztül dulakodott a kitartóan védekező állapotos nővel, mire az egyik szomszédos boltban meghallották a kiabálást és megfékezték a férfit. </b>A bűncselekmény következtében a sértettnek és magzatának nem lett egészségügyi problémája.</p>
      <p>Elfogása után az ügyészség kezdeményezésére a bíróság elrendelte a vádlott letartóztatását.</p>
      <p>
        <b>Az ügyészség az azóta is letartóztatásban lévő vádlottal szemben – akit korábban már rablás miatt is elítéltek – börtön fokozatú szabadságvesztés és közügyektől eltiltás kiszabására tett indítványt.</b>
      </p>
      <p>(<a href="https://168ora.hu/eletmod/zaklatas-kaposvar-no-terhesseg-segitseg-178610">168óra</a>)</p>
    </article>
  </body>
</html>