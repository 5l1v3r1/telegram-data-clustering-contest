<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/746007"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T08:45:00+00:00"/>
    <meta property="og:title" content="ฝุ่นพิษพุ่ง4เขต ยอดผู้ป่วยนับหมื่น ติดเชื้อระบบหายใจ!"/>
    <meta property="og:description" content="ฝุ่นพิษพุ่งขึ้น 4 เขต สำนักการแพทย์ กทม.เผยยอดกลุ่มเสี่ยง ป่วยเข้ารับการรักษาในโรงพยาบาลสังกัด กทม.ทั้ง 11 แห่งแล้วรวม 10,724 คน ส่วนใหญ่เป็นโรคติดเชื้อเฉียบพลันของระบบหายใจ"/>
  </head>
  <body>
    <article>
      <h1>ฝุ่นพิษพุ่ง4เขต ยอดผู้ป่วยนับหมื่น ติดเชื้อระบบหายใจ!</h1>
      <address>
        <time datetime="2019-12-09T08:45:00+00:00">09 Dec 2019, 08:45</time>
      </address>
      <p>
        <b>ฝุ่นพิษพุ่งขึ้น 4 เขต สำนักการแพทย์ กทม.เผยยอดกลุ่มเสี่ยง ป่วยเข้ารับการรักษาในโรงพยาบาลสังกัด กทม.ทั้ง 11 แห่งแล้วรวม 10,724 คน ส่วนใหญ่เป็นโรคติดเชื้อเฉียบพลันของระบบหายใจ</b>
      </p>
      <p>เมื่อวันที่ 9 ธ.ค.  กองจัดการคุณภาพอากาศและเสียง สำนักสิ่งแวดล้อม กทม. รายงานสถานการณ์ฝุ่นละอองในพื้นที่กรุงเทพมหานคร โดยสรุปผลการตรวจวัด PM2.5  เวลา 05.00-07.00 น. ตรวจวัดได้ 33-56 มคก./ลบ.ม. ค่าเฉลี่ย 43 มคก./ลบ.ม. ค่า PM2.5 มีแนวโน้มเพิ่มขึ้นและมีค่าเกินมาตรฐาน อยู่ในระดับเริ่มมีผลกระทบต่อสุขภาพ จำนวน 4 เขต ได้แก่  <i><b>เขตภาษีเจริญ เขตบางเขน เขตบางซื่อ และเขตหลักสี่</b></i><br/><br/>สำหรับพื้นที่มีค่าฝุ่นละอองขนาดเล็กเกินค่ามาตรฐาน เขตได้ดำเนินการดังนี้ บริเวณหน้ามหาวิทยาลัยสยาม (ประมาณซอยเพชรเกษม 36) เขตภาษีเจริญ ค่าปริมาณฝุ่นละอองขนาดเล็ก PM2.5 ตรวจวัดได้ 56 ไมโครกรัมต่อลูกบาศก์เมตร เขตดำเนินการตั้งจุดตรวจจับรถยนต์ควันดำ  และรณรงค์ขอความร่วมมือประชาชนร่วมกันลดฝุ่นละอองพร้อมทั้งล้างทำความสะอาดถนน เพื่อลดฝุ่นละออง  </p>
      <figure>
        <img src="https://www.dailynews.co.th/admin/upload/20191209/news_oRlUynOlkS154141_533.jpg?v=20191210126?v=4840"/>
      </figure>
      <p>ภายในสำนักงานเขตบางเขนเขตบางเขน ค่าปริมาณฝุ่นละอองขนาดเล็ก PM2.5 ตรวจวัดได้ 53 ไมโครกรัมต่อลูกบาศก์เมตร เขตดำเนินการรณรงค์การป้องกันการเกิดฝุ่นละออง PM 2.5 ในสถานประกอบการผลิตภัณฑ์คอนกรีตและวัดที่มีเตาเผาศพ<br/><br/>ภายในสำนักงานเขตบางซื่อเขตบางซื่อ ค่าปริมาณฝุ่นละอองขนาดเล็ก PM2.5 ตรวจวัดได้ 52  ไมโครกรัมต่อลูกบาศก์เมตร เขตดำเนินการล้างถนลดฝุ่นละอองในอากาศ ตั้งแต่เชิงสะพานพิบูลสงคราถึงแยกประชาราษฎร์ ถนนประชาราษฎร์ สาย 1</p>
      <figure>
        <img src="https://www.dailynews.co.th/admin/upload/20191209/news_AedudSlWSh154141_533.jpg?v=20191210126?v=2806"/>
      </figure>
      <p>ภายในสำนักงานเขตหลักสี่ ค่าปริมาณฝุ่นละอองขนาดเล็ก PM2.5 ตรวจวัดได้ 51 ไมโครกรัมต่อลูกบาศก์เมตร  เขตดำเนินการฉีดพ่นละอองน้ำในอากาศบนอาคารเพื่อดักจับฝุ่นละออง และล้างทำความสะอาดบริเวณถนนแจ้งวัฒนะ เพื่อแก้ปัญหาลดค่าฝุ่นละอองในอากาศ และเพื่อให้เกิดความสะอาด เป็นระเบียบเรียบร้อย<br/><br/>จากรายงานของสำนักการแพทย์ กรุงเทพมหานคร ในระยะ 3 เดือนที่ผ่านมาหลังกรุงเทพมหานครเผชิญปัญหาฝุ่นละออง PM2.5<i><b> มีสถิติผู้ป่วยกลุ่มเสี่ยง เข้ารับการรักษาในโรงพยาบาลสังกัด กทม.ทั้ง 11 แห่งแล้ว รวม 10,724 คน </b></i>แบ่งเป็นโรคติดเชื้อเฉียบพลันของระบบหายใจ จำนวน 3,760 คน โรคภูมิแพ้จมูก 1,961 คน โรคปอดอักเสบ 396 คน โรคผื่นคันผิวหนัง จำนวน 1,981 คน โรคเยื่อบุตาอักเสบจำนวน 526 คนโรคหอบหืด จำนวน 1,390 คน โรคปอดชนิดเรื้อรัง จำนวน 602 คน โรคหัวใจขาดเลือดหริอโรคหลอดเลืดหัวใจตีบ จำนวน 106 คน</p>
      <figure>
        <img src="https://www.dailynews.co.th/admin/upload/20191209/news_PFJurpSoPj154142_533.jpg?v=20191210126?v=3821"/>
      </figure>
      <p>ทางสำนักการแพทย์ ได้แนะนำให้ผู้ป่วยกลุ่มเสี่ยงควรดูแลตัวเองให้มากขึ้นรวมถึงประชาชน ด้วยการเตรียมยาประจำตัว ควรลดระยะเวลาออกกำลังกาย หรือควรออกวิ่งในช่วงเช้าและออกวิ่งในพื้นที่สีเขียว หรือทำงานหนักกลางแจ้ง ควรทำความสะอาดบ้านเป็นประจำไม่ให้มีฝุ่น แลควรสวมผ้าปิดจมูกหรือหน้ากากป้องกันฝุ่น ส่วนผู้ที่ทำงานในพื้นที่ที่มีค่าฝุ่นละอองสูงซึ่งเป็นพื้นที่กลางแจ้ง เช่น ผู้ขับขี่รถจักรยานยนต์รับจ้าง, วิศวกร,กรรมกรก่อสร้าง,พนักงานกวาดถนน,พนักงานรักษาความปลอดภัย ผู้ค้าขายกลางแจ้ง พนักงานขับรถ/พนักงานเก็บเงินรถบริการ/รถประจำทาง เจ้าหน้าที่ตำรวจจราจร เป็นต้น ควรสวมหน้ากากป้องกันทางเดินหายใจที่เหมาะสมในการทำงานทุกครั้ง รวมถึงรับประทานอาหารที่มีสารต้านอนุมูลอิสระ จะสามารถช่วยกำจัดสารพิษได้ รวมทั้งอาหารที่มีวิตามินอีและซี<br/><br/> </p>
    </article>
  </body>
</html>