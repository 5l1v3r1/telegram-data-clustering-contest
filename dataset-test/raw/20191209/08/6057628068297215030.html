<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/afrika/20191209-sudan-ta-janye-dakarunta-dubu-10-daga-yakin-yemen"/>
    <meta property="og:site_name" content="RFI"/>
    <meta property="article:published_time" content="2019-12-09T08:53:53+00:00"/>
    <meta property="og:title" content="Sudan ta janye dakarunta dubu 10 daga yakin Yemen"/>
    <meta property="og:description" content="Gwamnatin Sudan ta sanar a hukumance cewa ta janye dakarunta dubu 10 da ke yaki a Yemen, inda adadinsu ya dawo dubu biyar maimakon 15."/>
  </head>
  <body>
    <article>
      <h1>Sudan ta janye dakarunta dubu 10 daga yakin Yemen</h1>
      <address><time datetime="2019-12-09T08:53:53+00:00">09 Dec 2019, 08:53</time> by <a rel="author">Azima Bashir Aminu</a></address>
      <p>
        <b>Gwamnatin Sudan ta sanar a hukumance cewa ta janye dakarunta dubu 10 da ke yaki a Yemen, inda adadinsu ya dawo dubu biyar maimakon 15.</b>
      </p>
      <p>Firaministan kasar Abdallah Hamdok ne ya sanar da haka, lokacin da yake zantawa da manema labarai a birnin Khartum bayan dawowarsa daga ziyarar da ya kai a birnin Washingon na Amurka, inda ya ce a ganinsa yaki ba zai magance rikicin kasar ta Yemen ba.</p>
      <p>Wannan dai ne karon farko da gwamnatin kasar ta Sudan ke sanar da adadin Sojinta da ke yaki a Yemen don mara baya ga Saudiya wadda ke jagorantar gumurzun don fatattakar 'yan tawayen Houthi masu samun goyon bayan Iran.</p>
      <p>Cikin ziyarar kwanaki 6 da Firaminista Hamdok ya kai Amurka a wani yunkuri na ganin an cire kasar daga jerin masu taimakawa ta'addanci, shugaban ya ce akwai yiwuwar kwallaiya za ta biya kudin sabulu don gyara sunan Sudan a idon duniya.</p>
      <p>Tuni dai Amurka ta sanar da aikewa da jakada Sudan yayinda itama Sudan za ta aike da na ta jakadan matakin da ke nuna fara gyaruwar alaka tsakanin kasashen biyu.</p>
      <p>Tun bayan da Sudan ta bayar da masauki ga Osama bin Laden jagoran kungiyar Al-Qaeda a shekarar 1993 Amurka ta sanya Kasar a jerin masu taimakawa ayyukan ta'addanci.</p>
    </article>
  </body>
</html>