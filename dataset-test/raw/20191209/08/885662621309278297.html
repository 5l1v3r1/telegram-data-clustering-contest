<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/126779/pos-tha-antidrasei-i-athina-stis-prokliseis-tis-agkyras"/>
    <meta property="og:site_name" content="Insider"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Πώς θα αντιδράσει η Αθήνα στις προκλήσεις της Άγκυρας"/>
    <meta property="og:description" content="Η ελληνική πλευρά θα επιδιώξει μια ξεκάθαρη καταδίκη των προκλήσεων της Άγκυρας στο κείμενο των συμπερασμάτων του Ευρωπαϊκού Συμβουλίου."/>
  </head>
  <body>
    <article>
      <h1>Πώς θα αντιδράσει η Αθήνα στις προκλήσεις της Άγκυρας</h1>
      <h2>Η ελληνική πλευρά θα επιδιώξει μια ξεκάθαρη καταδίκη των προκλήσεων της Άγκυρας στο κείμενο των συμπερασμάτων του Ευρωπαϊκού Συμβουλίου.</h2>
      <address>
        <time datetime="2019-12-09T08:00:00+00:00">09 Dec 2019, 08:00</time>
      </address>
      <p>Στη διάρκεια του Συμβουλίου Υπουργών Εξωτερικών της ΕΕ στις <b>Βρυξέλλες</b>, θα γίνει η αρχή των διπλωματικών προσπαθειών, για μια ξεκάθαρη καταδίκη των προκλήσεων της Άγκυρας. Εκεί ο<b> Νίκος Δένδιας</b> αναμένεται να αναφερθεί στις πρόσφατες εξελίξεις με την Τουρκία αλλά και στην υπογραφή του <a href="https://www.insider.gr/eidiseis/kosmos/126775/akar-i-symfonia-me-ti-libyi-den-apeilei-alles-hores">Μνημονίου Συνεννόησης μεταξύ<b> Λιβύης</b> και <b>Τουρκίας.</b></a></p>
      <p>Όπως αναφέρει η ανακοίνωση του υπουργείου Εξωτερικών, θα συζητηθούν ζητήματα διεθνούς και περιφερειακού ενδιαφέροντος, όπως η κατάσταση στο Ιράν και τη Βολιβία καθώς και οι ευρωαφρικανικές σχέσεις, ενώ το Συμβούλιο Εξωτερικών Υποθέσεων αναμένεται να υιοθετήσει Συμπεράσματα για την Αρκτική, το Σουδάν, τη Λαϊκή Δημοκρατία του Κονγκό και την Κοινή Εξωτερική Πολιτική και Πολιτική Ασφαλείας της ΕΕ και το ρόλο των πολιτικών της αποστολών στη διεθνή ειρήνη και ασφάλεια.</p>
      <h3>Το χτίσιμο των συμμαχιών</h3>
      <p>Στην Αθήνα εκφράζεται ικανοποίηση για το γεγονός ότι η Γαλλία με μπροστάρη τον Πρόεδρο Μακρόν, που υπήρξε ιδιαίτερα επικριτικός απέναντι στην Άγκυρα στη διάρκεια της σύσκεψης κορυφής του ΝΑΤΟ στο Λονδίνο, ηγείται της ευρωπαϊκής αντίδρασης στις ενέργειες της Τουρκίας τη στιγμή που η γερμανίδα Καγκελάριος Μέρκελ αλλά και άλλες χώρες κρατούν πιο επιφυλακτική στάση απέναντι στην Τουρκία. Απόλυτα ευθυγραμμισμένο στον άξονα Αθήνας – Λευκωσίας – Ιερουσαλήμ είναι και το Ισραήλ που εξέδωσε ανακοίνωση καταδίκης της τουρκικής πρωτοβουλίας να υπογράψει συμφωνία χάραξης θαλασσίων ζωνών με τη Λιβύη, ενώ πληροφορίες αναφέρουν ότι οι κυβερνήσεις των τριών χωρών εργάζονται πίσω από κλειστές πόρτες για τον συντονισμό και τη χάραξη θαλασσίων ζωνών.</p>
      <p>Η κίνηση της Άγκυρας αποδοκιμάστηκε από όλους τους μεγάλες παίκτες, ΗΠΑ κι ΕΕ, ενώ με τη στάση αυτή ευθυγραμμίστηκε και η Μόσχα, η οποία αντιτίθεται στην κυβέρνηση του Σαράζ στην Τρίπολη καθώς υποστηρίζει τον αντίπαλό του Χαλίφα Χαφτάρ. Σύμφωνα πάντως με πληροφορίες από το Μέγαρο Μαξίμου, η Αθήνα θα επιχειρήσει να διασφαλίσει στο κείμενο συμπερασμάτων του Ευρωπαϊκού Συμβουλίου μια αυστηρή αναφορά απέναντι στην Τουρκία, στην συνολική προσπάθεια «διπλωματικής απομόνωσης» της Άγκυρας που επιδιώκει η ελληνική κυβέρνηση.</p>
      <h3>Πρόγευμα εργασίας με τους υπουργούς Εξωτερικών Βόρειας Μακεδονίας και Αλβανίας</h3>
      <p>Ο Νίκος Δένδιας διοργανώνει άτυπο πρωινό εργασίας των υπουργών Εξωτερικών της ΕΕ, με προσκεκλημένους τον υπουργό Εξωτερικών της Βόρειας Μακεδονίας, Νικολά Ντιμιτρόφ, καθώς και τον ασκούντα χρέη υπουργού Εξωτερικών της Αλβανίας, Γκεντ Τσεκάι.</p>
      <p>Όπως σημειώνουν διπλωματικές πηγές, πρόκειται για μια ιδιαίτερα καίρια πρωτοβουλία, καθώς θα δώσει την ευκαιρία για μια γόνιμη, με άτυπο χαρακτήρα, ανταλλαγή απόψεων μεταξύ των εταίρων για το πως θα πρέπει να προχωρήσει η συζήτηση σχετικά με τη διεύρυνση, στον απόηχο της απόφασης του Ευρωπαϊκού Συμβουλίου του Οκτωβρίου αλλά και των γαλλικών προτάσεων αναφορικά με τη μεθοδολογία της διεύρυνσης.</p>
      <p>Αυτό προκύπτει άλλωστε και από την επιβεβαιωμένη συμμετοχή άνω των 20 Υπουργών Εξωτερικών τη ΕΕ, που υπερβαίνει κατά πολύ τη συνήθη συμμετοχή σε αντίστοιχες εκδηλώσεις. Στους συμμετέχοντες συμπεριλαμβάνονται, μεταξύ άλλων, οι Υπουργοί Εξωτερικών της Γαλλίας, της Γερμανίας, της Ολλανδίας, της Δανίας, της Πορτογαλίας, της Κύπρου, της Σουηδίας, της Βουλγαρίας, της Πολωνίας, της Σλοβακίας, της Ρουμανίας, της Κροατίας, της Ιρλανδίας και της Σλοβενίας. Η Κομισιόν θα εκπροσωπηθεί από τον αρμόδιο Επίτροπο Γειτονίας και Διεύρυνσης, Όλιβερ Βαρέλι, καθώς και από τη Γενική Γραμματέα της ΕΥΕΔ, Χέλγκα Σμίτ.</p>
      <p>Η πρωτοβουλία εντάσσεται σε σειρά ενεργειών της ελληνικής διπλωματίας να στηρίξει εμπράκτως τη διεύρυνση της ΕΕ στις χώρες των Δυτικών Βαλκανίων, η ευρωπαϊκή προοπτική των οποίων είναι προς όφελος της περιφερειακής σταθερότητας, καθώς και προτεραιότητα της ελληνικής εξωτερικής πολιτικής ήδη από το 2003, όταν υιοθετήθηκε η ατζέντα της Θεσσαλονίκης.</p>
      <p>Πηγή: <a href="https://www.reader.gr/news/politiki/314092/pos-tha-antidrasei-i-athina-stis-prokliseis-tis-agkyras">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/126769/i-libyi-epikyrose-ti-symfonia-me-tin-toyrkia"/>
        <a href="https://www.insider.gr/eidiseis/kosmos/126761/i-toyrkia-etoimazei-ereynitiko-skafos-gia-tin-periohi-tis-kritis"/>
        <a href="https://www.insider.gr/eidiseis/politiki/126754/dendias-i-libyi-ekbiastike-apo-tin-agkyra-gia-na-ypograpsei-mnimonio"/>
      </related>
    </article>
  </body>
</html>