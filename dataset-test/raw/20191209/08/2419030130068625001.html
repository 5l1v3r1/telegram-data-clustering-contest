<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191209/nieuw-coalitieakkoord-in-den-haag/"/>
    <meta property="og:site_name" content="Nieuws.nl"/>
    <meta property="article:published_time" content="2019-12-09T08:12:04+00:00"/>
    <meta property="og:title" content="Nieuw coalitieakkoord in Den Haag"/>
    <meta property="og:description" content="DEN HAAG (ANP) - Den Haag heeft zicht op een nieuw stadsbestuur, twee maanden na de val van het vorige college. Vijf partijen zijn het eens geworden over een nieuw coalitieakkoord in de hofstad. De inhoud daarvan wordt maandagmiddag gepresenteerd. Zodra de partijen de zegen hebben van de gemeenteraad, kunnen ze aan hun klus beginnen."/>
  </head>
  <body>
    <article>
      <h1>Nieuw coalitieakkoord in Den Haag</h1>
      <address><time datetime="2019-12-09T08:12:04+00:00">09 Dec 2019, 08:12</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Den Haag heeft zicht op een nieuw stadsbestuur, twee maanden na de val van het vorige college. Vijf partijen zijn het eens geworden over een nieuw coalitieakkoord in de hofstad. De inhoud daarvan wordt maandagmiddag gepresenteerd. Zodra de partijen de zegen hebben van de gemeenteraad, kunnen ze aan hun klus beginnen.</b>
      </p>
      <p>VVD, D66 en GroenLinks, die ook in het oude bestuur zaten, krijgen gezelschap van PvdA en CDA. De christendemocraten hebben de 36-jarige Hilbert Bredemeijer voorgedragen als wethouder. Hij was eerder voorzitter van de lokale partijafdeling en woordvoerder van de CDA-fractie in de Tweede Kamer. De PvdA heeft nog geen naam van een kandidaat naar buiten gebracht. De zes wethouders van de andere partijen blijven op hun post.</p>
      <p>Het vorige college bestond uit VVD, D66, GroenLinks en de lokale partij Hart voor Den Haag/Groep de Mos. Die laatste partij werd begin oktober uit het college gezet toen twee van haar wethouders en een raadslid bleken te worden verdacht van corruptie. Ze zouden bevriende ondernemers hebben geholpen met vergunningen in ruil voor donaties. De rijksrecherche doorzocht hun werkkamers op het stadhuis. Onder de verdachten is partijoprichter en oud-Kamerlid Richard de Mos. Hij is inmiddels weer voorzitter van de fractie, de grootste groep in de Haagse raad.</p>
    </article>
  </body>
</html>