<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nra.lv/latvija/riga/299188-pavluts-aizejosa-rigas-dome-nakama-gada-budzetu-nespes-izveidot.htm"/>
    <meta property="og:site_name" content="nra.lv"/>
    <meta property="article:published_time" content="2019-12-09T08:03:00+00:00"/>
    <meta property="og:title" content="Pavļuts: Aizejošā Rīgas dome nākamā gada budžetu nespēs izveidot"/>
    <meta property="og:description" content="Rīgas dome, kuru Vides aizsardzības un reģionālās attīstības ministrija (VARAM) rosinājusi atlaist, nākamā gada budžetu nespēs izveidot un tas būs jāpaveic jaunajam pašvaldības sasaukumam, šorīt intervijā Latvijas Radio sacīja &quot;Attīstībai/Par!&quot; (AP) līdzpriekšsēdētājs Daniels Pavļuts."/>
  </head>
  <body>
    <article>
      <h1>Pavļuts: Aizejošā Rīgas dome nākamā gada budžetu nespēs izveidot</h1>
      <address><time datetime="2019-12-09T08:03:00+00:00">09 Dec 2019, 08:03</time> by <a rel="author">©Oksana Džadana/F64</a></address>
      <p>Rīgas dome, kuru Vides aizsardzības un reģionālās attīstības ministrija (VARAM) rosinājusi atlaist, nākamā gada budžetu nespēs izveidot un tas būs jāpaveic jaunajam pašvaldības sasaukumam, šorīt intervijā Latvijas Radio sacīja "Attīstībai/Par!" (AP) līdzpriekšsēdētājs Daniels Pavļuts.</p>
      <p>Pavļuts pieļāva, ka jaunievēlētajam Rīgas domes sastāvam nebūs vieglas darba dienas, jo aizejošais domes sasaukums ir radījis visus apstākļus, lai nākamā gada budžets netiktu pieņemts. "Noteikti tas netiks izdarīts un jaunajam domes sasaukumam tas būs viens no pirmajiem un visgrūtākajiem darbiem, it sevišķi situācijā, kad Rīgas kase ir tukša," sacīja Pavļuts.</p>
      <blockquote>Viņš arī prognozēja, ka jaunajam domes sasaukumam būs jāpieņem daudz sāpīgu lēmumu, lai iegūtu atspērienu un sakārtotu pašvaldībā sakrājušās problēmas.</blockquote>
      <p>Savukārt uz jautājumiem par AP startu ārkārtas Rīgas domes vēlēšanās, Pavļuts nekomentēja, kādi varētu būt partijas sarakstu līderi un kandidāti uz Rīgas domes priekšsēdētāja amatu. Viņš tikai piebilda, ka savulaik ir apsvēris domu par startu uz Rīgas mēra amatu, bet arī uzsvēra, ka šajās ārkārtas vēlēšanās viņš noteikti nepiedalīsies.</p>
      <p>"Es nevaru atbildēt uz šādiem jautājumiem, jo neesam partijā vēl lēmuši par tiem. Taču droši varu apgalvot, ka mums varētu būt labas izredzes, jo pēdējās Saeimas vēlēšanas pierādījušas, ka Rīgā mūsu partijai arī bija liels atbalsts," sacīja politiķis un piebilda, ka partija arī ir atvērta sarunām par kopīgu sarakstu veidošanu ar politiskajiem partneriem.</p>
      <p>Kā ziņots, Vides aizsardzības un reģionālās attīstības ministrija (VARAM) nolēmusi rosināt Rīgas domes atlaišanu, jo ministrijas ieskatā vietvara jau otro reizi nav spējusi izpildīt vienu no pašvaldības autonomajām funkcijām - nodrošināt sadzīves atkritumu apsaimniekošanu, to piektdien preses konferencē paziņoja vides aizsardzības un reģionālās attīstības ministrs Juris Pūce (AP).</p>
      <p>VARAM ir izstrādājusi likumprojektu par Rīgas domes atlaišanu, kurš šodien tiks izsūtīts saskaņošanai, lai pēc tam to iesniegtu izskatīšanai Ministru kabinetā.</p>
      <p>Par Rīgas pašvaldības ārkārtas vēlēšanu datumu likumprojektā noteikts 2020.gada 29.februāris, bet atkarībā no Saeimas lēmuma tas var tikt precizēts, piebilda Pūce. Līdz jaunā domes sasaukuma pirmajai sēdei likumprojekts paredz Rīgas domei iecelt pagaidu administrāciju.</p>
      <p>Rīgas domē kopumā strādā 60 deputāti. Pašreizējā sasaukumā domē ir ievēlēti pārstāvji no sešiem politiskajiem spēkiem - partijas "Vienotība", "Latvijas attīstībai", "Saskaņa", "Gods kalpot Rīgai", Jaunās konservatīvās partijas un nacionālās apvienības "Visu Latvijai!"-"Tēvzemei un brīvībai"/LNNK.</p>
      <p><a href="https://nra.lv/latvija/riga/299188-pavluts-aizejosa-rigas-dome-nakama-gada-budzetu-nespes-izveidot.htm#">Lasīt visu</a>  </p>
    </article>
  </body>
</html>