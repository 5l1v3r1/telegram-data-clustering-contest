<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kikar.co.il/339641.html"/>
    <meta property="og:site_name" content="כיכר השבת"/>
    <meta property="article:published_time" content="2019-12-09T08:43:00+00:00"/>
    <meta property="og:title" content="המדריך: כך ניתן לזהות מלביני הון מקצועיים - כיכר השבת"/>
    <meta property="og:description" content="לאור התגברות תופעת הלבנת ההון והשיטות המתוחכמות שנוקטים מלביני הכספים, הרשות לאיסור הלבנת הון מציגה: המדריך המלא לזיהוי יעיל של מלבינים מקצועיים (כלכלה, ארץ) היכנסו לקריאת הכתבה המלאה באתר כיכר השבת."/>
  </head>
  <body>
    <article>
      <h1>המדריך: כך ניתן לזהות מלביני הון מקצועיים - כיכר השבת</h1>
      <address>
        <time datetime="2019-12-09T08:43:00+00:00">09 Dec 2019, 08:43</time>
      </address>
      <p>לקראת הכנס השנתי של הרשות לאיסור הלבנת הון ומימון טרור שיתקיים היום (שני), מפרסמת הרשות לראשונה מדריך המתייחס לפעילות של רשתות מלביני ההון מקצועיים ונועד לסייע לציבור לזהות הלבנות הון ולהיזהר מהן.</p>
      <p>המדריך שפורסם אתמול, הוא תרגום של מסמך מקצועי אשר גובש על ידי קבוצת ה-Egmont - ארגון בינלאומי מקצועי המאגד מעל ל-160 רשויות לאיסור הלבנת הון בעולם, המחליפות ביניהן מידע ומודיעין פיננסי באופן שוטף. הארגון מהווה את הזרוע המבצעית של מנגנון המאבק בהלבנת הון ומימון טרור, ותומך במאמצים הבינלאומיים לתת תוקף להחלטות ולהצהרות של מועצת הביטחון של האו"ם, שרי האוצר של ה-G20 וארגון ה-FATF.</p>
      <p>ההגדרה הבסיסית של הלבנת הון היא הפיכה של כסף שנצבר באמצעות פשיעה לכסף לגיטימי שניתן לעשות בו שימוש ביום יום מבלי שיעורר חשד של רשויות החוק. הרשויות בישראל ובעולם נאבקות בהלבנת ההון במלוא כוחן שכן צמצום ההלבנה הופכת את הפשע ללא משתלם ולבעייתי.</p>
      <p>בשנים האחרונות גוברת תופעת מלביני ההון המקצועיים, וזאת כפועל יוצא מהידוק משטר איסור הלבנת הון בכל רחבי העולם, המודעות הגדלה לבחינת מקור הכספים על ידי כל סוגי המוסדות הפיננסיים בעולם, והקושי הניכר אותו חווים עבריינים בהחדרת כספי עבירה למערכות הפיננסיות.   מלביני ההון המקצועיים הם אינם העבריינים שעברו את העבירות עצמן, אלא עבריינים המעניקים את שירותיהם לטיפול בכספים ללא תלות במקורם, ומספקים "הלבנת הון כשירות". פרסום השירותים שלהם נעשה לרוב "מפה לאוזן" דרך רשתות עבריינים. קשרים לעבריינים ואמון שנבנה במערכות יחסים עברייניות קודמות, יכולים לחזק את הקשרים ולעודד שיתוף פעולה נוסף.   פעילות הלבנת ההון המקצועית מצריכה לעיתים ניהול ספרים כפולים ומערכת צל של הנהלת חשבונות, לרבות רשומות מפורטות עם שמות קוד של לקוחות, סכומים מולבנים, מקור ויעד הכספים וכדומה.   המדריך מחלק את מלביני ההון המקצועיים לשלוש קבוצות. 1. מלבין הון מקצועי יחיד - אדם המחזיק בכישורי מומחיות לביצוע שלבי הלבנת ההון. אותם מלביני הון הם "זאבים בודדים" שיכולים לבצע הלבנת הון גם במסגרת עבודתם המקצועית הלגיטימית. בין היתר מדובר בבעלי מקצוע המעניקים שירותי חשבונאות, ייעוץ פיננסי ומשפטי, הקמת חברות והסדרים משפטיים ועוד. רשויות לאיסור הלבנת הון זיהו כי מדובר במקרים רבים ברואי חשבון ועורכי דין.   2. ארגון הלבנת ההון המקצועי - ארגון המורכב משני אנשים או יותר הפועלים כקבוצה מובנית ואוטונומית המתמחה במתן שירות או ייעוץ להלבנת הון עבור עבריינים או ארגוני פשיעה אחרים. ייתכן ומתן שירותי הלבנת ההון הוא עיסוקו העיקרי של הארגון, אך לא בהכרח היחיד. לרוב ארגוני הלבנת ההון המקצועית מבנה הירארכי ברור, כאשר כל גורם בארגון פועל כבעל מקצוע ייחודי, אשר אחראי לאלמנטים מסוימים בתהליך הלבנת ההון.   3. רשתות הלבנת ההון המקצועיות - רשת המורכבת ממספר שותפים או אנשי קשר העובדים יחד בכדי לקדם תוכניות להלבנת הון או לספק "בקבלנות משנה" את שירותיהם עבור משימות ספציפיות. לרוב, רשתות אלו פועלות ברמה גלובלית ויכולות לכלול מספר ארגוני הלבנת הון מקצועיים העובדים יחדיו, או רשתות בלתי-פורמליות של יחידים המספקים ללקוחותיהם העבריינים מגוון שירותי הלבנת הון. מערכות יחסים אלו לא תמיד מאורגנות ופעמים רבות הן גמישות מטבען.   באשר לעמלות שגובים מלביני ההון, לפי הרשות לאיסור הלבנת הון קיימים מספר גורמים שונים וחופפים המשפיעים על העמלה: לרוב, התמורה תשקף את מורכבות תוכנית הלבנת ההון, השיטות שיושמו וכן הידיעה על עבירת המקור. גובה העמלה עשוי להשתנות בהתאם למידת הסיכון שלוקחים על עצמם מלביני ההון המקצועיים, המדינות או האזורים המעורבים בתוכנית, המוניטין של אותו מלבין הון, הסכום המולבן, ערכם הנקוב של השטרות, מסגרת הזמנים לביצוע הלבנת ההון וכן כל הטלה של רגולציה חדשה או פעולות אכיפה רלוונטיות.   את הכספים מנצלים העבריינים בצורת כסף מזומן, רכישת נכסים ווירטואלים דוגמת ביטקוין או באמצעות חשבונות בנק שמנוהלים על ידי מלביני הון מקצועיים שמפקידים בהם כספים על ידי חברות קש וכדומה.   המדריך לזיהוי מלביני ההון המקצועיים כולל גם רשימת "דגלים אדומים" שיסייעו לזהות את מלבין ההון המקצועי, וביניהם העברות המבוצעות דרך חשבונות בנק שונים אך מנוהלות מאותן כתובות IP ; חברות, חשבונות בנק, בעלים ודירקטורים המצויים במיקום גאוגרפי שונה אך אותן כתובות IP משמשות לניהול מקוון של החשבונות; מספר רב של חשבונות בנק הנפתחים או המנוהלים באופן מתואם על ידי יחיד או על ידי ישות משפטית אחת; חשבונות של חברות המשמשים כחשבונות מעבר - משמע, חשבון בנק של חברה מקבל כספים ומיד מעביר אותם הלאה, כך שבסוף היום יתרת החשבון הינה אפס; חברות המשמשות להעברת כספים אך אינן מבצעות תשלומי מסים, ביטוח לאומי או פנסיה/גמל ועוד. <b>אולי יעניין אותך גם:</b></p>
      <ul>
        <li>
          <a href="https://www.kikar.co.il/339162.html">בקניונים בישראל: צניחה במכירות בלאק פריידי</a>
        </li>
        <li>
          <a href="https://www.kikar.co.il/339067.html">נעדרתם מהעבודה בגלל הטילים? לא תפוצו</a>
        </li>
        <li>
          <a href="https://www.kikar.co.il/339586.html">תודיעו לחורף שהוא יכול לבוא! (פרסומי)</a>
        </li>
      </ul>
    </article>
  </body>
</html>