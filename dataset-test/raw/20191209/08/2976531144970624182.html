<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sydsvenskan.se/2019-12-09/sverige-kan-slippa-varldens-basta-spelare"/>
    <meta property="og:site_name" content="Sydsvenskan"/>
    <meta property="article:published_time" content="2019-12-09T08:11:00+00:00"/>
    <meta property="og:title" content="Sverige kan slippa världens bästa spelare"/>
    <meta property="og:description" content="Hur bra är Rumänien utan Cristina Neagu?"/>
  </head>
  <body>
    <article>
      <h1>Sverige kan slippa världens bästa spelare</h1>
      <h2>Det är endast 20 procents risk – sett med blågula ögon – att Sverige ställs mot världens bästa handbollsspelare i nästa måstematch i VM. Hur bra är Rumänien utan Cristina Neagu? – Rätt klent, säger landets svenske förbundskapten Tomas Ryde.</h2>
      <address><time datetime="2019-12-09T08:11:00+00:00">09 Dec 2019, 08:11</time> by <a rel="author">TT</a></address>
      <p>Rumänskan Cristina Neagu har fyra gånger (senast i fjol) blivit utsedd till världens bästa handbollsspelare och under handbolls-VM i Japan har 31-åringen burit ett ungt Rumänien på sina axlar.</p>
      <p>När Sverige på onsdagen måste vinna mot Rumänien för att drömmen om en VM-semifinal ska leva vidare är det inte alls säkert att vänsternian kommer att spela.</p>
      <p>– Det är 20 procents chans (för spel), säger Rumäniens svenske förbundskapten Tomas Ryde och lovar att det inte handlar om något spel för galleriet inför matchen mot Sverige.</p>
      <p>Kort före mästerskapet kom Neagu tillbaka efter en korsbandsskada och knäet börjar nu göra sig påmint.</p>
      <p>– Hon har skitont i knäet. Hon får inte komma hem till Bukarest (klubblaget) med en massa smärtor i knäet. Jag har ett ansvar mot hennes arbetsgivare, säger Ryde, som tidigare i höstas lämnade tränarposten i just storklubben CSM Bukarest.</p>
      <p>Hur bra är då Rumänien utan Neagu, som med sina 44 VM-mål hittills stått för nästan en tredjedel av lagets målskörd?</p>
      <p>– Rätt klent, skulle jag säga, säger Ryde.</p>
      <p>– Laget är så mycket sämre utan henne för hon är så inihelvete bra.</p>
      <p>Rumänien har dessutom inget stort att spela för. Semifinalen är utom räckhåll och laget lär inte behöva sluta topp sju i VM för att ta en OS-kvalplats. Den platsen har rumänskorna med största sannolikhet redan säkrat via fjärdeplatsen i EM i fjol.</p>
      <p>– Det är viktat mot det, säger Tomas Ryde om Cristina Neagus eventuella bortfall mot Sverige.</p>
      <p>Rumänien saknar sedan tidigare fyra viktiga landslagsspelare, som har stoppats från VM-spel på grund av en dopningsskandal i den rumänska toppklubben Brasov.</p>
      <p>Blågult måste vinna mot Rumänien på tisdag och Montenegro på onsdag för att ha chans att nå VM-semifinal, men är även beroende av att andra resultat går Sveriges väg.</p>
    </article>
  </body>
</html>