<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234255/"/>
    <meta property="og:site_name" content="Українська правда"/>
    <meta property="article:published_time" content="2019-12-09T08:47:17+00:00"/>
    <meta property="og:title" content="В одеському коледжі не було пожежної сигналізації"/>
    <meta property="og:description" content="У згорілій будівлі Одеського коледжу економіки, права та готельно-ресторанного бізнесу не була встановлена пожежну сигналізація."/>
  </head>
  <body>
    <article>
      <h1>В одеському коледжі не було пожежної сигналізації</h1>
      <address>
        <time datetime="2019-12-09T08:47:17+00:00">09 Dec 2019, 08:47</time>
      </address>
      <p>У згорілій будівлі Одеського коледжу економіки, права та готельно-ресторанного бізнесу не була встановлена пожежну сигналізація.</p>
      <p><b>Джерело:</b> глава Державної служби з надзвичайних ситуацій Микола Чечоткін у коментарі <a href="https://www.ukrinform.ua/rubric-regions/2833851-v-odeskomu-koledzi-ne-bulo-pozeznoi-signalizacii-dsns.html">"Укрінформ"</a></p>
      <p>Пряма мова: "Під час наради з приводу пожежі з'ясувалося, що в коледжі (Одеському коледжі економіки, права та готельно-ресторанного бізнесу, – ред.) взагалі не було пожежної сигналізації".</p>
      <p><b>Деталі:</b> Чечоткін додав, що також виникло безліч питань, пов'язаних з оснащенням рятувальників, зокрема укомплектуванням засобами, які використовують під час рятувальної операції.</p>
      <p>За його словами, в одеських рятувальників є все мінімально необхідне для ефективного виконання завдань: три 30-метрові сходи і один 50-метровий підіймач, але нема жодного "кубу життя" (надувного рятувального батуту, – ред.)</p>
      <p>Разом з тим Чечоткін зауважив, що досвід європейських країн показав, що "куби життя" як засоби порятунку людей не надто ефективні. В Україні є всього п'ять таких батутів.</p>
      <p>
        <b>Передісторія: </b>
      </p>
      <ul>
        <li><a href="https://www.pravda.com.ua/news/2019/12/4/7233812/">Пожежа</a> у будівлі Одеського коледжу економіки, права та готельно-ресторанного бізнесу сталася 4 грудня. </li>
        <li>Станом на 8 грудня кількість загиблих внаслідок пожежі сягнула <a href="https://www.pravda.com.ua/news/2019/12/8/7234197/">10 осіб</a>.</li>
        <li>У зв'язку із трагедією 8 грудня в Україні було оголошено <a href="https://www.pravda.com.ua/news/2019/12/7/7234179/">день жалоби</a>.</li>
        <li>У поліції Одеської області повідомили, що в кримінальному провадженні за фактом пожежі у коледжі готуються повідомлення про підозру <a href="https://www.pravda.com.ua/news/2019/12/7/7234163/">двом особам</a>.</li>
        <li>За словами студентів, під час пожежі у коледжі <a href="https://www.pravda.com.ua/news/2019/12/5/7233907/">не пролунало тривожних сигналів </a>чи оголошень, багато учнів не відразу дізналися про займання.</li>
        <li>Прем'єр Олексій Гончарук доручив відсторонити від виконання обов‘язків на час <a href="https://www.pravda.com.ua/news/2019/12/8/7234216/">розслідування пожежі</a> в Одеському коледжі керівника ГУ ДСНС в Одеській області Віктора Федорчака, його заступника із профілактики Михайла Вовка, а також керівника Департамента освіти Олександра Лончака.</li>
        <li>Президент Володимир <a href="https://www.pravda.com.ua/news/2019/12/5/7233980/">Зеленський доручив </a>Кабміну і органам місцевої влади провести перевірку стану протипожежної безпеки закладів, установ та організацій з масовим перебуванням людей.</li>
        <li>Станом на ранок 9 грудня кількість загиблих <a href="https://www.pravda.com.ua/news/2019/12/9/7234240/">зросла до 12-ти.</a></li>
      </ul>
      <related>
        <a href="https://www.pravda.com.ua/news/2019/12/9/7234240/"/>
        <a href="https://www.pravda.com.ua/news/2019/12/8/7234226/"/>
        <a href="https://www.pravda.com.ua/news/2019/12/8/7234216/"/>
      </related>
    </article>
  </body>
</html>