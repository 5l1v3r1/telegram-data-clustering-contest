<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/mats-j-larsson-plotsligt-forsvinner-det-storande-susandet-fran-slangen/"/>
    <meta property="og:site_name" content="DN.SE"/>
    <meta property="article:published_time" content="2019-12-09T08:44:43+00:00"/>
    <meta property="og:title" content="Mats J Larsson: Plötsligt försvinner det störande susandet från slangen"/>
    <meta property="og:description" content="Ekängen 10.15."/>
  </head>
  <body>
    <article>
      <h1><a href="https://www.dn.se/av/mats-j-larsson/">Mats J Larsson:</a> Plötsligt försvinner det störande susandet från slangen</h1>
      <address><time datetime="2019-12-09T08:44:43+00:00">09 Dec 2019, 08:44</time> by <a rel="author" href="https://www.dn.se/av/mats-j-larsson/" target="_blank">Mats J Larsson</a></address>
      <p>
        <b>
          <b>Ekängen 10.15.</b>
        </b>
      </p>
      <p>Hösten 1983: USA:s invasion av Grenada pågår. I tågvagnen på väg mot Boden ser vi bilder av amerikanska soldater i DN, på dubbelt så stora tidningssidor som i dag.</p>
      <p>Vi är ett gäng 18-åringar på väg att själva bli soldater i det kalla kriget. Mönstring väntar.</p>
      <p>Jag vet inte hur jag ska kunna undvika att som min far bli fjälljägare. Jag vill ju läsa på universitet och bli journalist så fort som möjligt.</p>
      <p><b>Min grava närsynthet</b> är inget problem, tycker mönstringsförrättarna. ”Du får särskilda militärglasögon.”</p>
      <p>I sista stund räddas jag av min hörsel och förmåga att uppfatta små ljudsignaler. Jag har klarat telegrafistprovet och får byta 15 månader på K4 i Arvidsjaur till tolv månader på S3 i Boden.</p>
      <p>Väldigt god hörsel gör dock att susande vattenelement kan förstöra sömnen, för att inte tala om luftkonditioneringar på varmare breddgrader.</p>
      <p><b>Detta påminns jag om</b> när vattenledningar renoveras i kvarteret. Tillfälliga slangar kopplas in i huset. När minusgraderna anlände den gångna helgen adderades en extra slang med ett ständigt susande flöde för att inte vattnet skulle frysa.</p>
      <p>I söndags bredde plötsligt en ljuv tystnad ut sig. Jag vred på kranen för att vattna blommorna. Det kom inget vatten.</p>
      <p>Vattnet hade frusit i alla fall. Jag messade ansvariga. Någon timme senare var nya slangar utan is på plats, nu med ökat tryck – och ännu högre irriterande sus.</p>
      <p><b>Häromdagen hittade jag</b> en välkommen lapp i brevlådan. På onsdag ska detta malande bakgrundsoväsen vara över när ordinarie vattenledning kopplas in.</p>
      <p>Fram tills dess är det tur att sovrummet ligger i andra änden av huset.</p>
      <p>
        <i>Mats J Larsson är redaktör för DN Åsikt och har ett par extra glasögon i ryggsäcken för att vara säker på att kunna hitta hem, om de ordinarie skulle gå sönder. Läs även hans krönikor om </i>
        <a href="https://www.dn.se/sthlm/centralen-2110-det-ar-da-som-de-riktiga-langpendlarna-rullar-in/">
          <i>de riktiga långpendlarna</i>
        </a>
        <i> och att </i>
        <a href="https://www.dn.se/sthlm/mats-j-larsson-vart-fjarde-fordon-pa-min-cykelbana-drivs-av-el/">
          <i>vart fjärde elfordon på cykelbanan drivs av el</i>
        </a>
        <i>.</i>
      </p>
    </article>
  </body>
</html>