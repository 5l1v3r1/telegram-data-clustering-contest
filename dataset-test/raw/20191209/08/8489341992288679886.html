<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/811001/%D9%BE%D8%AE%D8%B4-%D8%A2%DA%AF%D9%87%DB%8C-%D9%87%D8%A7%DB%8C-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AF%D8%B1-%DA%A9%D8%A7%D9%86%D8%A7%D9%84-%D9%BE%D9%88%DB%8C%D8%A7-%D9%85%D8%AA%D9%88%D9%82%D9%81-%D8%B4%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:48:00+00:00"/>
    <meta property="og:title" content="پخش آگهی های بازرگانی در کانال پویا متوقف شد"/>
    <meta property="og:description" content="مدیر شبکه کودک از توقف کامل پخش آگهی ها در کانال پویا خبر داد."/>
  </head>
  <body>
    <article>
      <h1>پخش آگهی های بازرگانی در کانال پویا متوقف شد</h1>
      <h2>مدیر شبکه کودک از توقف کامل پخش آگهی ها در کانال پویا خبر داد.</h2>
      <address>
        <time datetime="2019-12-09T08:48:00+00:00">09 Dec 2019, 08:48</time>
      </address>
      <p>به گزارش گروه فرهنگی خبرگزاری دانشجو، «محمد سرشار» اعلام کرد: حذف آگهی های بازرگانی از شبکه کودک سیما، از یکم آبان ۹۸ با دستور دکتر میرباقری، معاون سیما آغاز شد. در ابتدا قرار بود کلیه آگهی ها حذف شوند که بنا به عللی، حذف تدریجی در دستور کار قرار گرفت.</p>
      <p>وی ادامه داد: بدین‌ترتیب، پخش آگهی های بازرگانی در کانال پویا کاملا متوقف شد و خردسالان دیگر هیچ آگهی بازرگانی‌ای نمی‌بینند. در کانالنهال نیز، از ساعت ۲ تا ۸ شب، هیچ آگهی بازرگانی‌ای برای کودکان پخش نمی‌شود و بازه زمانی آگهی ها به ساعت ۸ تا ۱۰ شب ـ که شبکه کودک بیننده کمتری دارد - محدود شده.</p>
      <p>وی تاکید کرد: بنابرین خانواده‌ها می‌توانند از ۸ صبح تا ۸ شب، از دیدن شبکه کودک بدون تبلیغات لذت ببرند! انشاءالله در ماههای آینده نیز این روند کامل می‌شود و در دو ساعت پایانی بازپخش برنامه‌های کانال نهال نیز، آگهی بازرگانی پخش نخواهد شد.</p>
      <p>سرشار گفت: موفقیت بزرگ خانواده‌ها در مطالبه‌گری پویا بدون تبلیغات وقتی پایدار خواهد شد که در قالب قوانین مصوب مجلس شورای اسلامی، پخش آگهیهای بازرگانی برای خردسالان و کودکان ممنوع شود. لذا تک‌تک ما باید از نماینده‌هایمان در مجلس بخواهیم تا به فکر تربیت آینده‌سازان این کشور باشند و با قانون‌گذاری مناسب، هم بودجه کافی برای تولید برنامه‌های جذاب و آموزنده پیش‌بینی کنند و هم جلوی سوءاستفاده تجاری از کودکان را بگیرند.</p>
      <p>برای عزیزانی که می‌پرسند باید عرض کنم که شبکه کودک دارای دو کانال پویا و نهال است.<br/>کانال پویا ویژه خردسالان زیر ۶ سال است و برنامه‌های آن از ساعت ۸ صبح تا ۲ بعدازظهر پخش می‌شود. کانال نهال نیز ویژه کودکان ۶ تا ۱۲ سال است و برنامه‌های آن از ساعت ۲ بعدازظهر تا ۱۰ شب پخش می‌شود.</p>
    </article>
  </body>
</html>