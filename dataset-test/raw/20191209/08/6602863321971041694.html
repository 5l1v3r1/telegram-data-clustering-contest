<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4948971/chinese-overheid-wil-van-alle-buitenlandse-pcs-en-software-af"/>
    <meta property="og:site_name" content="Bright.nl"/>
    <meta property="article:published_time" content="2019-12-09T08:05:23+00:00"/>
    <meta property="og:title" content="Chinese overheid wil van alle buitenlandse pc's en software af"/>
    <meta property="og:description" content="De Chinese regering wil dat alle overheidsinstanties en publieke instellingen in het land hun pc's en software binnen drie jaar vervangen voor Chinese alternatieven."/>
  </head>
  <body>
    <article>
      <h6 class="kicker">Chinese alternatieven</h6>
      <h1>Chinese overheid wil van alle buitenlandse pc's en software af</h1>
      <address><time datetime="2019-12-09T08:05:23+00:00">09 Dec 2019, 08:05</time> by <a rel="author" href="https://www.bright.nl/tags/personen/floris-poort" target="_blank">Floris Poort</a></address>
      <p>
        <b>De Chinese regering wil dat alle overheidsinstanties en publieke instellingen in het land hun pc's en software binnen drie jaar vervangen voor Chinese alternatieven.</b>
      </p>
      <p>Dit is de eerste publieke maatregel die China neemt tegen de voornamelijk Amerikaanse makers van hardware en software, meldt <a href="https://www.ft.com/content/b55fc6ee-1787-11ea-8d73-6303645ac406">The Financial Times</a>. De Amerikaanse president Trump is een handelsoorlog tegen China begonnen, waardoor apparatuur uit China in de VS extra belast wordt. Ook kunnen Chinese bedrijven als Huawei niet onbelemmerd zakendoen met Amerikaanse bedrijven als Google.</p>
      <p>De nieuwe Chinese regeling heet '3-5-2', wijzend op het tempo waarmee de vervanging naar Chinese alternatieven moet plaatsvinden. In 2020 moet 30 procent van de apparatuur en software vervangen worden, in 2021 wordtÂ 50 procent omgewisseld en het jaar erop volgt de laatste 20 procent.</p>
      <h3>Klap voor HP, Dell en Microsoft</h3>
      <p>Experts verwachten dat er zo'n 20 tot 30 miljoen stukken apparatuur vervangen moeten worden door de nieuwe regels. Vooral Amerikaanse bedrijven als HP, Dell en Microsoft zullen door de stap geraakt worden, aangezien zij veel zaken in China doen.</p>
      <p>Er wordt vooral overgestapt op computers van het Chinese Lenovo, hoewel die apparaten ook Amerikaanse en andere buitenlandse componenten bevatten. Chinese bedrijven mogen voorlopig nog wel onbelemmerd gebruikmaken van Amerikaanse hard- en software.</p>
      <h3>Tech-oorlog tussen VS en China</h3>
      <figure>
        <iframe src="https://www.youtube.com/embed/tirAg9p8bG0" width="854" height="480" data-service="Youtube" scrolling="no"/>
      </figure>
      <p>
        <b><a href="https://bit.ly/brighttv">Volg Bright op YouTube</a> voor meer tech-video's</b>
      </p>
    </article>
  </body>
</html>