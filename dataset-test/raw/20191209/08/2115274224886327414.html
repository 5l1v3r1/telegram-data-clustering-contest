<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/gualtieri_salvini-6699167/news/2019-12-09/"/>
    <meta property="og:site_name" content="Agi"/>
    <meta property="article:published_time" content="2019-12-09T08:58:00+00:00"/>
    <meta property="og:title" content="Il duello a distanza tra Gualtieri e Salvini, dal Mes agli asili nido"/>
    <meta property="og:description" content="Il ministro dell'Economia e il leader leghista si sono avvicendati nello studio di &quot;Mezz'ora in più&quot;. Ma il 12 gennaio potrebbero sfidarsi in un botta e risposta sui temi economici "/>
  </head>
  <body>
    <article>
      <h1>Il duello a distanza tra Gualtieri e Salvini, dal Mes agli asili nido</h1>
      <h2>Il ministro dell'Economia e il leader leghista si sono avvicendati nello studio di "Mezz'ora in più". Ma il 12 gennaio potrebbero sfidarsi in un botta e risposta sui temi economici </h2>
      <address><time datetime="2019-12-09T08:58:00+00:00">09 Dec 2019, 08:58</time> by <a rel="author">AGI - Agenzia Giornalistica Italia</a></address>
      <p>Un duello a distanza ma che il 12 gennaio potrebbe vederli uno di fronte all'altro: il ministro dell'Economia, <b>Roberto Gualtieri</b>, e il leader leghista, <b>Matteo Salvini</b>, si sono affrontati nello studio di 'Mezz'ora in più', la trasmissione di Lucia Annunziata su Rai 3. le interviste sono andate in onda una appresso all'altra ed è stata l'occasione per uno scontro a tutto campo, dal Mes agli asili nido.<br/><br/>Gualtieri ha esordito difendendo la manovra e attaccando l'ex vicepremier e ministro dell'Interno: "Alla fine abbiamo saldato il conto del Papeete, siamo riusciti a fare un miracolo con una manovra che rilancia la crescita e l'equità dell'Italia", ha assicurato. E sul fondo Salva-Stati ha lamentato che il dibattito "è avvenuto in un quadro di cinismo in cui la Lega e Salvini hanno fatto terrorismo tra le persone, creando un'eccitazione sbagliata".</p>
      <p>"D'altronde", ha punzecchiato il leader leghista, "se non ci si esprime in maniera opportuna sulla provenienza dei prodotti della Nutella, la credibilità sul Mes è poi scarsa. Questa confusione non è stata una pagina positiva". Poi ha ricordato una misura a cui ha detto di tenere molto: "Gli asili nido saranno sostanzialmente gratuiti per la stragrande maggioranza dei cittadini italiani".</p>
      <h3>La replica di Salvini</h3>
      <p>Subito dopo la trasmissione prosegue con l'intervista a Salvini che non si lascia sfuggire l'occasione per una dura replica: "Tutto quello di cui parlava il ministro Gualtieri è tutto un rinvio: la tassa sulla plastica, il Mes. L'unica cosa che scatta sicuramente dal primo gennaio, secondo Gualtieri, è che tutti avranno l'asilo gratis per i figli. Ma è una fesseria, una bufala: lo vedremo il primo gennaio. O hanno trovato i soldi sotto i funghi o è una balla".<br/><br/>Poi Salvini sfida il ministro a un confronto tv a gennaio quando, a suo dire, sarà chiaro che la maggior parte delle famiglie dovranno continuare a pagarsi l'asilo nido. Una sfida subito accettata da Gualtieri: "Appuntamento al 12 gennaio", ha sentenziato la Annunziata facendo riferimento alla puntata che verrà dopo le feste natalizie.<br/><br/>In serata il titolare del Mef ha rincarato sugli asili nido: "Matteo Salvini farebbe bene a documentarsi meglio: in Manovra2020 bonus asili nido a 3000 euro (e 2500 per famiglie da 25.000 a 40.000 Isee). In più 2,5 miliardi per la costruzione di nuovi asili. Ci vediamo a gennaio". "In questo modo il bonus aumenta e consentiamo di coprire le spese per l'asilo nido al 90% della popolazione Isee", ha assicurato Gualtieri.</p>
      <related>
        <a href="https://www.agi.it/economia/gualtieri_mes_salvini-6698272/news/2019-12-08/"/>
      </related>
    </article>
  </body>
</html>