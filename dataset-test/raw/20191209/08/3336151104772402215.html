<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/beethovenin-isini-makine-bitirecek-09121958.html"/>
    <meta property="og:site_name" content="OdaTV"/>
    <meta property="article:published_time" content="2019-12-09T08:56:00+00:00"/>
    <meta property="og:title" content="Beethoven'in işini makine bitirecek"/>
    <meta property="og:description" content="2020 yılında doğumunun 250'inci yıl dönümü kutlanacak olan ünlü Alman besteci Ludwig van Beethoven'in hayattayken tamamlayamadığı 10. Senfonisi, yapay zeka tarafından bitirilecek."/>
  </head>
  <body>
    <article>
      <h1>Beethoven'in işini makine bitirecek</h1>
      <h2>2020 yılında doğumunun 250'inci yıl dönümü kutlanacak olan ünlü Alman besteci Ludwig van Beethoven'in hayattayken tamamlayamadığı 10. Senfonisi, yapay zeka tarafından bitirilecek.</h2>
      <address>
        <time datetime="2019-12-09T08:56:00+00:00">09 Dec 2019, 08:56</time>
      </address>
      <p>Klasik müzikte, klasik ve romantik dönemlerin en büyük ve müzik tarihinin en tanınmış bestecilerinden Alman Ludwig van Beethoven'in, bitiremeden hayata gözlerini yumduğu 10. Senfonisi yapay zeka tarafından tamamlanacak.</p>
      <p>Frankfurter Allgemeine Sonntagszeitung gazetesinin haberine göre, aralarında müzikologlar, besteciler, bilgisayar bilimleri uzmanları ve piyanist Robert Levin'in bulunduğı uluslararası bir grup söz konusu eseri tamamlamak üzere bir araya geliyor.</p>
      <p>Projeyi hayata geçiren Alman Telekomu'ndan yapılan açıklamada da söz konusu haber doğrulandı. Buna göre tamamlanmış 10. Senfoni'nin Beethoven'in doğduğu kent olan Bonn'da, Beethoven Orkestrası tarafından 28 Nisan 2020'de seslendirilmesi planlanıyor.</p>
      <p>1770-1827 yılları arasında yaşayan ve 10. Senfoni üzerinde çalışırken hayatını kaybeden Ludwig van Beethoven'dan bu eserle ilgili olarak sadece bazı notlar ve taslaklar bulunuyor.</p>
      <p>Deutsche Welle Türkçe’ninFrankfurter Allgemeine Sonntagszeitung gazetesinden aktardığı habere göre proje için geliştirilen yapay zeka, uluslararası bilim insanlarından oluşan ekibin Beethoven'ın diğer eserlerinden yola çıkarak hazırladığı bir algoritmaya göre 10. Senfoni'deki eksik kısımlarını tamamlama denemelerine başladı.</p>
      <p>
        <b>"ALGORİTMA, BEETHOVEN'İN DÜNYASINI KEŞFE ÇIKMIŞ BİR ÇOCUK GİBİ"</b>
      </p>
      <p>Projenin koordinasyonunu üstlenen, Salzburg merkezli Karajan Enstitüsü Müdürü Matthias Röder, algoritmanın öngörülemez veriler sunduğunu ve kendilerini her gün yeniden şaşırttığını dile getirdi. Röder algoritma ile ilgili olarak ayrıca, "O adeta, Beethoven'ın dünyasını keşfetmeye çıkmış olan bir çocuk" ifadesini kullandı.</p>
      <p>Yarım kalan bestelerin bilgisayar programları ile tamamlanması girişimi ilk kez yapılmıyor. Daha önce de Çin'in telekomünikasyon devi Huawei'nin bir projesi kapsamında, Avusturyalı besteci Franz Schubert'in (1797-1828) yarım kalan 8. Senfonisi yapay zeka tarafından tamamlanmış ve geçtiğimiz Şubat ayında, İngiltere'nin başkenti Londra'da ilk kez seslendirilmişti.</p>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>5,304 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/beethovenin-eserini-yapay-zeka-tamamliyor-09121947.html"/>
        <a href="https://odatv.com/beethovenin-ilginc-yasami-0702151200.html"/>
      </related>
    </article>
  </body>
</html>