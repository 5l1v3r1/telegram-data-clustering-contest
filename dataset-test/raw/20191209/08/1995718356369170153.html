<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/153799-na-rivnenschyni-yunak-vbyv-90-richnogo-didusia-za-vidmovu-pozychyty-groshi"/>
    <meta property="og:site_name" content="ВолиньPost"/>
    <meta property="article:published_time" content="2019-12-09T08:25:00+00:00"/>
    <meta property="og:title" content="На Рівненщині юнак вбив 90-річного дідуся за відмову позичити гроші"/>
    <meta property="og:description" content="У селі Перемилівка Млинівського району Рівненської області сталося жорстоке вбивство пенсіонера. 90-річного чоловіка зарізали просто в нього вдома"/>
  </head>
  <body>
    <article>
      <h1>На Рівненщині юнак вбив 90-річного дідуся за відмову позичити гроші</h1>
      <address>
        <time datetime="2019-12-09T08:25:00+00:00">09 Dec 2019, 08:25</time>
      </address>
      <p>У селі Перемилівка Млинівського району Рівненської області сталося жорстоке вбивство пенсіонера. 90-річного чоловіка зарізали просто в нього вдома.<br/><br/>Як повідомляє відділ комунікації поліції Рівненщини, злочин стався близько 11:00 години ранку в суботу, 7 грудня. До будинку 90-річного пенсіонера прийшли односельчани — 42-річна жінка зі своїм сином. Вони попросили позичити їм гроші, але отримали відмову. Це розлютило нетверезого 18-річного молодика, виникла сварка, під час якої парубок почав бити господаря руками, а потім гострим предметом, який потрапив під руку, наніс численні удари по тілу пенсіонера. Мати хлопця, яка частково була свідком конфлікту, злякалася і втекла. <br/><br/>Вбивця через кілька хвилин після скоєного прийшов до сусідів і повідомив про те, що зробив. На місце події було викликано поліцію. Парубок чекав на поліцейських на місці злочину. Слідчо-оперативна група виявила на тілі померлого множинні колото-різані рани, котрі були завдані, за попередньою версією, викруткою. Повну картину подій правоохоронці встановлять після завершення всіх експертиз. Підозрюваного затримали, йому загрожує передбачене частиною 1 статті 115 Кримінального кодексу України покарання за умисне вбиство.</p>
    </article>
  </body>
</html>