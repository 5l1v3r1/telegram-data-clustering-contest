<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/henrik-sedin-tranaren-gjorde-oss-till-battre-spelare/"/>
    <meta property="og:site_name" content="DN.SE"/>
    <meta property="article:published_time" content="2019-12-09T08:17:09+00:00"/>
    <meta property="og:title" content="Henrik Sedin: Tränaren gjorde oss till bättre spelare"/>
    <meta property="og:description" content="Marc Crawford är bara en av flera tränare som fått vittnesmål emot sig om trakasserier och ibland fysiskt våld."/>
  </head>
  <body>
    <article>
      <h1>Henrik Sedin: Tränaren gjorde oss till bättre spelare</h1>
      <address><time datetime="2019-12-09T08:17:09+00:00">09 Dec 2019, 08:17</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Chicagos assisterande tränare Marc Crawford är avstängd efter anklagelser om att ha trakasserat och misshandlat spelare.<br/>Nu berättar Henrik Sedin om sin förre coach.<br/>– Hur han behandlade oss, det gjorde oss till bättre hockeyspelare, säger Sedin till <a href="https://sverigesradio.se/sida/artikel.aspx?programid=179&amp;artikel=7362594">Radiosporten</a>.</b>
      </p>
      <p><a href="https://www.dn.se/sport/ishockey/nhl-tranare-stangs-av-efter-anklagelser/">Marc Crawford är bara en av flera tränare som har hamnat i blåsväder i NHL </a>den senaste tiden. Flera före detta spelare har gått ut och vittnat om trakasserier och i vissa fall fysiskt våld från sina tränare och det har också talats om allmänt skräckvälde.</p>
      <p>– Jag var livrädd för att vara i ishallen. <a href="https://www.dn.se/sport/ishockey/franzen-om-babcock-fruktansvard-manniska/">Han är en fruktansvärd människa</a>, sade svenske Johan Franzén, tidigare stjärna i Detroit, och syftade på sin förre tränare Mike Babcock som fått sparken från Toronto.</p>
      <p><b>Henrik Sedin, hyllad spelare i Vancouver</b>, hade Crawford som tränare i flera år.</p>
      <p>Han berättar om en ”väldigt krävande tränare” som ville få ut det bästa av sina spelare.</p>
      <p>– Men jag känner inte igen något av det fysiska våldet. Han trodde på oss och kunde absolut vara hård och tuff i hur han behandlade oss, men det var aldrig något fysiskt. Han lärde oss otroligt mycket och han är en stor del i att vi blev de spelare som vi blev, säger Henrik Sedin till <a href="https://sverigesradio.se/sida/artikel.aspx?programid=179&amp;artikel=7362594">Radiosporten</a>.</p>
      <p>39-åringen gjorde över 1.300 matcher (1.070 poäng) i NHL och tog både OS-guld och VM-guld med Tre Kronor, innan han lade skridskorna på hyllan förra året.</p>
      <p>Han berättar – precis som många andra – om en hård jargong i omklädningsrummet.</p>
      <p>– Han (Crawford) kunde skälla ut en inför laget, eller ta in en i tränarrummet och skälla ut en, något som kanske inte händer på en vanlig arbetsplats. Men jag tror att inom många sporter så kan en tränare göra sådana grejor inför sina medspelare. Det är sådant som händer fortfarande och det var inget som vi tänkte mycket på då.</p>
      <p>– Men jag tycker det är bra att det här kommer upp till ytan.</p>
      <p><b>Henrik Sedin har tagit del </b>av Johan Franzéns berättelse om Mike Babcock.</p>
      <p>– Jag tycker jättesynd om Johan. Jag har läst om det han går igenom och det är otroligt illa hur han har tagit det hela och vad Babcock gjorde mot honom. Men det finns spelare som tycker att Babcock är den bästa tränaren de haft. Det finns många olika sidor, säger Henrik Sedin.</p>
      <p><a href="https://www.dn.se/sport/ishockey/malin-fransson-vittnesmalen-om-de-fega-mobbarna-i-nhl-maste-leda-till-forandring/">Malin Fransson: Vittnesmålen om de fega mobbarna i NHL måste leda till förändring</a> </p>
    </article>
  </body>
</html>