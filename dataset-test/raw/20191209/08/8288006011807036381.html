<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176355/viac-ako-5500-vedcov-zo-sveta-vratane-slovakov-podporuje-lepsiu-ochranu-riek"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T08:02:06+00:00"/>
    <meta property="og:title" content="Viac ako 5500 vedcov zo sveta, vrátane Slovákov, podporuje lepšiu ochranu riek"/>
    <meta property="og:description" content="Viac ako 5500 vedcov zo sveta podporilo záchranu európskych vôd a zachovanie smernice o vodách."/>
  </head>
  <body>
    <article>
      <h1>Viac ako 5500 vedcov zo sveta, vrátane Slovákov, podporuje lepšiu ochranu riek</h1>
      <h2>Viac ako 5500 vedcov zo sveta podporilo záchranu európskych vôd a zachovanie smernice o vodách.</h2>
      <address><time datetime="2019-12-09T08:02:06+00:00">09 Dec 2019, 08:02</time> by <a rel="author">TASR</a></address>
      <p>Bratislava 8. decembra (TASR) - Viac ako 5500 vedcov zo sveta podporilo záchranu európskych vôd a zachovanie smernice o vodách. <b>Tá žiada krajiny, aby riekam, jazerám či mokradiam vrátili dobrý stav.</b> Stanovisko podpísali aj 23 slovenskí odborníci v tejto oblasti. TASR o tom informovala Andrea Settey Hajdúchová z WWF Slovensko.</p>
      <p><i>„Európska biodiverzita je závislá od zdravých sladkovodných ekosystémov, ktoré predstavujú srdce našej prírody,"</i> tvrdia vedci. Upozorňujú, že sladkovodné ekosystémy patria medzi najohrozenejšie na planéte, pričom ich ochrana sa stáva dôležitejšou ako kedykoľvek predtým v súvislosti s rastúcim rizikom sucha, záplav a požiarov.</p>
      <p>Stanovisko podpísali vedci z celej Európy vrátane 23 slovenských odborníkov v tejto oblasti. <b>Medzi nimi i docent Tomáš Derka z Prírodovedeckej fakulty Univerzity Komenského v Bratislave.</b></p>
      <p><i>„Stav povrchových vôd záleží od chemického a ekologického stavu. Na Slovensku sa podarilo, že máme väčšinu tokov v dobrom chemickom stave. Znečistenie sa dramaticky znížilo vďaka investíciám do čistiarní odpadových vôd a kanalizácií. Bohužiaľ, dnes narastá znečistenie z poľnohospodárstva,"</i> poznamenal Derka.</p>
      <p>
        <b>Vedci sa stanoviskom pridávajú k viac ako 130 mimovládnym organizáciám a k viac ako 375 000 Európanom, ktorí v kampani #ProtectWater žiadajú zachovať podobu smernice a nezľavovať z požiadaviek na členské štáty.</b>
      </p>
      <p><i>„Smernica hovorí, že aktuálny stav vôd sa nemá zhoršovať, ale zlepšovať, no v praxi sme svedkom opačného trendu. Najväčší tlak na otvorenie smernice spôsobuje predovšetkým termín, dokedy majú krajiny dosiahnuť dobrý stav vôd, a to je rok 2027. Ak sa to nepodarí, existujú totiž obavy zo žalôb zo strany Európskej komisie. Medzi ďalšími požiadavkami sa objavujú snahy znížiť kritériá pre hodnotenie dobrého stavu vôd,"</i> poznamenala riaditeľka WWF Slovensko Miroslava Plassmanová.</p>
      <p>Tlak na prehodnotenie smernice súvisí s tým, že sa vo väčšine krajín stav vôd skôr zhoršuje. Slovensko nie je výnimkou. Kým v roku 2007 nebolo u nás v dobrom stave 35 percent sledovaných vodných útvarov, <b>v roku 2012 to už bolo 45 percent, vyplýva to z aktuálneho Vodného plánu Slovenska.</b></p>
    </article>
  </body>
</html>