<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Wspomnienia/191209421-Nie-zyje-Zaza-Uruszadze.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-12-09T08:59:55+00:00"/>
    <meta property="og:title" content="Nie żyje Zaza Uruszadze"/>
    <meta property="og:description" content="7 grudnia w Tbilisi w wieku 54 lat zmarł nagle Zaza Uruszadze, reżyser, twórca znakomitych „Mandarynek”."/>
  </head>
  <body>
    <article>
      <h1>Nie żyje Zaza Uruszadze</h1>
      <address><time datetime="2019-12-09T08:59:55+00:00">09 Dec 2019, 08:59</time> by <a rel="author">Barbara Hollender</a></address>
      <p>
        <b>7 grudnia w Tbilisi w wieku 54 lat zmarł nagle Zaza Uruszadze, reżyser, twórca znakomitych „Mandarynek”.</b>
      </p>
      <p>Uruszadze skończył Akademię Teatralną i Filmową w Tbilisi, jako reżyser zadebiutował w 1989 roku. Jego najbardziej znanym filmem są „Mandarynki”, które w 2014 roku były nominowane do Oscara (razem z „Idą” Pawła Pawlikowskiego). Ich akcja toczyła się w 1992 roku, w wyludnionej wsi, w której w czasie wojny stary człowiek z pobojowiska zabrał do swojego domu dwóch ciężko rannych żołnierzy, jeszcze niedawno wrogów: Gruzina i walczącego po abchaskiej stronie Czeczena. Uruszadze zrobił film skromny i prosty, a jednocześnie głęboko humanistyczny. O nienawiści i tolerancji, zacietrzewieniu i wybaczeniu. O wojnie, na której nie ma wygranych. O człowieczeństwie.</p>
      <p>W Polsce znane też były inne jego obrazy. „Trzy domy”, których akcja toczyła się w trzech różnych momentach historii, a związana była z obrazem, przechodzącym  do rąk różnych ludzi. „Opiekun” o mężczyźnie, który wychodzi z więzienia po 16 latach, nie poznaje świata wokół, ale spostrzega, że ludzie, przez których trafił za kraty, piastują wysokie stanowiska rządowe. A wreszcie „Wyzwanie” o reżyserze filmowym, który zostaje księdzem, ale w odległej, górskiej parafii musi zmierzyć się z pokusami świata. </p>
      <p>Zaza Uruszadze był prezesem Gruzińskiego Stowarzyszenia Filmowców.</p>
    </article>
  </body>
</html>