<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10279065/jaroslaw-kaczynski-musi-przejsc-druga-operacje-w-tle-polityczny-kalendarz.html"/>
    <meta property="og:site_name" content="Wprost"/>
    <meta property="article:published_time" content="2019-12-09T08:37:00+00:00"/>
    <meta property="og:title" content="Jarosław Kaczyński musi przejść drugą operację. W tle polityczny kalendarz"/>
    <meta property="og:description" content="Prezes Prawa i Sprawiedliwości w poniedziałek 2 grudnia trafił do szpitala na planowany zabieg wszczepienia endoprotezy. Jak podaje „Super Express”, konieczne będzie przeprowadzenie kolejnej operacji."/>
  </head>
  <body>
    <article>
      <h1>Jarosław Kaczyński musi przejść drugą operację. W tle polityczny kalendarz</h1>
      <address>
        <time datetime="2019-12-09T08:37:00+00:00">09 Dec 2019, 08:37</time>
      </address>
      <p>
        <b>Prezes Prawa i Sprawiedliwości w poniedziałek 2 grudnia trafił do szpitala na planowany zabieg wszczepienia endoprotezy. Jak podaje „Super Express”, konieczne będzie przeprowadzenie kolejnej operacji.</b>
      </p>
      <p>Jarosław Kaczyński zabiegowi wszczepienia endoprotezy został poddany w Samodzielnym Publicznym Szpitalu Klinicznym w Otwocku. Przedstawiciele PiS przekonywali, że zabieg był planowany od dłuższego czasu i odbył się bez komplikacji. – Z tego, co wiem, jest po operacji, wszystko przebiegło dobrze – zapewniła kilka dni temu Małgorzata Gosiewska w rozmowie z RMF FM. – Chciałabym naszych sympatyków, zwolenników i słuchaczy uspokoić, że wszystko idzie w dobrym kierunku. To był od dawna zaplanowany zabieg. Wszystko w porządku, szybko wróci do pracy – dodała.</p>
      <h3>Kolejna operacja w planach</h3>
      <p>Z ustaleń „Super Expressu” wynika, że <a href="https://www.wprost.pl/tematy/10123335/jaroslaw-kaczynski.html">Jarosław Kaczyński</a> już wyszedł ze szpitala. Prezesa <a href="https://www.wprost.pl/tematy/10124552/prawo-i-sprawiedliwosc.html">Prawa i Sprawiedliwości</a> czeka teraz rehabilitacja, a za kilka miesięcy zostanie poddany kolejnej operacji. Polityk w udzielonym pewien czas temu wywiadzie sam mówił o planowanych zabiegach. – Muszę niestety to przeprowadzić. Po najbliższych wyborach przejdę operację wszczepienia endoprotezy stawu kolanowego w jednej nodze. Później mniej więcej rok przerwy i kolejna operacja, tym razem druga noga, która jest na szczęście w znacznie lepszym stanie – opowiadał polityk w rozmowie z dziennikarzami „Super Expressu”. Z ustaleń wspomnianego źródła wynika, że Jarosław Kaczyński zamierza drugą operację „odłożyć na okres po przyszłorocznych wyborach prezydenckich”.</p>
      <related>
        <h4>Czytaj także:</h4>
        <a href="https://www.wprost.pl/wybory-prezydenckie-2020/10278910/plotki-glosza-ze-stoi-za-nim-potezne-finansowanie-politycy-o-szymonie-holowni.html"/>
      </related>
      <footer>Źródło: <a href="http://www.se.pl/">SuperExpress</a></footer>
    </article>
  </body>
</html>