<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553127.html/%d8%b1%d9%88%d9%86%d9%85%d8%a7%db%8c%db%8c-%d9%88-%d8%ac%d8%b4%d9%86-%d8%a7%d9%85%d8%b6%d8%a7%db%8c-%da%a9%d8%aa%d8%a7%d8%a8--%d9%87%d9%88%d8%b1%d8%b3--%d8%a8%d8%b1%da%af%d8%b2%d8%a7%d8%b1-%d9%85%db%8c-%d8%b4%d9%88%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T08:19:00+00:00"/>
    <meta property="og:title" content="رونمایی و جشن امضای کتاب «هورس» برگزار می شود"/>
    <meta property="og:description" content="مسئول کمیته بانوان کنگره ملی نقش امام خمینی(ره) در دفاع مقدس و ۶۲۰۰ شهید استان مرکزی از برگزاری نشست رونمایی و جشن امضای کتاب «هورس» در دانشکده علوم پایه دانشگاه اراک خبر داد."/>
  </head>
  <body>
    <article>
      <h1>رونمایی و جشن امضای کتاب «هورس» برگزار می شود</h1>
      <address>
        <time datetime="2019-12-09T08:19:00+00:00">09 Dec 2019, 08:19</time>
      </address>
      <p>مسئول کمیته بانوان کنگره ملی نقش امام خمینی(ره) در دفاع مقدس و ۶۲۰۰ شهید استان مرکزی از برگزاری نشست رونمایی و جشن امضای کتاب «هورس» در دانشکده علوم پایه دانشگاه اراک خبر داد.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ راضیه مجاوری مسئول کمیته بانوان کنگره ملی نقش امام خمینی(ره) در دفاع مقدس و ۶۲۰۰ شهید استان مرکزی در گفتگو با <a href="http://diyareaftab.ir/">دیار آفتاب</a>؛ با اشاره به اهمیت انتشار خاطرات شهدا و خانواده های آنها، گفت: سیره زندگی شهدای ما باید در قالب کتاب، کتاب صوتی و نرم افزار منتشر شود تا نسل جوان این مرز و بوم بیشتر به اهمیت خاطرات این شهدا پی ببرند و بتوانند این خاطرات را در زندگی خود عملیاتی سازند.</p>
      <p>وی افزود: توجه به معنویت زندگی شهدا و اخلاص عملی که آنها در کارها و سیره رفتاری خود داشتند امروز می تواند برای جوانان کشور راهگشا باشد چراکه امروز دشمن به شدت به دنبال تخریب اعتقادات در وجود جوانان است و شبانه روز برای شبهه افکنی کار می کند که توجه به سیره شهدا می تواند جوانان را در مقابل آماج حملات دشمن بیمه کند.</p>
      <p>مسئول کمیته بانوان کنگره ملی نقش امام خمینی(ره) در دفاع مقدس و ۶۲۰۰ شهید استان مرکزی اظهار داشت: در همین راستا کمیته بانوان کنگره شهدای استان مراسم رونمایی و جشن امضای کتاب «هورس» را در نظر گرفته است.</p>
      <p>وی با اشاره به ویژگی های مهم کتاب هورس بیان داشت: این کتاب روایت زندگی سرکار خانم حمیده دریابیگی مادر شهید علیرضا شاملو است که پسرشان در کردستان به دست گروهک کومله و دموکرات اسیر و شهید میشود و این مادر بعد از چندین ماه بی خبری از فرزندشان وارد منطقه کردستان شده و بعد از چندین روز آوارگی به دنبال پسرش می گردد و شجاعانه پیکر فرزند شهیدش را از آنها تحویل میگیرد.</p>
      <p>مجاوری با بیان اینکه این مراسم روز دوشنبه از ساعت ۱۰ صبح در دانشکده علوم پایه دانشگاه اراک برگزار می شود افزود: مهمانان ویژه این مراسم نویسنده ی کتاب خانم عطیه دریابیگی و خانواده خانم حمیده دریابیگی است که پیش بینی می شود با استقبال خوب دانشجویان و سایر علاقمندان برگزار شود.</p>
      <p>وی با اشاره به دستاوردهای دیگر کمیته بانوان گفت: مجموعه لشکر فرشتگان، چرایی، چگونگی و تبیین تحریف امام خمینی (ره) بر اساس نظام بیانات رهبر انقلاب ، هورس، سیاره، چشمان او، بانوی مقاومت، ترجمه ی انگلیسی کتاب هورس، در مسیر باران، به بها خریدند، از شاهدخت تا آزادگان، بوم زندگی، جواهرنامه، روایت یک موج، روایت داستانی زندگی سرکار خانم سودابه جلالی فراهانی همسر شهید منصور وطن پور ، حنانه شو، معلم ثانی و تهیه و تنظیم یک مجموعه ۵۳ قطعه ای فلش کارت، با عنوان الگوی سوم تنها بخشی از دستاوردهای مهم کمیته بانوان است.</p>
      <p>مسئول کمیته بانوان کنگره ملی نقش امام خمینی(ره) در دفاع مقدس و ۶۲۰۰ شهید استان مرکزی خاطر نشان کرد: در راستای لبیک به راه اندازی نهضت ترجمه توسط مقام معظم رهبری چکیده داستان زندگی سرکار خانم حمیده دریابیگی مادر شهید علیرضا شاملو صورت گرفت، که در جمع مهمانان بین المللی در کنفرانس وحدت نیز رونمایی شد.</p>
      <p>انتهای پیام/</p>
    </article>
  </body>
</html>