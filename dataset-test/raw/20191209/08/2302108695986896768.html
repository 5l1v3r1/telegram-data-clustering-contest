<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/pagina-de-media-oligarhul-moldovean-vladimir-plahotniuc-in-prezent-urmarit-international-pentru-acuzatii-de-coruptie-vrea-sa-cumpere-prima-tv-a-depus-o-oferta-de-20-de-milioane-de-lei.html"/>
    <meta property="og:site_name" content="G4Media.ro"/>
    <meta property="article:published_time" content="2019-12-09T08:41:28+00:00"/>
    <meta property="og:title" content="Pagina de Media: Oligarhul moldovean Vladimir Plahotniuc, în prezent urmărit internațional pentru acuzații de corupție, vrea să cumpere Prima TV. A depus o ofertă de 20 de milioane de lei"/>
    <meta property="og:description" content="Fugarul Vladimir Plahotniuc, cel mai important proprietar de presă din Moldova, cel care deține în Moldova postul de televiziune Prime TV (principalul"/>
  </head>
  <body>
    <article>
      <h1> Pagina de Media: Oligarhul moldovean Vladimir Plahotniuc, în prezent urmărit internațional pentru acuzații de corupție, vrea să cumpere Prima TV. A depus o ofertă de 20 de milioane de lei </h1>
      <address><time datetime="2019-12-09T08:41:28+00:00">09 Dec 2019, 08:41</time> by <a rel="author">Redacția</a></address>
      <p>Fugarul Vladimir Plahotniuc, cel mai important proprietar de presă din Moldova, cel care deține în Moldova postul de televiziune <b>Prime TV </b>(principalul canal TV), dar și alte instituții media, este interesat de postul românesc Prima TV, relatează <a href="https://www.paginademedia.ro/2019/12/exclusiv-moldoveanul-vladimir-plahotniuc-vrea-sa-cumpere-prima-tv-cat-ofera?fbclid=IwAR3x1gOpAn0uRYKjiixxwQa09uiHwtOO4x4_KrTZK_gLSW3TJrJIF0qPMUQ">Pagina de Media</a>.</p>
      <p>Potrivit unor surse apropiate tranzacției, prima ofertă – prin compania Prime (deținută de oligarh) – a fost deja depusă, iar creditorii – pentru că Prima TV este în insolvență – au fost anunțați de intenția lui Plahotniuc.</p>
      <p>Suma oferită – conform surselor Paginademedia.ro – este în jurul valorii de 20 de milioane de lei, ceea ce înseamnă puțin peste patru milioane de euro.</p>
      <p>
        <b>Care sunt pașii următori</b>
      </p>
      <p>Într-o primă fază, creditorii aprobă oferta inițială. Urmează discuțiile și, abia apoi, ofert finală (și ea tot aprobată de creditori). Abia apoi se face contractul de vânzare-cumpărare.</p>
      <p>Vladimir Plahotniuc este cel mai mare mogul de presă din Republica Moldova. Acesta deține șase posturi de televiziune, dintre care două cu acoperire națională, și trei posturi de radio, potrivit platformei <b><a href="http://www.jurnal.md/ro/social/2016/2/12/cum-a-ajuns-plahotniuc-sa-detina-6-posturi-tv-maia-sandu-pd-motiva-ca-au-nevoie-de-mai-multe-licente-ca-sa-promoveze-integrarea-europeana/">Jurnal.md</a></b>.</p>
      <p>
        <a href="https://www.paginademedia.ro/2019/12/exclusiv-moldoveanul-vladimir-plahotniuc-vrea-sa-cumpere-prima-tv-cat-ofera?fbclid=IwAR3x1gOpAn0uRYKjiixxwQa09uiHwtOO4x4_KrTZK_gLSW3TJrJIF0qPMUQ">
          <b>Citește articolul integral pe paginademedia.ro</b>
        </a>
      </p>
      <p>Vlad Plahotniuc este dat în urmărire internațională de procurorii anticorupție de peste Prut, iar săptămâna trecută a primit interdicție de a intra vreme de zece ani în Elveția și Liechtenstein.</p>
      <p>Fostul lider al PDM are calitate de învinuit, pe cauzele penale din gestiunea Procuraturii Anticorupție, în săvârșirea infracțiunii prevăzute de art.243 alin. (3) lit.b) din Codul Penal al Republicii Moldova – spălarea banilor, săvârșită în proporții deosebit de mari.</p>
      <p>Pe 10 octombrie procurorii anticorupție au cerut mandat de arestare pe un termen de 30 de zile pe numele lui Vlad Plahotniuc, iar o zi mai târziu Judecătoria Chișinău a emis mandat de arest preventiv.</p>
      <p>După pierderea puterii de către PDM, partidul pe care îl conducea, Plahotniuc a părăsit Republica Moldova.</p>
    </article>
  </body>
</html>