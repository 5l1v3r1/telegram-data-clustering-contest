<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/accident-draganu-tir-330130.html"/>
    <meta property="og:site_name" content="Observator"/>
    <meta property="article:published_time" content="2019-12-09T08:07:00+00:00"/>
    <meta property="og:title" content="Dezastru pe o șosea din Argeș, după ce şoferul unei maşini în care se aflau doi copii mici a adormit la volan (Video)"/>
    <meta property="og:description" content="Accident cumplit, în această dimineaţă, în comuna Drăganu, judeţul Argeş, după ce un şofer a pierdut controlul maşinii şi s-a izbit de un TIR parcat pe DN7. În autoturism se aflau cinci persoane, între care doi copii mici."/>
  </head>
  <body>
    <article>
      <h1>Dezastru pe o șosea din Argeș, după ce şoferul unei maşini în care se aflau doi copii mici a adormit la volan (Video)</h1>
      <address><time datetime="2019-12-09T08:07:00+00:00">09 Dec 2019, 08:07</time> by <a rel="author">Veronica Micu</a></address>
      <p>
        <b>
          <b>Accident cumplit, în această dimineaţă, în comuna Drăganu, judeţul Argeş, după ce un şofer a pierdut controlul maşinii şi s-a izbit de un TIR parcat pe DN7. În autoturism se aflau cinci persoane, între care doi copii mici.</b>
        </b>
      </p>
      <p>Nenorocirea s-a produs la Drăganu, în Argeş.</p>
      <p>La fața locului intervin un echipaj cu o autospecială de intervenție, un echipaj cu o autospecială de descarcerare, 2 echipaje cu 2 ambulanțe SMURD (TIM și B2) și un echipaj SAJ.</p>
      <p>Din primele informaţii, şoferul maşinii ar fi adormit la volan, a pierdut controlul volanului, a ieşit de pe traiectorie şi a intrat în coliziune cu un TIR parcat.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmditv.ro%2Fvideos%2F592461371563132%2F&amp;show_text=0&amp;width=261" width="261" height="475" data-service="Facebook" scrolling="no"/>
      </figure>
      <h3>Accident mortal la Drăganu, în Argeş. O maşină a intrat cu viteză într-un TIR parcat</h3>
      <p>În urma impactului, pasagerul din dreapta şoferului a murit.</p>
      <p>Şoferul a rămas încarcerat şi a fost scos de pompierii ISU Argeş, predat apoi echipajului de pe SMURD TIM grav rănit, dar cu semne vitale.</p>
      <p>O femeie și doi copilaşi în vârsta de aproximativ 2 și 3 ani au scăpat ca prin minune, conștienți și fără leziuni grave.</p>
      <p>Poliţiştii fac cercetări la faţa locului pentru a stabili cu exactitate cum s-a produs accidentul.</p>
    </article>
  </body>
</html>