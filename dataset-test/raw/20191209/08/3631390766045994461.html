<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/urix/fredsprisvinneren-tar-ikke-med-seg-gjester_-_-han-liker-ikke-a-bli-hyllet-1.14813158"/>
    <meta property="og:site_name" content="NRK"/>
    <meta property="article:published_time" content="2019-12-09T08:43:44+00:00"/>
    <meta property="og:title" content="Fredsprisvinneren tar ikke med seg gjester: – Han liker ikke å bli hyllet"/>
    <meta property="og:description" content="Årets fredsprisvinner Abiy Ahmed stiller bare opp på det nødvendigste for å hedre tradisjonene som er knyttet til utdelingen av Nobels fredspris."/>
  </head>
  <body>
    <article>
      <h1>Fredsprisvinneren tar ikke med seg gjester: – Han liker ikke å bli hyllet</h1>
      <h2>Årets fredsprisvinner Abiy Ahmed stiller bare opp på det nødvendigste for å hedre tradisjonene som er knyttet til utdelingen av Nobels fredspris.</h2>
      <address><time datetime="2019-12-09T08:43:44+00:00">09 Dec 2019, 08:43</time> by <a rel="author">Anders Tvegård</a></address>
      <p>– Nobelprogrammet går over flere dager. En sittende regjeringssjef må prioritere. Situasjonen i Etiopia krever fokus og oppmerksomhet, og tillater ikke at statsministeren kan ta del i den utvidede feiringen, sier Abiys pressetalskvinne Billene Seyoum.</p>
      <p>
        <b>Billene sier til NRK at Statsministerens kontor og Nobelkomiteen sammen har funnet ut hvilke tradisjonelle arrangementer han er forventet å delta på.</b>
      </p>
      <p>NRK skrev før helgen at direktøren ved Det Norske Nobelinstitutt, Olav Njaastad, har vært i Etiopia for å ha <a href="https://www.nrk.no/urix/avviser-at-fredsprisvinneren-nekter-a-svare-pa-sporsmal-_-dropper-likevel-alle-poster-med-pressen-1.14810694">et møte med Abiy om hvilke arrangementer han skal delta på i forbindelse med utdelingen av Nobels fredspris i Oslo</a>.</p>
      <figure>
        <img src="https://gfx.nrk.no/HR9W_kbnoUEK-6nsvZgt8gW-su5LpxuQ_3E_4ebqBu3A.jpg"/>
        <figcaption>Billene Seyoum er pressetalskvinne for Etiopias statsminister Abiy Ahmed <br/>Foto: TIKSA NEGERI / Reuters</figcaption>
      </figure>
      <h3>Blir i Norge i 48 timer</h3>
      <p>Etiopias statsminister Abiy Ahmed er ventet til Oslo mandag ettermiddag. Da skal han rett i et lukket møte og middag med nobelkomiteens medlemmer.</p>
      <p>Abiy blir i Norge i to døgn, til onsdag ettermiddag.</p>
      <p>
        <b>Da USAs president Barack Obama kom til Oslo for å motta fredsprisen for ti år siden, var han her i 26 timer.</b>
      </p>
      <blockquote><b>Fakta om nobelprisvinner Abiy Ahmed</b><br/>Abiy Ahmed Ali ble født 15. august 1976 i Beshasha, Etiopia.<br/>Han er leder av Ethiopian People’s Revolutionary Democratic Front (EPRDF) og Oromo Democratic Party (ODP), og er også medlem av landets nasjonalforsamling.<br/>Statsminister i Etiopia siden 2. april 2018. Som statsminister har han startet opp en rekke oppsiktsvekkende liberaliseringsprosesser i etiopisk politikk. Han har også inngått en fredsavtale med nabolandet Eritreas president Isaias Afwerki etter flere tiårs krigstilstand.<br/>Han har engasjert seg i forsoningsprosesser i Øst- og Nordøst-Afrika, som å aktivt bidra til å bedre diplomatiske forbindelser mellom Eritrea og Djibouti og å mekle i striden mellom Somalia og Kenya om et omstridt havområde. Han har også spilt en viktig rolle i fredsprosessen i Sudan.<br/>Tidligere jobbet han som etterretningsoffiser i den militære etterretningstjenesten og var en av grunnleggerne av etterretningsorganet Information Network Security Agency (INSA) i 2018.<br/>Abiy Ahmed ble nominert til Nobels fredspris av den svenske riksdagspolitikeren Anders Österberg (S) og en norsk førsteamanuensis, og han var blant favorittene til å få årets fredspris.<cite>Kilde: NTB</cite></blockquote>
      <h3>– Driver ikke med selvforherligelse</h3>
      <p>Årets fredsprisvinner tar ikke med seg gjester til seremonien i Oslo rådhus. 43-åringen er ikke vant til all oppmerksomheten som blir rettet mot hans person, sier pressetalskvinnen.</p>
      <p>– Abiy Ahmed er ikke en som liker å la seg hylle. I vår kultur driver vi ikke med selvforherligelse, forklarer Billene.</p>
      <p>– Han ser på Nobeldagene som en privat markering, og er ikke vant til å dele private følelser offentlig. Han er ydmyk og glad for den offentlige anerkjennelsen, sier hun.</p>
      <p>
        <b>Under seremonien tar Abiy imot nobeldiplomet, en medalje og en pengesum på ni millioner svenske kroner.</b>
      </p>
      <figure>
        <img src="https://gfx.nrk.no/TLQnQTHg5RMbGyK4wZf6cAidd6J8rCSIrdLvpo3waXDg.jpg"/>
        <figcaption>Abiy Ahmed har en «ydmyk natur» som ikke er i tråd med all oppmerksomheten rundt fredsprisen, mener hans pressesjef. <br/>Foto: YONAS TADESSE / AFP</figcaption>
      </figure>
      <p>Det offentlige Norge med konge- og kronprinsparet i spissen er til stede når nobelprisen deles ut tirsdag ettermiddag. Det samme med et stort antall ambassadører fra ulike land.</p>
      <aside>
        <b>Les også: <a href="https://www.nrk.no/urix/fredsprisvinneren-til-nrk_-_-jeg-vil-dele-alle-folelsene-mine-i-oslo-1.14740683">Fredsprisvinneren til NRK: – Jeg vil dele alle følelsene mine i Oslo</a></b>
      </aside>
      <h3>Dropper pressemøter</h3>
      <p>Abiy har blitt kritisert for ikke å stille opp på arrangement der pressen kan stille spørsmål. <a href="https://www.nrk.no/urix/dropper-mye-av-nobel-programmet-_-ingen-far-stille-fredsprisvinneren-sporsmal-1.14790066">Han dropper den tradisjonelle pressekonferansen og Nobel-intervjuene</a>.</p>
      <p>Han deltar heller ikke på Redd Barnas fredsfest, der ungdom pleier å intervjue fredsprismottakeren. Abiys pressesjef har imidlertid avvist at Abiy ikke vil svare på spørsmål fra pressen, <a href="https://www.nrk.no/urix/dropper-mye-av-nobel-programmet-_-ingen-far-stille-fredsprisvinneren-sporsmal-1.14790066">slik det tidligere ble meldt</a>.</p>
      <p>Billene Seyoum påpekte i forrige uke at Abiy blant annet <a href="https://www.nrk.no/urix/fredsprisvinneren-til-nrk_-_-jeg-vil-dele-alle-folelsene-mine-i-oslo-1.14740683">lot seg intervjue av NRK i Addis Abeba i høst</a>, og sa da at «han er den første til å svare pressen».</p>
      <p>Obama kom heller ikke på barnas fredsfest, men holdt et pressemøte der han tok ett spørsmål fra amerikanske journalister og ett fra norsk presse.</p>
      <p>
        <b>– Statsministeren må styre landet selv om han er i Oslo. Derfor deltar han bare på det som Nobelkomiteen har pekt på som nødvendig for å hedre nobeltradisjonen, sier Abiys pressetalskvinne.</b>
      </p>
      <h3>– Skjøre prosesser</h3>
      <p>Hun viser til at fredsprisvinneren er engasjert i flere prosesser i regionen som er skjøre og følsomme. Det er også hjemlige forhold som ikke kan utsettes, sier Billene.</p>
      <p>Statsminister Abiy har uttalt at han ser på Nobelprisen som ti prosent anerkjennelse for det han har gjort og 90 prosent ansvar for å jobbe hardere for fred i Etiopia og regionen.</p>
      <figure>
        <img src="https://gfx.nrk.no/hVFJLkh_n9AwOa8S_m1NQA-x0Z3mpntDZS0PA9cBQfJA.jpg"/>
        <figcaption>Abiy har sjelden latt seg intervjue det halvannet året han har vært statsminister. NRK fikk imidlertid et eksklusivt møte med fredsprisvinneren i Addis Abeba i høst.</figcaption>
      </figure>
      <aside>
        <b>Les også: <a href="https://www.nrk.no/urix/dette-er-arets-fredsprisvinner_-etterretningsoffiseren-som-ble-fredsprisvinner-1.14738566">Etterretningsoffiseren som ble fredsprisvinner</a></b>
      </aside>
      <p>
        <i>Slik blir programmet, med eller uten fredsprisvinneren selv, i forbindelse med utdelingen av årets Nobels fredspris:</i>
      </p>
      <h3>Tirsdag 10. desember:</h3>
      <ul>
        <li><b>Klokken 11:</b> Redd Barnas fredsprisfest på Nobels Fredssenter. Fredsprisvinner Abiy Ahmed kommer ikke selv til å delta, men sender sin fredsminister.</li>
        <li><b>Klokken 12: </b>Kongen tar imot årets fredsprismottaker i audiens på slottet.</li>
        <li><b>Klokken 13:</b> Nobels fredspris deles ut i fredsprisseremonien i Oslo rådhus. Fredsprisvinner Abiy Ahmed holder nobelforedraget.</li>
        <li><b>Klokken 17.30: </b>Fakkeltoget. Fredsprisvinneren kommer ut på balkongen på Grand Hotel i Oslo og hilser fakkeltoget klokken 19.</li>
        <li><b>Klokken 19: </b>Nobelbanketten på Grand Hotel.</li>
      </ul>
      <h3>Onsdag 11. desember:</h3>
      <ul>
        <li><b>Klokken 08.30</b>: Fredsprisvinner og Etiopias statsminister Abiy Ahmed møter Norges statsminister Erna Solberg og utenriksminister Ine Eriksen Søreide.</li>
        <li><b>Klokken 10:</b> Nobel Peace Prize Forum. Temaet er konflikten i Jemen. Årets fredsprisvinner skal ikke delta her, men det skal Tawakkol Karman, som fikk Nobels fredspris i 2011.</li>
        <li><b>Klokken 15.45:</b> Abiy Ahmed åpner årets fredsprisutstilling «Crossroads Etiopia» i et lukket arrangement på Nobels Fredssenter. Utstillingen åpnes for publikum torsdag 12. desember.</li>
      </ul>
      <p>
        <i>Vil du ha ukesbrev fra Urix? <a href="https://innlogging.nrk.no/profil/nyhetsbrev?fokus=urix&amp;nrkctx=artikkel">Klikk her</a></i>
      </p>
      <blockquote><b>Fakta om Nobelkomiteen 2018-2020</b><br/>Komiteens medlemmer velges av Stortinget for seks år med mulighet for gjenvalg. Hvert tredje år er henholdsvis to og tre medlemmer på valg. Plassene fordeles etter Stortingets sammensetning. Nobelkomiteens medlemmer i dag er: Berit Reiss-Andersen (Ap). Komiteens leder fra 2017. Medlem av komiteen fra 2012, gjenvalgt for perioden 2018–2023.<br/>Henrik Syse (H). Komiteens nestleder. Valgt for perioden 2015–2020.<br/>Thorbjørn Jagland (Ap). Medlem av komiteen fra 2009, gjenvalgt for perioden 2015–2020. Ledet komiteen 2009–2014.<br/>Anne Enger (Sp). Valgt for de to årene som gjensto av avdøde Kaci Kullman Fives periode, 2018–2020.<br/>Asle Toje (Frp). Valgt for perioden 2018–2023. Komiteen har tre vararepresentanter, som alle er valgt for perioden 2018-2020: Kristin Clemet (H)<br/>Inger Skjelsbæk (SV)<br/>Sofie Høgestøl (V) Komiteens sekretær er Nobelinstituttets direktør Olav Njølstad. Han er ikke del av komiteen. (Kilde: NTB)</blockquote>
    </article>
  </body>
</html>