<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazetevatan.com/nobel-odulu-alan-yazara-tepkiler-dinmiyor-1289365-dunya/"/>
    <meta property="og:site_name" content="Gazete Vatan"/>
    <meta property="article:published_time" content="2019-12-09T08:05:00+00:00"/>
    <meta property="og:title" content="Nobel Ödülü alan yazara tepkiler dinmiyor"/>
    <meta property="og:description" content="“Sırp Kasabı” olarak adlandırılan Slobodan Miloseviç’e desteği nedeniyle eleştirilen Peter Handke’nin Nobel Edebiyat Ödülü’ne layık görülmesine yönelik tepkiler sürüyor."/>
  </head>
  <body>
    <article>
      <h1>Nobel Ödülü alan yazara tepkiler dinmiyor</h1>
      <h2>“Sırp Kasabı” olarak adlandırılan Slobodan Miloseviç’e desteği nedeniyle eleştirilen Peter Handke’nin Nobel Edebiyat Ödülü’ne layık görülmesine yönelik tepkiler sürüyor.</h2>
      <address>
        <time datetime="2019-12-09T08:05:00+00:00">09 Dec 2019, 08:05</time>
      </address>
      <p>Yugoslavya iç savaşı sırasında Sırp güçlerinin yanında yer aldığı ve ağır savaş suçlarından sorumlu tutulan Slobodan Miloseviç’e destek verdiği gerekçesiyle 2019 Nobel Edebiyat Ödülü’nü kazanan Peter Handke’ye tepkiler dinmiyor.</p>
      <p>Yazarlar ve <a href="http://www.gazetevatan.com/arama/?Keyword=siyaset">siyaset</a>çiler, söz konusu ödül nedeniyle Nobel Komitesi’ne yoğun tepki gösterirken, neredeyse 60 bin kişinin imzaladığı bir dilekçeyle “Sırp Kasabı” Miloseviç’in “destekçisine” ödül verme kararının geri çekilmesi istendi. Dilekçenin, İsveç’in başkenti <a href="http://www.gazetevatan.com/arama/?Keyword=Stockholm">Stockholm</a>’deki ödül töreninin yapılacağı 10 Aralık’ta teslim edilmesi planlanıyor. Nobel Komitesi’nin Başkanı Anders Olsson, karara yönelik eleştirilere, “Amaç, olağanüstü edebi eserlerini kutlamak, kendisini değil” sözleriyle yanıt verdi.</p>
      <p>
        <b>TÜRKİYE DE KARAR TEPKİLİ</b>
      </p>
      <p>Bununla birlikte Türkiye’nin yanı sıra <a href="http://www.gazetevatan.com/arama/?Keyword=Kosova">Kosova</a> da, ödül törenini boykot edeceklerini açıkladı. Kosova’nın Birinci Başbakan Yardımcısı ve Dışişleri Bakanı Behgjet Pacolli, <a href="http://www.gazetevatan.com/arama/?Keyword=Facebook">Facebook</a> hesabından yaptığı paylaşımda, “Kosova bu yıl Stockholm’de düzenlenecek Nobel Ödül Töreni’ne katılmayacak. Büyükelçimiz Sayın Shkendije Geci Sherifi’nin, Nobel Ödülü’nü tartışmalı kazananı ve (eski Sırp lider Slobodan) Milosevic’in dostu ve onun politikalarının destekçisi olan Peter Handke’den dolayı bu etkinliği boykot edeceğini bildiriyorum” ifadesini kullandı.</p>
      <figure>
        <img src="http://fotograf.gazetevatan.com/vatanmediafile/HaberIciResim/2019/12/09/--4320898.Jpeg"/>
      </figure>
      <p>Pacolli, Arnavutluk büyükelçisinden de benzer bir adım atmasını beklediklerini vurguladı.</p>
      <p>Türkiye de, ödül kararına büyük tepki göstermişti. <a href="http://www.gazetevatan.com/arama/?Keyword=Cumhurba%C5%9Fkanl%C4%B1%C4%9F%C4%B1">Cumhurbaşkanlığı</a> Sözcüsü <a href="http://www.gazetevatan.com/arama/?Keyword=%C4%B0brahim%20Kal%C4%B1n">İbrahim Kalın</a>, Nobel Edebiyat Ödülü’nün Srebrenitsa soykırımını inkar eden ve Sırp savaş suçlularını savunan Avusturyalı yazar Handke’ye verilmesi kararının geri çekilmesi çağrısı yapmıştı. Kalın, “Bu akıl dışı ve utanç verici karardan geri dönülmelidir. Nobel Prize vicdanı olmayan birine nasıl ödül verebilir? Yeni soykırımları özendirmek için mi?” ifadelerini kullanmıştı. <a href="http://www.gazetevatan.com/arama/?Keyword=Milli%20Savunma%20Bakanl%C4%B1%C4%9F%C4%B1">Milli Savunma Bakanlığı</a> da, ödülün Handke’ye verilmesini kınamıştı.</p>
      <p>İsveç Kraliyet Akademisi Nobel Komitesi’nin iki üyesi ise, tepki olarak üyelikten istifa etmiş, başka bir üye de ödül törenini boykot edeceğini açıklamıştı.</p>
      <p>
        <b>KIZDIRAN İFADELER</b>
      </p>
      <p>Uluslararası mahkemede savaş suçlarından ve soykırımdan yargılandığı sırada hayatını kaybeden eski Sırp lider Miloseviç’in büyük hayranı olan Handke, Kosova’da savaş sürerken yayımlanan bir makalesinde “Sırpları destekliyorsanız, ayağa kalkın” ifadelerini kullanmıştı. <a href="http://www.gazetevatan.com/arama/?Keyword=Saraybosna">Saraybosna</a>’daki Müslüman Boşnakların “kendi kendilerini öldürdüklerini ve suçu Sırplara attıklarını” iddia eden Handke, Sırpların Srebrenitsa’da soykırım yaptığına asla inanmadığını belirtmişti. Handke, Miloseviç’i cezaevinde ziyaret etmiş, onun lehine tanıklık etmek için girişimlerde bulunmuştu. Miloseviç’in cenazesine de katılan Handke, “Yugoslavya için, <a href="http://www.gazetevatan.com/arama/?Keyword=S%C4%B1rbistan">Sırbistan</a> için, Slobodan Miloseviç için buradayım” demişti.</p>
    </article>
  </body>
</html>