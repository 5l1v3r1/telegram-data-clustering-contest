<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002846_franciia_e_gotova_da_sezira_svetovnata_turgovska/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T08:36:00+00:00"/>
    <meta property="og:title" content="Франция е готова да сезира Световната търговска организация заради митата на САЩ"/>
    <meta property="og:description" content="В началото на миналата седмица САЩ заплашиха да наложат мита на френски стоки за около 2.4 милиарда долара."/>
  </head>
  <body>
    <article>
      <h1>Франция е готова да сезира Световната търговска организация заради митата на САЩ</h1>
      <address><time datetime="2019-12-09T08:36:00+00:00">09 Dec 2019, 08:36</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Франция е готова да се обърне към Световната търговска организация (СТО) във връзка с <a href="https://www.dnevnik.bg/sviat/2019/12/03/4000193_sasht_pak_zaplashiha_franciia_s_mita_-_tozi_put_za/">възможните наказателни мита на САЩ</a> върху шампанското и други френски стоки в спора за планирания от Париж <a href="https://www.dnevnik.bg/evropa/2019/12/04/4000874_pohodut_na_makron_za_mejdunaroden_danuk_vurhu/">данък за интернет компаниите</a>. Това заяви вчера френският министър на икономиката и финансите Брюно Льо Мер, цитиран от "Ройтерс" и ТАСС.</p>
      <p>"Готови сме да отнесем случая до международен съд, по-специално СТО, тъй като националният данък върху дигиталните компании засяга американски компании по същия начин, както и компании от ЕС или френски, или китайски компании. Не е дискриминиращ", уточни Льо Мер в ефира на телевизия "Франс 3".</p>
      <p>"Според нас тези санкции нямат правно основание", каза френският министър.</p>
      <p>В началото на миналата седмица САЩ заплашиха да наложат мита на френски стоки за около 2.4 милиарда долара. Списъкът включва млечни продукти, сред които сирена, пенливи вина, козметика и козметични принадлежности, чанти и порцелан. Допълнителните мита за тези категории стоки могат да достигнат 100 процента. /БТА</p>
    </article>
  </body>
</html>