<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191209-szexualis-zaklatas-atvilagitas-szinhaz.html"/>
    <meta property="og:site_name" content="Origo"/>
    <meta property="article:published_time" content="2019-12-09T08:57:00+00:00"/>
    <meta property="og:title" content="Szexuális zaklatások miatt világítják át a színházakat"/>
    <meta property="og:description" content="A kormány egy forinttal sem fog kevesebbet fordítani a kultúra támogatására - mondta Hollik István kormányszóvivő."/>
  </head>
  <body>
    <article>
      <h1>Szexuális zaklatások miatt világítják át a színházakat</h1>
      <address><time datetime="2019-12-09T08:57:00+00:00">09 Dec 2019, 08:57</time> by <a rel="author">Origo</a></address>
      <p><b>Mint arról az Origo az utóbbi hetekben számos cikkben beszámolt, a közvéleményt igencsak felháborította Gothár Péter rendező szexuális zaklatási botránya, valamint az, hogy a Katona József Színház és a Színház- és Filmművészeti Egyetem is megpróbálta eltussolni az ügyet. Hollik István kormányszóvivő a Magyar Nemzetnek nyilatkozott, melyben kifejtette, hogy amennyiben egy színház fenntartásában az állam is szerepet vállal, úgy a működésében is felelősséget szeretne vállalni. Az Országgyűlés a héten szavazhatja meg a kulturális élet működésének szabályozásáról szóló módosító javaslatot. A kormány szerint a módosításra az utóbbi időben kiderült szexuális zaklatások miatt van szükség, mely több színházat is érint. A tervek szerint az emberi erőforrások minisztere kapna egyetértési jogot a szervezetek vezetőinek kinevezésében és menesztésében, amennyiben azok állami támogatást vesznek igénybe.<br/></b>Hollik István kormányszóvivő a <a href="https://magyarnemzet.hu/belfold/szexualis-zaklatasok-miatt-vilagitjak-at-a-szinhazakat-7570097/">Magyar Nemzetnek</a> kijelentette, hogy</p>
      <blockquote>egy forinttal sem fog kevesebbet fordítani a kormány a kultúra támogatására, ám az állam nem tud úgy támogatni kulturális intézményt, hogy annak működésébe ne legyen beleszólása.</blockquote>
      <p>A kormánypárti politikus ezt azzal kapcsolatban mondta, hogy a kormány Gothár Péter film- és színházi rendező szexuális zaklatási botrányát követően a magyar kulturális élet működésének szabályozásáról döntött. Szavai szerint mindössze abból a szempontból történik változás, hogy az állami fenntartású kulturális intézményekben, amelyeknek a működését az állam is finanszírozza, a vezető kinevezését is az állam határozza majd meg.</p>
      <blockquote>A tisztán önkormányzati fenntartású kulturális intézményeket a módosítás természetesen nem érinti, csak a vegyes fenntartásúak esetében fogalmazódott meg az az igény, hogy a kormányzat az intézmények működésével kapcsolatos fontos döntésekben is élhessen a felelősségével, amelyet finanszírozóként már eddig is gyakorolt</blockquote>
      <p>– fejtette ki Hollik István.</p>
      <figure>
        <img src="https://cdn.nwmgroups.hu/s/img/i/1609/201609092016-09-08-budapest-illusztracio1.jpg?w=644&amp;h=429"/>
        <figcaption>Az Örkény István Színház is a tüntetés mellett áll<cite>Fotó: Adrián Zoltán - Origo</cite></figcaption>
      </figure>
      <p>Múlt héten a Fidesz frakcióvezetője, Kocsis Máté is azt hangsúlyozta,</p>
      <aside>hogy az állam nem támogathatja tovább a színházak működését úgy, hogy azok nem engednek betekintést az ügyeikbe, és évekig eltussolhatnak súlyos, nők elleni zaklatásokat, bűncselekményeket.</aside>
      <p>A politikus arra is kitért a Facebook-bejegyzésében, hogy a nagyobbik kormánypárt frakciója ezen a héten megszavazza a kulturális finanszírozásról szóló törvénycsomagot, amely szerint minden egyes intézményt átvilágítanak, mivel már korábban is napvilágot láttak a Gothár-ügyhöz hasonló, színházakban történt szexuális zaklatások.</p>
      <p>A lap arra emlékeztet, hogy Marton Lászlóról és Kerényi Miklós Gáborról, a Vígszínház, valamint az Operettszínház rendezőjéről is kiderült korábban, hogy szexuálisan zaklatták munkatársaikat. Szombaton jött a hír, melyet a balliberális HVG hozott le, mely szerint az Újszínházban szintén történhetett szexuális molesztálás, még 2016 elején. A lap szerint egy állami kitüntetéssel is rendelkező, ismert színész lehet az érintett, míg a vélt áldozat az intézmény nem művész alkalmazottja. Sajtóinformációk szerint a dolgozó jelezte a zaklatást főnökeinek, ezután a két felet elkülönítették egymástól, az volt az igazgatói kérés, hogy a továbbiakban ne dolgozzanak együtt.</p>
      <p>Papadimitriu Athina <a href="https://www.origo.hu/itthon/20191208-papadimitriu-athina-szexualis-zaklattas-a-szinmuveszeti.html">azt mondta</a>, hogy lányát a Színművészeti felvételijén szexuálisan zaklatták.</p>
      <figure>
        <img src="https://cdn.nwmgroups.hu/s/img/i/1912/20191204gothar-peter-rezes-judit-meszaros4.jpg?w=644&amp;h=427"/>
        <figcaption>Gothár Péter<cite>Forrás: MTI/Szigetváry Zsolt</cite></figcaption>
      </figure>
      <p>A kultúrstratégiai intézkedésekről szóló módosítás értelmében a Nemzeti Kulturális Alap</p>
      <aside>11 milliárd forintos költségvetését a Nemzeti Kulturális Tanács döntéskörébe helyeznék át.</aside>
      <p>Az Emberi Erőforrások Minisztériuma tárcavezetője pedig egyetértési jogot kapna a nemzeti és a kiemelt előadó-művészeti szervezetek vezetőinek kinevezésében és menesztésében, amennyiben azok állami támogatást vesznek igénybe.</p>
      <p>Több kulturális szervezet – többek között a Magyar Teátrumi Társaság – vasárnap nyugalomra intette a politika és a kultúra minden szereplőjét a jogszabály-módosításokkal kapcsolatban.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/itthon/20191208-papadimitriu-athina-szexualis-zaklattas-a-szinmuveszeti.html"/>
        <a href="https://www.origo.hu/itthon/20191208--javaslat-a-jogszabalyalkotoknak.html"/>
        <a href="https://www.origo.hu/itthon/20191208-a-zaklatoszinhazak-miatt-valtozik-a-kultura-finanszirozasa.html"/>
      </related>
    </article>
  </body>
</html>