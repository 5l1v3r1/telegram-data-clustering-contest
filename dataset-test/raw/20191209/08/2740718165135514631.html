<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/menininke-jolita-vaitkute-pristate-sventini-kurini-trimate-kaledu-egle-is-dovanu.b7c4c639-1a60-11ea-9890-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-12-09T08:55:00+00:00"/>
    <meta property="og:title" content="Menininkė Jolita Vaitkutė pristatė šventinį kūrinį – trimatę Kalėdų eglę iš dovanų"/>
    <meta property="og:description" content="Arti 100 valandų darbo – tiek laiko pareikalavo įgyvendinti naujausios jaunosios kartos kūrėjos Jolitos Vaitkutės meninės instaliacijos idėją. Šįkart tai – itin netradicinė, iš daugiau nei pusšimčio dovanų dėžių sukurta trimatė Kalėdų eglė."/>
  </head>
  <body>
    <article>
      <h1>Menininkė Jolita Vaitkutė pristatė šventinį kūrinį – trimatę Kalėdų eglę iš dovanų</h1>
      <address><time datetime="2019-12-09T08:55:00+00:00">09 Dec 2019, 08:55</time> by <a rel="author">Žmonės.lt</a></address>
      <p>
        <b>Arti 100 valandų darbo – tiek laiko pareikalavo įgyvendinti naujausios jaunosios kartos kūrėjos Jolitos Vaitkutės meninės instaliacijos idėją. Šįkart tai – itin netradicinė, iš daugiau nei pusšimčio dovanų dėžių sukurta trimatė Kalėdų eglė.</b>
      </p>
      <p>
        <b>Siunčia žinutę</b>
      </p>
      <p>Menininkė J. Vaitkutė pasakoja, kad unikalios instaliacijos idėja gimė svarstant, kuo gi pakeisti įprastą gyvą kalėdinį medį.</p>
      <p>„Pasiryžusi sukurti šią kalėdinę eglutę nemažą laiko dalį skyriau apmąstymams, kaipgi apsieiti be tikros eglės. Mintyse ieškojau tokios idėjos, kuri būtų kuo draugiškesnė gamtai, mat tokiu principu paremta iš esmės visa mano kūryba. Galiausiai, idėją padiktavo kalėdinių dovanų tradicija, ne tik vienijanti vieną iš Kalėdų simbolių – dovanas, bet ir tvarumą, kadangi joms pakuoti įprastai naudojamas lengvai perdirbamas popierius“, – pasakoja J. Vaitkutė. </p>
      <p>Menininkės teigimu, prie idėjos įgyvendinimo prisidėjo gausus būrys pagalbininkų, plušėjusių kelias dienas, kartais – net iki paryčių. Darbas pareikalavo ypač daug kruopštumo, mat reikėjo apgalvoti kiekvieną detalę – nuo to, kaip teisingai sukirpti dovanų popierių, iki galutinio dovanų sustatymo, centimetrų tikslumu.</p>
      <figure>
        <img src="https://www.zmones.lt/photo/3e58713f-1a61-11ea-9890-aa000054c883/1200x750s/jolitos-vaitkutes-sukurta-kaledu-egle-organizatoriu-nuotr-5dee0b52ab8832-63620742.jpeg"/>
        <figcaption>Jolitos Vaitkutės sukurta Kalėdų eglė/Organizatorių nuotr.</figcaption>
      </figure>
      <p>
        <b>Idėjų dovanoms semiasi iš užuominų</b>
      </p>
      <p>Daugiau nei pusšimtis nepriekaištingai supakuotų dovanų įkvėpė J. Vaitkutę ir pačią pamažu imtis ruoštis Kalėdoms – palengva dairytis, ką gi dovanoti draugams ir artimiesiems.</p>
      <p>„Dažniausiai dovanuoju kruopščiai parinktas dovanas, apie kurias neretai imu galvoti gerokai iš anksto. Bendraudama su draugais ir artimaisiais stengiuosi išgirsti, ko jie labiausiai nori, ko jiems trūksta ar kas jiems patinka. Tuomet tas nesąmoningas užuominas stengiuosi įsiminti ir atėjus laikui norus išpildyti. Man nepatinka dovanoti „iš reikalo“, kai tiesiog nueini į parduotuvę ir nuperki kažką, kas „turėtų tikti“. Tai padovanoti gali bet kas. O juk dovanos turi džiuginti, jas parinkti reikia nuoširdžiai“, – svarsto J. Vaitkutė.</p>
      <figure>
        <img src="https://www.zmones.lt/photo/3e7eb646-1a61-11ea-9890-aa000054c883/1200x750s/jolitos-vaitkutes-sukurta-kaledu-egle-organizatoriu-nuotr-5dee0b52ebdbe1-91597081.jpeg"/>
        <figcaption>Jolitos Vaitkutės sukurta Kalėdų eglė/Organizatorių nuotr.</figcaption>
      </figure>
      <p>Tiesa, nors ankstesniais metais menininkė stebindavo savo namuose itin originaliai papuoštų eglių nuotraukomis, pavyzdžiui, kalėdinį medį papuošdavo silkėmis, šįmet J. Vaitkutė sako, kad šį eglė – tikriausiai vienintelė, kurią puoš per šiųmetį švenčių laikotarpį. </p>
      <p>„Į šį kūrinį sudėjau visas savo mintis ir energiją, todėl galima sakyti, kad savo Kalėdas jau atšvenčiau“, – sako J. Vaikutė.</p>
      <figure>
        <img src="https://www.zmones.lt/photo/3e9e7b6e-1a61-11ea-9890-aa000054c883/1200x750s/jolitos-vaitkutes-sukurta-kaledu-egle-organizatoriu-nuotr-5dee0b532623e4-56450015.jpeg"/>
        <figcaption>Jolitos Vaitkutės sukurta Kalėdų eglė/Organizatorių nuotr.</figcaption>
      </figure>
      <p>Savo akimis apžiūrėti ir įvertinti naujausią menininkės J. Vaitkutės kūrinį vilniečiai ir miesto svečiai gali pirmajame prekybos centro „Europa“ aukšte. Planuojama, kad tokia netradicinė, vos iš vienos perspektyvos pilnai matoma Kalėdų eglutė prekybos centrą puoš iki pat sausio pradžios.</p>
    </article>
  </body>
</html>