<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191209_Schilling_Arpad_Eddig_is_a_kultura_volt_veszelyben_csak_te_elfelejtetted_ezt_szova_tenni"/>
    <meta property="og:site_name" content="HVG.hu"/>
    <meta property="article:published_time" content="2019-12-09T08:58:00+00:00"/>
    <meta property="og:title" content="Schilling Árpád: „Eddig is a kultúra volt veszélyben, csak te elfelejtetted ezt szóvá tenni”"/>
    <meta property="og:description" content="A rendező levelet írt azoknak a színházi embereknek, akik eddig hallgattak."/>
  </head>
  <body>
    <article>
      <h1>Schilling Árpád: „Eddig is a kultúra volt veszélyben, csak te elfelejtetted ezt szóvá tenni”</h1>
      <address><time datetime="2019-12-09T08:58:00+00:00">09 Dec 2019, 08:58</time> by <a rel="author">hvg.hu</a></address>
      <p>
        <b>A rendező levelet írt azoknak a színházi embereknek, akik eddig hallgattak.</b>
      </p>
      <p>A „színházi keveseknek” írt levelet Schilling Árpád rendező, azoknak, akik, mint fogalmaz, most, hogy a színházakat érintő törvénytervezet őket is érinti, „felébredtek”.</p>
      <p>A <a href="https://444.hu/2019/12/09/schilling-arpad-level-a-szinhazi-kevesekhez-akik-most-folebredtek">444-en megjelent írásban</a> Schilling hosszan sorolja, hogy az elmúlt években ez a színházi kisebbség hány ponton tartotta a kibekkelést a legcélravezetőbb és legbölcsebb megoldásnak.</p>
      <ul>
        <li>Nem szóltál, amikor A többség sértett, bumfordi vezére, Vidnyánszky Attila átírta az Előadó-művészeti törvényt.</li>
        <li>Ingerküszöbödet, kedves szakmai Kisebbség, nem érte el az sem, amikor az új törvény betűi szerint létrejöttek a centrális erőtér bizottságai, átalakultak az érdekképviselet szervezetei és előkerültek, előbújtak Vidnyánszky Attila elvbarátai, támogatói, mindenki, akiről eddig nem hallottunk semmit, de most végre megkapták jutalmukat.</li>
        <li>Nem szóltál, amikor a főnök ígéretének megfelelően lassan és akkurátusan elnyomta a függetleneket, mint valami gennyes pattanást.</li>
        <li>Nem szóltál, amikor az állami támogatásaikat lassan elvesztő, nem normatív alapon támogatott intézmények búcsút mondhattak a TAO támogatásuknak is.</li>
        <li>Épp így nem szóltál, amikor végre valaki szóvá merte tenni, hogy egyesek túl sok mindent megengednek maguknak és erkölcstelen a viselkedésük: szóvá merte tenni a szexuális és hatalmi zaklatást! Nem az áldozatot védted, hanem saját magadat!</li>
      </ul>
      <p>Ezek után tér rá a fordulatra, amely az elmúlt néhány napban történt:</p>
      <blockquote>Habár a saját érdeked mozdított, rájöttél, hogy nem kerülhető el, sajnos szükségszerű a kiállás, a nyilvánosságban folytatott harc. Te is megértetted, és ez engem mélyen és igazán megérint, hogy ami történik, az tűrhetetlen, mert semmi köze sem a nemzeti, sem a keresztény értékekhez, és az nem pártpolitizálás, ha ez ellen lázadunk.</blockquote>
      <p>Majd a reményének ad hangot:</p>
      <blockquote>Teljes szívemből kívánom, hogy legyél elég erős belátni, hogy ez a játék most komolyabb, mint amihez szoktunk a színpadon. Ez a játék most az életünk, és ezért nem jár se taps, se kitüntetés. Ebben a játékban a kultúra egésze a tét! Közös célunk csak az lehet, hogy szűnjön már meg végre a hatalmaskodás, az arrogancia, a sértett bosszúvágy kultúrája! Célunk az emberséges közösség és az önkifejezés szabadsága! Szakmaiság és szolidaritás!</blockquote>
    </article>
  </body>
</html>