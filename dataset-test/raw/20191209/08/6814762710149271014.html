<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SsaEe/cesky-prumysl-klesl-mezirocne-o-tri-procenta-zhorsilo-se-i-stavebnictvi"/>
    <meta property="og:site_name" content="Echo24.cz"/>
    <meta property="article:published_time" content="2019-12-09T08:45:00+00:00"/>
    <meta property="og:title" content="Český průmysl klesl meziročně o tři procenta, zhoršilo se i stavebnictví"/>
    <meta property="og:description" content="Průmyslová výroba v Česku v říjnu meziročně klesla o tři procenta po zářijovém revidovaném růstu o 4,6 procenta. K poklesu průmyslu přispěla zejména výroba kovových konstrukcí a kovodělných výrobků, hutní zpracování kovů nebo výroba strojů a zařízení. Naopak se v říjnu meziročně lépe dařilo výrobcům elektrických zařízení. Letošní říjen měl o jeden pracovní den méně než loňský, po očištění tak byla průmyslová produkce meziročně nižší o 0,4 procenta. Proti září průmyslová výroba po vyloučení sezonních vlivů klesla o 0,1 procenta."/>
  </head>
  <body>
    <article>
      <h6 class="kicker">Pokles průmyslu</h6>
      <h1>Český průmysl klesl meziročně o tři procenta, zhoršilo se i stavebnictví</h1>
      <address><time datetime="2019-12-09T08:45:00+00:00">09 Dec 2019, 08:45</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Průmyslová výroba v Česku v říjnu meziročně klesla o tři procenta po zářijovém revidovaném růstu o 4,6 procenta. K poklesu průmyslu přispěla zejména výroba kovových konstrukcí a kovodělných výrobků, hutní zpracování kovů nebo výroba strojů a zařízení. Naopak se v říjnu meziročně lépe dařilo výrobcům elektrických zařízení. Letošní říjen měl o jeden pracovní den méně než loňský, po očištění tak byla průmyslová produkce meziročně nižší o 0,4 procenta. Proti září průmyslová výroba po vyloučení sezonních vlivů klesla o 0,1 procenta.</b>
      </p>
      <p>„Průmysl dál zpomaluje. Navíc narazil na vysokou srovnávací základnu z loňského roku,“ uvedl ředitel odboru statistiky průmyslu, stavebnictví a energetiky Českého statistického úřadu (ČSÚ) Radek Matějka.</p>
      <p>Meziročně kleslo v ČR také stavebnictví a sice o 1,7 procenta po zářijovém revidovaném růstu o 2,4 procenta.</p>
      <p>Stavebnictví v ČR v říjnu meziročně kleslo o 1,7 procenta po zářijovém revidovaném růstu o 2,4 procenta. Pokles produkce zaznamenalo pozemní stavitelství, naopak inženýrské nárůst. Po očištění o vliv počtu pracovních dnů se stavební výroba meziročně snížila o 0,3 procenta, tedy stejně jako v září. Letošní říjen měl o jeden pracovní den méně než loňský. Informoval o tom dnes Český statistický úřad (ČSÚ).</p>
      <p>V meziměsíčním srovnání bylo stavebnictví po vyloučení sezonních vlivů nižší o 0,6 procenta.</p>
      <p>„Stavební produkce sice meziročně i meziměsíčně mírně klesla, ale v podstatě se udržela na vysoké úrovni z loňského října,“ uvedla vedoucí oddělení statistiky stavebnictví a bytové výstavby ČSÚ Petra Cuřínová. Doplnila, že pokles se odehrál v pozemním stavitelství, tedy u výstavby bytů, kanceláří nebo výrobních a skladových hal, kde byla výroba meziročně nižší o 1,2 procenta. Naproti tomu u inženýrských staveb, které ze značné části tvoří dopravní infrastruktura, výroba vzrostla o 1,8 procenta.</p>
      <p>Stavební úřady vydaly v říjnu meziročně o 0,2 procenta méně stavebních povolení, 7590. Počet zahájených bytů se proti loňskému říjnu sice zvýšil o 21,9 procenta na 3388, nicméně dokončených bytů ubylo o 20 procent na 2911.</p>
      <p>Průměrný evidenční počet zaměstnanců ve stavebních firmách se meziročně zvýšil o 1,3 procenta a jejich průměrná hrubá měsíční mzda proti loňskému říjnu vzrostla o 7,4 procenta.</p>
      <related>
        <a href="https://echo24.cz/a/SGDeR/prumyslove-ceny-stagnovaly-v-srpnu-rostly-stejne-jako-v-cervenci"/>
      </related>
    </article>
  </body>
</html>