<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/xania-o-megalyteros-lagokefalos-sta-dixtya-psara-oi-eikones-pou-provlimatizoun-pics/2932465/"/>
    <meta property="og:site_name" content="Newsit.gr"/>
    <meta property="article:published_time" content="2019-12-09T08:16:18+00:00"/>
    <meta property="og:title" content="Χανιά: Ο μεγαλύτερος λαγοκέφαλος στα δίχτυα ψαρά! Οι εικόνες που προβληματίζουν [pics]"/>
    <meta property="og:description" content="Ο ψαράς έγινε θέμα συζήτησης για ένα λόγο που σίγουρα δεν ήθελε. Ο λαγοκέφαλος που έπιασε έφτανε τους 70 πόντους..."/>
  </head>
  <body>
    <article>
      <h1>Χανιά: Ο μεγαλύτερος λαγοκέφαλος στα δίχτυα ψαρά! Οι εικόνες που προβληματίζουν [pics]</h1>
      <h2>Ο ψαράς έγινε θέμα συζήτησης για ένα λόγο που σίγουρα δεν ήθελε. Ο λαγοκέφαλος που έπιασε έφτανε τους 70 πόντους...</h2>
      <address><time datetime="2019-12-09T08:16:18+00:00">09 Dec 2019, 08:16</time> by <a rel="author">Newsit Newsroom</a></address>
      <p>Ένα λαγοκέφαλο βάρους μεγαλύτερου των 5,5 κιλών έπιασε ένας ψαράς στην περιοχή της Αλμυρίδας στα Χανιά. Τα τελευταία χρόνια γίνεται όλο και πιο έντονη η παρουσία του «ανεπιθύμητου» ψαριού, το οποίο πέρα από το γεγονός οτι είναι τοξικό, προκαλεί ζημιές σε δίχτυα και παραγάδια ψαράδων.</p>
      <p>Επιπλέον<a href="https://www.newsit.gr/topikes-eidhseis/karpathos-i-stigmi-pou-lagokefalos-dagkonei-anthropino-xeri-edeikse-ta-dontia-tou-sta-rixa-video/2794810/"> έχουν σημειωθεί και επιθέσεις του σε λουόμενους</a>, με τα χαρακτηριστικά δόντια του που θυμίζουν λαγό να είναι ικανά να προκαλέσουν τραυματισμούς.</p>
      <p>Όπως, μάλιστα, φαίνεται και στις φωτογραφίες, τα κρητικά νερά είναι πλέον ιδιαίτερα φιλόξενα για το συγκεκριμένο είδος, καθώς το μέγεθός του και οι πληθυσμοί του συνεχίζουν να αυξάνονται.</p>
      <p>Το συγκεκριμένο τοξικό ψάρι που πιάστηκε σε παραγάδι είχε φτάσει περίπου τους 70 πόντους.</p>
      <figure>
        <img src="https://www.newsit.gr/wp-content/uploads/2019/12/lagokefalos1.jpg"/>
      </figure>
      <figure>
        <img src="https://www.newsit.gr/wp-content/uploads/2019/12/lagokefalos2.jpg"/>
      </figure>
      <figure>
        <img src="https://www.newsit.gr/wp-content/uploads/2019/12/lagokefalos3.jpg"/>
      </figure>
      <p>Βεβαίως, δεν λείπουν αυτοί που βλέπουν την… φωτεινή πλευρά της κατάστασης και αφού το καθαρίσουν προσεκτικά το καταναλώνουν, ισχυριζόμενοι μάλιστα οτι είναι εξαιρετικός μεζές.</p>
      <p>Τα επικίνδυνα ψάρια για τον άνθρωπο κάνουν την εμφάνισή τους ολοένα και περισσότερο στις θάλασσες της χώρας. Ο λαγοκέφαλος ή διαβολόψαρο περιέχει τη δηλητηριώδη τοξίνη Τετραδοτοξίνη (ΤΤΧ), η οποία προκαλεί στον άνθρωπο που θα καταναλώσει το ψάρι, αναπνευστικές διαταραχές, ανεπάρκεια του κυκλοφορικού συστήματος, μυϊκή παράλυση ακόμη και θάνατο. Μάλιστα δεν υπάρχει αντίδοτο για την τοξίνη.</p>
      <p>Πηγή: <a href="https://www.zarpanews.gr/lagokefalo-gigas-epiase-psaras-sta-chania-photos/">zarpanews.gr</a></p>
    </article>
  </body>
</html>