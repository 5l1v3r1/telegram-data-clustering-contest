<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/un-fost-sef-anaf-solicita-eliminarea-urgenta-a-unui-spor-zeci-de-mii-de-angajati-sunt-vizati-goleste-lunar-visteria-publica-cu-zeci-de-milioane-de-lei_1411109.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T08:00:20+00:00"/>
    <meta property="og:title" content="Un fost șef ANAF solicită eliminarea urgentă a unui spor - zeci de mii de angajați sunt vizați: 'Golește lunar visteria publică cu zeci de milioane de lei'"/>
    <meta property="og:description" content="Gelu Diaconu, fost șef ANAF, solicită luni, pe Facebook, eliminarea urgentă a sporului de doctorat prevăzut în Legea 153/2017 privind..."/>
  </head>
  <body>
    <article>
      <h1>Un fost șef ANAF solicită eliminarea urgentă a unui spor - zeci de mii de angajați sunt vizați: 'Golește lunar visteria publică cu zeci de milioane de lei'</h1>
      <address><time datetime="2019-12-09T08:00:20+00:00">09 Dec 2019, 08:00</time> by <a rel="author">Alexandra Cruceru</a></address>
      <p>Gelu Diaconu, fost șef ANAF, solicită luni, pe Facebook, eliminarea urgentă a sporului de doctorat prevăzut în Legea 153/2017 privind salarizarea personalului din fonduri publice. Acesta susține că „o armata” de salariați primește lunar o sumă egală cu 50% din salariul minim brut garantat la plată. El promite că va reveni cu exemple unde se toacă bani publici cu nemiluita, de data asta chiar din "curtea" Ministerului Finanțelor Publice.</p>
      <p>„Sporul de doctorat prevăzut în Legea 153/2017 trebuie eliminat urgent!</p>
      <p>Câteva cifre edificatoare culese din surse deschise:<br/>-între anii 1900 și 1990 a fost conferit titlul de doctor în științe unui număr de cca 1.500 de aplicanți (aici o includem și pe "savanta" Elena Ceaușescu!)<br/>-în perioada 1990-2017 au dobândit acest titlu un număr de peste 67.000 (da, ați citit bine!) de persoane, un număr mai mare decât în orice țară din lume<br/>-vârful "producției" de titluri științifice a fost atins în anii 2013-2016</p>
      <p>Cu singura condiție vagă de a-și "desfășura activitatea în domeniul pentru care deține titlul", o armata de salariați, covârșitor angajați ai statului, primește lunar o sumă egală cu 50% din salariul minim brut garantat la plată. Adică, dacă ai titlul de doctor cu o temă din domeniul contabil și ești angajat gestionar doar cu evidența gloanțelor cu gaz ale jandarmeriei, primești de la statul român, în plus față de salariu, echivalentul anual a șase salarii lunare brute!!!</p>
      <p>
        <a href="https://www.stiripesurse.ro/traian-basescu-analiza-care-dinamiteaza-sistemul-fostul-presedinte-explica-culisele-unui-fenomen-de-amploare_1411091.html">Traian Băsescu, analiză care dinamitează SISTEMUL: fostul președinte explică culisele unui fenomen de amploare</a>
      </p>
      <p>În anul 2018, "sporul de doctorat" lunar era de 950 lei adică de 11.400 lei/an/salariat. Să presupunem rezonabil (pentru că nu avem date exacte) că cca 30.000 de salariati (mai puțin de 1/2 din numărul total al deținătorilor de doctorat) din cei peste 1,2 milioane angajați în sistemul public sunt beneficiarii acestei "indemnizații". Asta înseamnă o sumă anuală cheltuita cu impostura de către statul roman de cca 342 milioane lei. Enorm!!!</p>
      <p>Sa ne înțelegem! Pe lângă faptul ca o imensă majoritate dintre "doctorii" actuali sunt impostori "științifici" în stare pură, activitatea pe care o desfășoară nu aduce nici o plusvaloare angajatorului față de un angajat obișnuit, cu excepția poate a personalului implicat în activități de inovare/cercetare științifică angrenați în proiecte concrete.<br/>Simpla deținere a unui titlu atestat de o hârtie obținută nemeritat (da, în 90% din cazuri deținătorii sunt impostori!) golește lunar visteria publica cu zeci de milioane de lei. Cunosc situații nenumărate de semi-analfabeti aflați pe functii publice, "doctori în științe" beneficiari ai acestui spor nemeritat.</p>
      <p>Cât privește suma cheltuită de către statul român de-a lungul anilor cu "doctorii", aceasta ar fi fost arhisuficientă pentru a avea un ANAF complet digitalizat.</p>
      <p>P.S. Voi reveni și cu alte exemple unde se toacă bani publici cu nemiluita, de data asta chiar din "curtea" MFP.<br/>Structuri și funcții publice inutile lipsite complet de activitate, operațiuni repetitive fără rost, piloși tăietori de frunză la câini, etc.”, scrie Diaconu pe Facebook.</p>
    </article>
  </body>
</html>