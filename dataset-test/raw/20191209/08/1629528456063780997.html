<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.idnes.cz/jihlava/zpravy/vysocina-velke-darko-more-vysociny-vylov-vanoce-led-kapr-stika-amur.A191209_519382_jihlava-zpravy_epsal"/>
    <meta property="og:site_name" content="iDNES.cz"/>
    <meta property="article:published_time" content="2019-12-09T08:57:00+00:00"/>
    <meta property="og:title" content="„Moře Vysočiny“ vydalo třicet tun ryb, část úlovku poputuje do Polska"/>
    <meta property="og:description" content="Kolem tří set metráků ryb vydala voda Velkého Dářka, které je se svojí rozlohou 206 hektarů největším rybníkem v kraji, přezdívaným Moře Vysočiny. Nejen kapry, ale i štiky, amury, candáty nebo sumce lovili v sobotu rybáři v kulisách zimní přírody."/>
  </head>
  <body>
    <article>
      <h1>„Moře Vysočiny“ vydalo třicet tun ryb, část úlovku poputuje do Polska</h1>
      <address><time datetime="2019-12-09T08:57:00+00:00">09 Dec 2019, 08:57</time> by <a rel="author" href="https://www.idnes.cz/novinari/jana-nedelkova.N4284" target="_blank">Jana Nedělková</a></address>
      <p>Kolem tří set metráků ryb vydala voda Velkého Dářka, které je se svojí rozlohou 206 hektarů největším rybníkem v kraji, přezdívaným Moře Vysočiny. Nejen kapry, ale i štiky, amury, candáty nebo sumce lovili v sobotu rybáři v kulisách zimní přírody.</p>
      <p>Krajinu pokrývala námraza a teplota se pohybovala kolem nuly.</p>
      <p>„Takový výlov má samozřejmě svá úskalí. Termín se musí zvolit podle výhledu počasí tak, aby se vůbec dalo pracovat. Ve chvíli, kdy teplota klesne pod nulu, všechno namrzá – a to nejen země, ale třeba i bočnice nákladních aut, což je pro rybáře nebezpečné. Dnes ráno pršelo, začali jsme tedy o něco později, když déšť ustal a trochu se oteplilo,“ přiblížil v sobotu Petr Kulhánek, vedoucí úseku rybářství společnosti Kinský Žďár.</p>
      <p>Rybáři si loviště museli připravit už předem. Den před akcí se celý den rozbíjel led na rybníce Nový. Právě do něj se ryby z Velkého Dářka, které je rozlehlé a relativně mělké, tradičně pouštějí, a odtud se také fyzicky loví. „Led má odhadem tak čtyři pět centimetrů, normálně jsme po něm chodili a unesl nás,“ popsal rybář Josef Holemář.</p>
      <p>Kapři z Kinského rybníků se budou tento rok prodávat ve stáncích za 80 korun za kilogram, což je o pět korun méně než loni. „Jejich velikost je poměrně slušná, tak kolem tří kil,“ zhodnotil Petr Kulhánek.</p>
      <p>
        <b>
          <a href="https://www.idnes.cz/jihlava/zpravy/vysocina-velke-darko-more-vysociny-vylov-vanoce-led-kapr-stika-amur.A191209_519382_jihlava-zpravy_epsal/foto">Fotogalerie</a>
        </b>
      </p>
      <slideshow>
        <figure>
          <img src="https://1gr.cz/fotky/idnes/19/121/org/EPS7fe92b_lov.jpg"/>
          <figcaption>Krajinu v okolí Velkého Dářka v sobotu dopoledne pokrývala námraza a teplota se...</figcaption>
        </figure>
        <figure>
          <img src="https://1gr.cz/fotky/idnes/19/121/org/EPS7fe931_zima.jpg"/>
          <figcaption>Kapři z Kinského rybníků se budou tento rok prodávat ve stáncích za 80 korun za...</figcaption>
        </figure>
        <figure>
          <img src="https://1gr.cz/fotky/idnes/19/121/org/EPS7fe92a_kosa.jpg"/>
          <figcaption>Výlov má svá úskalí. Termín se musí zvolit podle výhledu počasí tak, aby se...</figcaption>
        </figure>
        <figure>
          <img src="https://1gr.cz/fotky/idnes/19/121/org/EPS7fe926_gravitace.jpg"/>
          <figcaption>V sobotu ráno pršelo, rybáři tak s výlovem Velkého Dářka začali o něco později,...</figcaption>
        </figure>
      </slideshow>
      <p>
        <a href="https://www.idnes.cz/jihlava/zpravy/vysocina-velke-darko-more-vysociny-vylov-vanoce-led-kapr-stika-amur.A191209_519382_jihlava-zpravy_epsal/foto">Zobrazit fotogalerii</a>
      </p>
      <p>Část sobotního úlovku poputuje na polský trh a na vánoční stoly v tuzemsku, někteří šupináči se však brzy do rybníka zase vrátí a budou tam čekat na jarní výlovy – poslouží například jako násada do rybníků pro sportovní rybolov. Na sádkách by pro ně přečkání zimy nebylo optimální.</p>
      <p>„Bohužel odbyt je letos špatný, nepovedlo se zajistit obvyklé množství exportu do ciziny, hlavně do Polska. Zbylo jim tam dost ryb z loňska, navíc tam postupně ustupují od nákupu živých ryb a preferují zpracované, takže poptávka není taková jako obvykle. A zareagovat rychle na nějaký vývoj trhu s kaprem nejde, když roste čtyři roky,“ vysvětlil Kulhánek.</p>
      <h3>„Mladí nejsou zvyklí jíst kapra“</h3>
      <p>Ani v tuzemsku podle něj zájem o konzumaci kapřího masa rozhodně neroste. „Bylo by potřeba, aby stát finančně podpořil jídelny ve školách a školkách a umožnil tak, aby se český kapr dostal na jídelníček dětí co nejčastěji. Dnešní mladá generace není téměř vůbec zvyklá kapra jíst, přitom je to zdravé, domácí a kvalitní maso. Ale je mi jasné, že jídelny se s kaprem do stanoveného cenového limitu nevejdou, jenže právě proto by se měl podpory ujmout stát,“ míní Kulhánek.</p>
      <p>Velké Dářko se loví tradičně jako jeden z posledních Kinského rybníků, jelikož se jedná o první rybník v soustavě a berou z něj vodu také sádky. Letošní výlov o několik dní zbrzdila také oprava výpusti žďárské Pilské nádrže, kdy nemohla být voda z Velkého Dářka vypouštěna tak rychle.</p>
    </article>
  </body>
</html>