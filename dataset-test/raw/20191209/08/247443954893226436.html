<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/u_lvovi_provedut_konkurs_molodyh_vokalistiv_imeni_vasylya_slipaka_105027.html"/>
    <meta property="og:site_name" content="Твоє Місто"/>
    <meta property="article:published_time" content="2019-12-09T08:42:00+00:00"/>
    <meta property="og:title" content="У Львові проведуть конкурс молодих вокалістів імені Василя Сліпака"/>
    <meta property="og:description" content="Організовує захід Львівська національна філармонія."/>
  </head>
  <body>
    <article>
      <h1>У Львові проведуть конкурс молодих вокалістів імені Василя Сліпака</h1>
      <address>
        <time datetime="2019-12-09T08:42:00+00:00">09 Dec 2019, 08:42</time>
      </address>
      <p>
        <b>Організовує захід Львівська національна філармонія.</b>
      </p>
      <p>Львівська національна філармонія ініціювала проведення у Львові конкурсу молодих вокалістів імені Василя Сліпака. Прослуховування триватимуть з 15 грудня, а 20 грудня визначать переможців та проведуть гала-концерт. Про це<a href="http://tvoemisto.tv/"> Tvoemisto.tv</a> повідомили у філармонії.</p>
      <related>
        <h4>Читайте також:</h4>
        <a href="http://tvoemisto.tv/news/skver_na_doroshenka_nazvut_na_chest_vasylya_slipaka_100026.html"/>
      </related>
      <p>Конкурсні прослуховування пройдуть у філармонії та в музичній школі-інтернаті імені Соломії Крушельницької. У ІІІ турі буде залучено Академічний симфонічний оркестр Філармонії.</p>
      <figure>
        <img src="http://tvoemisto.tv/media/gallery/full/1/1/111_e3609.jpg"/>
      </figure>
      <p>Журі конкурсу очолить солістка Польської Королівської опери, професорка Університету музики імені Фредеріка Шопена Ольга Пасічник (Польща). Членами журі будуть переможець конкурсів Вінченцо Белліні та Армель Опера Поль Ґоґлєр (Франція); народний артист України, соліст Львівської Національної Опери, доцент кафедри сольного співу Львівської національної музичної академії імені Миколи Лисенка Олег Лихач; директор та художній керівник Лауреата національної премії імені Тараса Шевченка Львівської державної академічної чоловічої хорової капели «Дударик», заслужений діяч мистецтв України Дмитро Кацал; оперний режисер, артистичний менеджер Аксель Кресін (Німеччина) та заслужена артистка України, солістка Львівської Національної Опери Тетяна Вахновська.</p>
      <p>Виконавчим директором конкурсу став заслужений артист України Олег Созанський.</p>
      <p>Участь у конкурсі візьмуть 60 співаків та співачок (академічний спів) з України, Австрії, Польщі та Китаю віком від 16 до 30 років.</p>
      <related>
        <h4>Читайте також:</h4>
        <a href="http://tvoemisto.tv/news/lvivyan_zaproshuyut_na_blagodiynyy_na_pidtrymku_onkohvorogo_muzykanta_104953.html"/>
      </related>
      <p>Львів’ян запрошують на концерт-відкриття, що відбудеться 15 грудня о 14:00 у Львівській філармонії, та на гала-концерт, що закриє конкурс 20 грудня о 18:00 на сцені філармонії.</p>
      <p><a href="http://tvoemisto.tv/news/u_zoni_ato_zagynuv_vyhovanets_lvivskogo_dudaryka_vasyl_slipak_79096.html">Василь Сліпак</a> – український оперний співак, соліст Паризької національної опери, учасник бойових дій на Сході України, Герой України, кавалер ордена «За мужність» І ступеня.</p>
      <related>
        <h4>Читайте також:</h4>
        <a href="http://tvoemisto.tv/news/lvivyan_zaproshuyut_posluhaty_opernyy_spiv_u_roksuprovodi_104915.html"/>
        <a href="http://tvoemisto.tv/news/lvivyan_zaproshuyut_na_svyatkuvannya_15richchya_gurtu_shockolad_104351.html"/>
        <a href="http://tvoemisto.tv/news/lvivyan_klychut_na_bezkoshtovnyy_kontsert_amerykanskoi_dzhazovoi_spivachky_lorin_taliz_102930.html"/>
        <a href="http://tvoemisto.tv/news/lvivyan_zaproshuyut_na_kontsert_legendy_fortepiano_fudzhiko_heming_102651.html"/>
        <a href="http://tvoemisto.tv/news/rosiyska_operna_spivachka_prokomentuvala_sviy_vystup_u_lvovi_102314.html"/>
        <a href="http://tvoemisto.tv/news/lvivyan_zaproshuyut_posluhaty_vidomogo_horvatskogo_organista_101819.html"/>
        <a href="http://tvoemisto.tv/news/lvivyan_zaproshuyut_na_kontsert_frantsuzkyh_muzykantiv_101775.html"/>
        <a href="http://tvoemisto.tv/news/lvivyan_zaproshuyut_posluhaty_poiednannya_fleyty_pana_i_organa_101718.html"/>
        <a href="http://tvoemisto.tv/news/lvivyan_zaproshuyut_na_vechir_tango_u_lvivskiy_filarmonii_101546.html"/>
        <a href="http://tvoemisto.tv/news/lvivyan_zaproshuyut_na_muzychnyy_marafon_pamyati_vasylya_slipaka_101320.html"/>
      </related>
    </article>
  </body>
</html>