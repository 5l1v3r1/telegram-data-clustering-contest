<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/XgOyj7/espen-egil-hansen-gaar-av-som-sjefredaktoer-i-aftenposten"/>
    <meta property="og:site_name" content="Bergens Tidende"/>
    <meta property="article:published_time" content="2019-12-09T08:51:24+00:00"/>
    <meta property="og:title" content="Espen Egil Hansen går av som sjefredaktør i Aftenposten"/>
    <meta property="og:description" content="Aftenposten-redaktør Espen Egil Hansen fratrer som sjefredaktør og administrerende direktør. Han går inn i en ny stilling i Schibsted."/>
  </head>
  <body>
    <article>
      <h1>Espen Egil Hansen går av som sjefredaktør i Aftenposten</h1>
      <h2>Aftenposten-redaktør Espen Egil Hansen fratrer som sjefredaktør og administrerende direktør. Han går inn i en ny stilling i Schibsted.</h2>
      <address><time datetime="2019-12-09T08:51:24+00:00">09 Dec 2019, 08:51</time> by <a rel="author">NTB</a></address>
      <p>– Espen har vært en toneangivende leder i Schibsteds medievirksomheter i en årrekke. Han var sentral i å bygge opp VG Nett og har stått bak den digitale transformasjonen i Aftenposten, sier konsernsjef Kristin Skogen Lund i Schibsted i en pressemelding.</p>
      <p>Hansen, som har ledet Aftenposten siden 2013, blir direktør for nye mediekonsepter i Schibsted. Han blir i stillingen til en erstatter er klar.</p>
      <p>– Jeg skal innrømme at det føles vemodig, men samtidig er det noe fint med å gi seg på et tidspunkt der avisen man er så glad i, er i godt skikk. Vi ansetter folk og satser journalistisk. På det personlige planet er jeg 54 år gammel og skal jeg gjøre noe helt nytt, er dette et godt tidspunkt, sier Hansen.</p>
      <h3>Fornøyd med nyskaping</h3>
      <p>Den avtroppende redaktøren trekker fram at det han er mest fornøyd med, er at avisen nå preges av det han omtaler som en «nyskapningskultur». Hansen trekker fram podkastene Forklart og Aftenpodden.</p>
      <p>– Alt dette er Aftenposten, men i en ny innpakning som bringer den beste journalistikken også til yngre lesere og lyttere, sier Hansen.</p>
      <p>Han startet Schibsted-karrieren som VG-fotograf i 1988 og var senere blant annet leder i VG Nett og VG Multimedias sjefredaktør.</p>
      <h3>Sa fra før sommeren</h3>
      <p>Siv Juvik Tveitnes, konserndirektør News Media og styreleder i Aftenposten, sier at Hansen før sommeren meldte fra om at tiden er snart var inne for å gå videre.</p>
      <p>– Vi er dermed ikke uforberedt, og vi ser at det er sterke kandidater til å etterfølge ham både i Aftenposten og ellers i Schibsted, sier Tveitnes.</p>
      <p>Hun håper å kunne presentere en etterfølger relativt snart.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/qL8qzo/meteorologen-melder-liten-storm-tilhenger-blaaste-inn-i-bil-paa-sotrab"/>
        <a href="https://www.bt.no/nyheter/lokalt/i/xPzqxj/kjempestein-stenger-e16-etter-ras"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/3JK24X/disse-kan-faa-kjoere-bergensbanen-de-neste-elleve-aarene"/>
        <a href="https://www.bt.no/nyheter/okonomi/karriere/i/9vW95E/politimannen-trodde-han-fikset-flere-jobber-saa-kom-smellen-alle-hadde"/>
        <a href="https://www.bt.no/btmeninger/debatt/i/zGwXm9/kommer-du-nyklippet-paa-skolen-faar-du-et-hardt-slag-i-nakken"/>
      </related>
      <ol>
        <li>
          <a href="https://www.bt.no/tag/Aftenposten">Aftenposten</a>
        </li>
        <li>
          <a href="https://www.bt.no/tag/Espen_Egil_Hansen">Espen Egil Hansen</a>
        </li>
      </ol>
    </article>
  </body>
</html>