<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191209_04758006"/>
    <meta property="og:site_name" content="Het Nieuwsblad"/>
    <meta property="article:published_time" content="2019-12-09T08:08:00+00:00"/>
    <meta property="og:title" content="Vlaamse regering bereikt akkoord over klimaatplan: lagere maximumsnelheid op Brusselse Ring"/>
    <meta property="og:description" content="De Vlaamse regering heeft een akkoord over het Vlaams Energie- en Klimaatplan voor de periode 2021-2030. Een opvallende maatregel: de maximumsnelheid op de..."/>
  </head>
  <body>
    <article>
      <h6 class="kicker">Youth For Climate: “Niet ambitieus genoeg”</h6>
      <h1>Vlaamse regering bereikt akkoord over klimaatplan: lagere maximumsnelheid op Brusselse Ring</h1>
      <address>
        <time datetime="2019-12-09T08:08:00+00:00">09 Dec 2019, 08:08</time>
      </address>
      <p>Brussel - <b>De Vlaamse regering heeft een akkoord over het Vlaams Energie- en Klimaatplan voor de periode 2021-2030. Een opvallende maatregel: de maximumsnelheid op de Brusselse ring verlaagt van 120 naar 100 kilometer per uur. Minister van Omgeving en Energie Zuhal Demir (N-VA) vertrekt maandag nog naar de VN-Klimaatconferentie in Madrid. Al klinkt er ook kritiek van SP.A en Youth For Climate.</b></p>
      <p>De maximumsnelheid op de Brusselse ring gaat van 120 naar 100 kilometer per uur, er komen toegankelijke renteloze leningen tot 30.000 euro voor wie energetisch renoveert en daken wordt versneld asbestveilig gemaakt. Bovendien wordt de productiecapaciteit van hernieuwbare energie tegen 2030 sterk verhoogd en wordt tegen 2030 zo’n 10.000 hectare extra bos aangeplant. Dat zijn de belangrijkste maatregelen die in het klimaatplan staan, dat maandagochtend werd goedgekeurd door de Vlaamse regering.</p>
      <p>De Vlaamse regering had het klimaatplan eigenlijk vorige vrijdag willen afkloppen, maar de geplande persconferentie werd toen op het laatste moment afgeblazen. In de huidige plannen is sprake van een uitstootvermindering van 32,6 procent. Het initiële doel van 35 procent broeikasgasreductie tegen 2030 blijft, verzekerde minister-president Jan Jambon, maar de regering rekent de komende tien jaar op allerlei innovaties als zelfrijdende elektrische auto’s of geothermische vernieuwingen om het gat dicht te fietsen. Ook federale en Europese maatregelen en bijkomende winsten uit de circulaire economie moeten de kloof helpen dichten.</p>
      <p> </p>
      <figure>
        <iframe data-src="https://twitter.com/Zu_Demir/status/1203954400932368384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Uit de hoek van SP.A klinkt dat het energie- en klimaatplan schromelijk tekortschiet. “Schrijnend dat men daar een heel weekend over moest nadenken”, vindt Vlaams parlementslid voor sp.a Bruno Tobback. “Een tijdelijke verlaging van een doelstelling, dat bestaat niet. De kosten worden gewoon doorgeschoven.” Bovendien is zelfs de doelstelling van -32,6 procent volgens Tobback niet haalbaar met de huidige plannen. “De maximumsnelheid op de Brusselse ring verlagen naar 100 kilometer per uur is een onzinnige maatregel. Ik denk dat je er nu nog 2 uur per dag effectief 120 per uur kunt rijden, voor de rest sta je vast.” De sp.a’er gelooft ook niet in de plannen om huiseigenaars die een energierenovatie plannen 30.000 euro te laten lenen aan 0 procent-tarief. “Wie de financiële ruimte had om te lenen, heeft dat al lang gedaan. De anderen hebben niets aan die plannen, en bovendien wonen zij vaak in de minst energie-efficiënte woningen.”</p>
      <p>Minister Demir vertrek maandag nog naar de VN-Klimaatconferentie in Madrid, maar trots kan ze niet zijn, besluit Tobback. “Ik zou in Zuhal haar plaats niet fier naar Madrid vliegen. Te voet naar Santiago op boetedoening was toepasselijker geweest.”</p>
      <p>“Niet ambitieus genoeg”</p>
      <p>Ook Youth For Climate uit kritiek op het klimaatplan. De organisatie noemt het “absoluut niet ambitieus genoeg”. “In tegenstelling tot Brussel die naar een vermindering van 40 procent CO2-uitstoot streeft in 2030 en Wallonië zelfs 55 procent, streeft Vlaanderen enkel naar 32,8%. Dit ligt zelfs onder de Europese doelstelling.”</p>
      <p>“Dit oplossen met emissierechten te kopen is écht niet oké. Dat betekent dat we gewoon geld weggooien in plaats van dit in de nodige energietransitie te investeren. Ook als Jan Jambon zegt dat het blijkbaar toch niet nodig is om de norm te halen omdat “iets in hem zegt” dat er nog wel technologische oplossingen zullen komen, baart dit ons zorgen. De maatregelen die nu worden omschreven zijn absoluut niet ambitieus genoeg om de klimaatcrisis echt serieus aan te pakken.”</p>
      <related>
        <a href="https://www.nieuwsblad.be/cnt/dmf20191203_04749061"/>
      </related>
    </article>
  </body>
</html>