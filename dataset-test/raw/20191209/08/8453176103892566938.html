<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hakolhayehudi.co.il/item/security/%D7%90%D7%99%D7%A8%D7%95%D7%A2__%D7%AA%D7%92_%D7%9E%D7%97%D7%99%D7%A8__%D7%91%D7%A9%D7%95%D7%A2%D7%A4%D7%95%D7%98___%D7%9B%D7%A9%D7%99%D7%94%D7%95%D7%93%D7%99%D7%9D_%D7%A0%D7%93%D7%A7%D7%A8%D7%99%D7%9D_-_%D7%9C%D7%90_%D7%A9%D7%95%D7%AA%D7%A7%D7%99%D7%9D_"/>
    <meta property="og:site_name" content="הקול היהודי"/>
    <meta property="article:published_time" content="2019-12-09T08:41:00+00:00"/>
    <meta property="og:title" content="אירוע 'תג מחיר' בשועפאט: &quot;כשיהודים נדקרים - לא שותקים&quot;"/>
    <meta property="og:description" content="צמיגיהם של כ-160 כלי רכב נוקבו בשכונת שועפאט בירושלים ובקרבת מקום רוססו כתובות גרפיטי. לאחרונה התרחשו אירועי תג מחיר רבים"/>
  </head>
  <body>
    <article>
      <h1>אירוע 'תג מחיר' בשועפאט: "כשיהודים נדקרים - לא שותקים"</h1>
      <h2>צמיגיהם של כ-160 כלי רכב נוקבו בשכונת שועפאט בירושלים ובקרבת מקום רוססו כתובות גרפיטי. לאחרונה התרחשו אירועי תג מחיר רבים</h2>
      <address><time datetime="2019-12-09T08:41:00+00:00">09 Dec 2019, 08:41</time> by <a rel="author">מערכת הקול-היהודי</a></address>
      <p>צמיגיהם של כ-160 כלי רכב נוקבו הלילה (שני) בשכונת <a href="https://www.hakolhayehudi.co.il/tags/%D7%A9%D7%95%D7%A2%D7%A4%D7%98">שועפאט</a> בירושלים.</p>
      <p>על קיר סמוך רוססו כתובות גרפיטי "כשיהודים נדקרים לא שותקים" ו"ערבים=אויבים".</p>
      <p>בתחילה דיווחה המשטרה על כ-40 כלי רכב שצמיגיהם נוקבו. אך בהמשך הקימה במקום חפ"ק שנועד לאפשר הנפקה מהירה של אישורי נזק, זאת לאור כלי רכב נוספים שנתגלו כי צמיגיהם נוקבו. סך הכל מדווחת המשטרה על כ-160 תלונות שהוגשו בנושא.</p>
      <p>בהודעת המשטרה נאמר כי חוקרים ואנשי מז"פ של משטרת ישראל פתחו בחקירה ואיסוף ראיות וממצאים. כמו כן, להודעה צורפה תמונה של כתובות הגרפיטי, כאשר הכתובות מטושטשות. את התמונות עם הכתובות ניתן לראות בכלי תקשורת ערביים.</p>
      <p>לפני כשבועיים הוצת רכב בכפר טייבה שבבנימין. על עחד המבנים רוססו כתובות גרפיטי "שטח צבאי סגור קומי אורי". גם בכפר דיר עמאר נוקבו צמיגים לשלושה כלי רכב ובמקום רוסס מגן דוד בגרפיטי. באותו השבוע נוקבו צמיגיהם של כ-40 כלי רכב בג'לג'וליה שבשרון.</p>
      <p>כשבוע קודם לכן התרחשו אירועים מקבילים במספר כפרים בשומרון. באותו הלילה רוססו כתובות גרפיטי ונוקבו צמיגים לכלי רכב בכפרים קבלאן, מג'דל בני פאדל, כפר אדיק ובית דג'ן. סך הכל נוקבו באותו הלילה צמיגיהם של כ-50 כלי רכב. כלי רכב אחדים הוצתו.</p>
    </article>
  </body>
</html>