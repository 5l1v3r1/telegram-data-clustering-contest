<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/sprakkronika-turismen-byter-namn-pa-platser/"/>
    <meta property="og:site_name" content="DN.SE"/>
    <meta property="article:published_time" content="2019-12-09T08:24:42+00:00"/>
    <meta property="og:title" content="Språkkrönika: Turismen byter namn på platser"/>
    <meta property="og:description" content="Det är inte bara i Sverige som engelska lånord breder ut sig. Samma sak gäller i de övriga nordiska länderna, konstaterar Anders Svensson i språkkrönikan."/>
  </head>
  <body>
    <article>
      <h1>Språkkrönika: Turismen byter namn på platser</h1>
      <address><time datetime="2019-12-09T08:24:42+00:00">09 Dec 2019, 08:24</time> by <a rel="author">Anders Svensson</a></address>
      <p>
        <b>Det är inte bara i Sverige som engelska lånord breder ut sig. Samma sak gäller i de övriga nordiska länderna, konstaterar Anders Svensson i språkkrönikan.</b>
      </p>
      <p>Ibland får jag brev där avsändarna hävdar att svenskar är alldeles särskilt förtjusta i engelska. Vurmen för världsspråket går enligt den här föreställningen ut på att vi gärna byter till engelska när vi får chansen – och att det i svenskan pumpas in en mängd mer eller mindre onödiga engelska lånord.</p>
      <p>Att engelska sedan årtionden är den främsta långivaren till svenska är obestridligt. Och att många svenskar vill stoltsera med sina kunskaper i engelska är ett faktum.</p>
      <p><b>Men att Sverige</b> skulle utgöra ett exceptionellt undantag i något slags självutplånande underdånighet gentemot engelskan stämmer inte. Samma trend och samma diskussion finns i våra grannländer.</p>
      <p><i>No-harm</i> <i>center</i> blev namnet på ett nytt centrum för patientsäkerhet på Vasa centralsjukhus i Finland. Namnet syftade på Hippokrates ed, den ed som läkare svär där de bland annat förbinder sig att inte skada patienter.</p>
      <blockquote>Att använda engelska är i Norden förknippat med strävan efter att uppfattas som världsvan och modern.</blockquote>
      <p>Kritiken var hård. Institutet för de inhemska språken ansåg att <i>No-harm center</i> stred mot den lag som säger att finländska myndigheter ska använda svenska och finska. Andra ifrågasatte den underliga placeringen av bindestrecket. Till sist backade sjukhuset.</p>
      <p><b>På Island har </b>turismen vuxit enormt de senaste åren. En konsekvens är att allt mer engelska letar sig in på kartor som används i besöksindustrin. Den svarta sandstranden vid glaciärlagunen Jökulsárlón heter <i>Breiðamerkursandur</i>. Men på Googles kartor finns bara turistanpassade <i>Diamond Beach</i>, som syftar på de isberg från glaciären Breiðamerkurjökull som spolas upp på stranden. Vid foten av berget Reynisfjall ligger <i>Reynisfjara</i>, en annan svart strand med spektakulära klippformationer, som allt oftare kallas <i>Black Sand Beach</i> på kartorna.</p>
      <p>Nyligen vände sig Örnefnanefnd, den isländska ortnamnsnämnden, till kommunerna och uppmanade dem att arbeta för att bevara de isländska namnen.</p>
      <p>I centrala Oslo fanns redan 2014 lika många engelska som norska butiksnamn. Och i Danmark föreslog Radikale venstre för några år sedan att engelska skulle bli officiellt språk. Allt från vägskyltar till lagar skulle finnas på både engelska och danska.</p>
      <p><b>Att använda engelska</b> är i Norden förknippat med strävan efter att uppfattas som världsvan och modern. Men det är alltså inte bara i Sverige som engelska har hög status. Våra närmaste grannar är minst lika betagna.</p>
      <p>
        <b>Anders Svensson är chefredaktör på Språktidningen.</b>
      </p>
      <p><a href="mailto:anders@spraktidningen.se">anders@spraktidningen.se</a>  </p>
      <p>
        <a href="https://www.dn.se/kultur-noje/fragesport/ackuschor-och-tjabbig-vad-betyder-orden/">Gör veckans språktest: Vad betyder orden?</a>
      </p>
      <details>
        <summary>2 frågor om språket</summary>
        <p>
          <b>Djur har hudar – människor har hud</b>
        </p>
        <p>Kan man verkligen säga: ”Olika hud behöver olika skydd”? Det känns som om det borde stå ”olika hudar …” men det låter ju nästan djurlikt.</p>
        <p>
          <b>Erika</b>
        </p>
        <p><b>Svar:</b> Du har nog besvarat din fråga själv. <i>Hudar</i> uppfattas sannolikt antingen som djurhudar eller som mycket medicinskt för <i>människohud</i>(<i>ar</i>). I tidnings- och tidskriftstext från de senaste åren används bara<i> hudar</i> (i plural) för djurhudar och trumskinn, med något speciellt undantag: ”Det primitiva slumrar under våra sommarfriska hudar”. Så vanligen betyder inte <i>hudar</i> människoskinn. Man skriver inte <i>mörka hudar</i>, <i>torra hudar</i> etcetera, utan <i>mörk hud</i>, <i>torr hud</i> …</p>
        <p>Ordet hud är ett oräknebart substantiv, ungefär som<i> mjölk</i>: ”olika mjölk (get-, ko-) kräver olika förvaring”. Där kan vi knappast heller tänka oss <i>mjölkar</i>.</p>
        <p>
          <b>Sofia Tingsell</b>
        </p>
        <p> </p>
        <p>
          <b>Säg helst nej till förkortningen JA</b>
        </p>
        <p>Skrivs namn på avtal, fördrag, överenskommelser, kontrakt, traktat, förordningar, konventioner och liknande med stor eller liten bokstav?</p>
        <p>
          <b>Arvid</b>
        </p>
        <p><b>Svar:</b> Benämningar för sådana överenskommelser har i regel en beskrivande karaktär och skrivs därför med liten begynnelsebokstav: <i>januariavtalet, decemberöverenskommelsen, barnkonventionen, återförsäkringstraktaten, fördraget om Europeiska unionens funktionssätt</i>. </p>
        <p>I undantagsfall kan de få namnkaraktär och skrivas med stor bokstav, till exempel om de fungerar som projektnamn eller inleder en dokumenttitel: ”Förhandla eller dö – Decemberöverenskommelsen och svensk demokrati i förändring”. Även benämningar som inleds med ett egennamn skrivs förstås med stor bokstav: <i>Genèvekonventionen, Spetsbergstraktaten, Lissabonfördraget, Münchenöverenskommelsen</i> etcetera.</p>
        <p>Undvik att använda förkortningar för sådana benämningar, även om det ibland förekommer i bruket. Använd alltså hellre <i>januariavtalet</i> och <i>decemberöverenskommelsen</i> än förkortningar som <i>JA</i> och <i>DÖ</i>. </p>
        <p>
          <b>Ola Karlsson</b>
        </p>
      </details>
      <p>Veckans språkfrågor publiceras i samarbete med Språktidningen och Språkrådet. Du kan få svar på många andra språkfrågor i <a href="http://www.sprakochfolkminnen.se/sprak/sprakradgivning/frageladan.html">Språkrådets Frågelådan</a>. Här finns även kontakt­information till Språkrådet.</p>
    </article>
  </body>
</html>