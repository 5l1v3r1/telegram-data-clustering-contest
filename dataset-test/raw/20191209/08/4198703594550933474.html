<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/hix-bizarre/watch-it/Article-da8deefcda9ee61027.htm"/>
    <meta property="og:site_name" content="mako"/>
    <meta property="article:published_time" content="2019-12-09T08:03:00+00:00"/>
    <meta property="og:title" content="כריש לבן פרץ לכלוב צוללנים במקסיקו"/>
    <meta property="og:description" content="תיעוד נורא: צוללנים שנכנסו לכלוב ימי באי גוואדלופ, נחרדו כאשר ראו עמלץ לבן מגיע במהירות לכיוונים ונוגח בחוזקה בכלוב במטרה להגיע אליהם. הכריש הצליח לחדור במעט - אך נפצע קשות"/>
  </head>
  <body>
    <article>
      <h1>כריש לבן פרץ לכלוב צוללנים במקסיקו</h1>
      <h2>תיעוד נורא: צוללנים שנכנסו לכלוב ימי באי גוואדלופ, נחרדו כאשר ראו עמלץ לבן מגיע במהירות לכיוונים ונוגח בחוזקה בכלוב במטרה להגיע אליהם. הכריש הצליח לחדור במעט - אך נפצע קשות</h2>
      <address><time datetime="2019-12-09T08:03:00+00:00">09 Dec 2019, 08:03</time> by <a rel="author">היקס</a></address>
      <p>זעם התפתח בקרב אקטיביסטים למען בעלי חיים, כאשר נחשף סרטון המתעד ככל הנראה את מותו הנוראי של כריש עמלץ לבן, במפגש עם צוללנים.</p>
      <p>ארטורו איסלס אלנדה, אקטיביסט ממקסיקו, פרסם את הסרטון בעמוד הפייסבוק האישי שלו וכתב ש"הזנחה הורגת כרישים". לדבריו, חברת אטרקציות ימיות בשם "Nautilus Explorer" היא האחראית לאסון. שני צוללנים פנו לחברה הזו עבור אחת האטרקציות הפופולאריות שלה: כניסה לכלוב בעומק הים באי גוואדלופ, אשר מאפשרת גישה שאמורה להיות הכי קרובה ובטוחה לכרישים המקומיים - רק שבסרטון התגלה אחרת.</p>
      <p>הצוללנים הוכנסו לכלוב ובשלב מסוים ראו שעמלץ לבן מתקרב אליהם במהירות. הוא תקף את הכלוב כאשר ניסה להגיע לצוללנים, ולמרות שהכלוב אמור למנוע מכרישים לחדור פנימה - העמלץ הצליח להיכנס מעט דרך המתכות. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Farturoislasallende%2Fvideos%2F972926469745170%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p>הצוללנים, אשר נראים מפוחדים בסרטון מהתקרית המלחיצה, יצאו ללא פגע. אולם הכריש נפצע קשה בעת שניסה לחדור לכלוב וככל הנראה דימם למוות אל מול עיני הצוללנים.</p>
      <p>"הייתה תקרית עם עמלץ לבן שתקף שוב ושוב את אחד הכלובים שלנו באי גוואדלופ באוקטובר, לקראת סוף עונת 2019 שלנו", נאמר בהצהרה רשמית מטעם החברה. "היינו מבועתים, עצובים מאוד, נסערים ומודאגים גם לכריש וגם לצוללנים".</p>
      <p>לדברי החברה, בכל שנה הם שולחים בכלובים כ-50,000 צוללנים שרוצים לפגוש עמלץ לבן פנים מול פנים והם עושים זאת בבטחה מאז 2003. "כאשר המקרה קרה, יידענו מיד את הרשויות, שלחנו להם סרטון של האירוע ופתחנו מיד בחקירה שנועדה לנתח את הנסיבות".</p>
      <p>הכרישים מוגנים על פי החוק, ולכן חברות האטרקציה הללו מחויבות להתאים תמיד את הכלובים על מנת לוודא שחיות הטרף הימיות לא ייפגעו במפגש עימם.</p>
      <p>הסרטון של ארטורו הועלה לרשת ביום חמישי האחרון, וכבר צבר מעל 28 מיליון צפיות ושותף על ידי קרוב לחצי מיליון גולשים זועמים.</p>
    </article>
  </body>
</html>