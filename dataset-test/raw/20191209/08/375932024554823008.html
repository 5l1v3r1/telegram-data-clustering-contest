<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/ketseges-a-legujabb-opec-egyezmeny-sikere-2-1919466/"/>
    <meta property="og:site_name" content="Világgazdaság"/>
    <meta property="article:published_time" content="2019-12-09T08:40:00+00:00"/>
    <meta property="og:title" content="Kétséges a legújabb OPEC-egyezmény sikere"/>
    <meta property="og:description" content="Az elemzők szerint a kartell megtette, amit tudott, de az árfolyam sorsára számos egyéb tényező is hatással van."/>
  </head>
  <body>
    <article>
      <h6 class="kicker">Az elemzők szerint a kartell megtette, amit tudott, de az árfolyam sorsára számos egyéb tényező is hatással van</h6>
      <h1>Kétséges a legújabb OPEC-egyezmény sikere</h1>
      <address><time datetime="2019-12-09T08:40:00+00:00">09 Dec 2019, 08:40</time> by <a rel="author">T. G.</a></address>
      <p>Érdemi, 1,5 százalékos emelkedéssel reagált az olaj világpiaci ára arra, hogy a Kőolaj-exportáló Országok Szervezete (OPEC) és társult államai napi 500 ezer hordóval emelték a piacról kiszorítandó olajmennyiséget. A január elejétől március végéig hatályos, összesen napi 1,7 millió hordós kitermeléscsökkentéstől a Brent és a WTI árfolyama is két és fél havi csúcsra ralizott. Ugyan az érintett olajhatalmak optimistán nyilatkoztak, az elemzők szerint számos kockázat veszélyezteti a megállapodás sikerét. A további félmillió hordós csökkentésnek papíron elégnek kell lennie, ám az egyik nagy kérdés, hogy mennyire fogják betartani az érintettek – közölte lapunk kérdésére Pletser Tamás, az Erste árupiaci szakértője. Az OPEC és a megállapodásban részes államok kitermelése csoportszinten megfelel az előírásoknak, de csak azért, mert több olajhatalom – például Szaúd-Arábia, Kuvait és Angola – messze túlteljesítik saját kvótájukat. Ezzel ellensúlyozzák, hogy számos állam – mint Oroszország, az Egyesült Arab Emírségek vagy Irak – nem tartja magát a saját vállalásához.</p>
      <figure>
        <img src="https://www.vg.hu/wp-content/uploads/2019/12/+otf/810w/alsoafp.jpg"/>
        <figcaption>Fotó: ADEK BERRY / AFP</figcaption>
      </figure>
      <p>Pletser arra is felhívta a figyelmet, hogy az előrejelzések szerint az összesen napi 1,7 millió hordós csökkentés miatt jövő év végére akár már hiány is lehet a piacon. A megállapodás akár a szaúdi költségvetésnek is kényelmes 80-85 dolláros szintre repítheti az árfolyamot, de csak akkor, ha a becsléseknek megfelelően nő a kereslet – hangsúlyozta. Kína a világ legnagyobb olajimportőre, az elmúlt egy évben a vártnál rosszabb kínai növekedési adatokra esett az olajár, mivel a befektetők arra spekuláltak, hogy a távol-keleti ország olajkereslete nem nő a várt mértékben.</p>
      <p>
        <i>A <a href="https://www.vg.hu/vilaggazdasag/vilaggazdasag-kulfoldi-gazdasag/ketseges-a-legujabb-opec-egyezmeny-sikere-1917246/">teljes cikket</a> a Világgazdaság hétfői számában olvashatja</i>
      </p>
    </article>
  </body>
</html>