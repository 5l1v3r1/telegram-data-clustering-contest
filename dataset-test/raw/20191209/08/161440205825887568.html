<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/provincia-cagliari/2019/12/09/bomba-ecologica-a-villa-san-pietro-sequestrata-una-discarica-abus-136-962621.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T08:48:55+00:00"/>
    <meta property="og:title" content="Bomba ecologica a Villa San Pietro, sequestrata una discarica abusiva"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">forestali</h6>
      <h1>Bomba ecologica a Villa San Pietro, sequestrata una discarica abusiva</h1>
      <h2>Trovati anche rifiuti pericolosi, denunciato un imprenditore del posto</h2>
      <address>
        <time datetime="2019-12-09T08:48:55+00:00">09 Dec 2019, 08:48</time>
      </address>
      <p>Il personale della Stazione Forestale di Pula, durante un sopralluogo nelle campagne di Villa San Pietro, ha scoperto una discarica abusiva di rifiuti, anche pericolosi, sparsi in cumuli su una superficie di circa un ettaro, in località Campu Braxiu.</p>
      <p>Fra i cumuli, anche 50 batterie per auto esauste, abbandonate a contatto diretto con il suolo.</p>
      <p>In alcune aree del terreno, i Forestali hanno trovato residui di combustione e tracce recenti di movimento-terra, grave indizio di un probabile intombamento dei rifiuti.</p>
      <p>La pattuglia forestale ha quindi sottoposto a sequestro preventivo l'intera zona.</p>
      <p>Su disposizione del sostituto Procuratore, Maria Virginia Boi che coordina le indagini, sul terreno sequestrato saranno eseguite delle operazioni di scavo per individuare rifiuti interrati e verificarne quantità e tipologia.</p>
      <p>Per tali fatti è stato denunciato all'autorità giudiziaria un imprenditore di Villa San Pietro, a cui sono stati contestati i reati di discarica abusiva e combustione illecita di rifiuti.</p>
      <p>(Unioneonline/F)</p>
    </article>
  </body>
</html>