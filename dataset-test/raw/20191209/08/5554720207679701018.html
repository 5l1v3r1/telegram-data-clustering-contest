<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/bihar-woman-burnt-after-failed-rape-bid-admitted-to-hospital/275160/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-12-09T08:21:52+00:00"/>
    <meta property="og:title" content="हैदराबाद, उन्नाव के बाद बिहार के मुजफ्फरपुर में दरिंदगी, बलात्कार में असफल रहने पर आरोपी ने युवती को जिंदा जलाया"/>
    <meta property="og:description" content="हैदाराबाद और उन्नाव के बाद अब बिहार के मुजफ्फरपुर में युवती को जिंदा जलाने का मामला सामने आया है। यहां बलात्कार में असफल रहने पर युवती को जिंदा जला दिया।"/>
  </head>
  <body>
    <article>
      <h1>हैदराबाद, उन्नाव के बाद बिहार के मुजफ्फरपुर में दरिंदगी, बलात्कार में असफल रहने पर आरोपी ने युवती को जिंदा जलाया</h1>
      <address><time datetime="2019-12-09T08:21:52+00:00">09 Dec 2019, 08:21</time> by <a rel="author">JKR Staff</a></address>
      <p>बिहार के मुजफ्फरपुर में युवती को जिंदा जलाने का मामला सामने आया है। मुजफ्फरपुर जिले के अहियापुर थाना अंतर्गत नजीरपुर गांव में एक व्यक्ति ने अपने पड़ोस में रहने वाली 23 वर्षीय युवती से बलात्कार की कोशिश की और युवती ने जब उसका विरोध किया तो उसने उसे आग लगाकर उसकी हत्या करने की कोशिश की।</p>
      <figure>
        <img src="http://www.jantakareporter.com/wp-content/uploads/2018/08/aa-Cover-bsnudco08r3igtj44duecnr7m4-20180803083634.Medi_.jpeg"/>
      </figure>
      <p>मीडिया रिपोर्ट के मुताबिक, इस घटना में युवती 80 फीसदी जल गई है और उसकी हालात गंभीर बनी हुई है। युवती अस्पताल में जिंदगी और मौत से जंग लड़ रही है। इस मामले में कार्रवाई करते हुए बिहार पुलिस ने आरोपी राजा कुमार को गिरफ्तार कर लिया है। बताया जा रहा है कि ये आरोपी युवती का पड़ोसी है, जो मौका पाकर युवती के घर में घुस गया था</p>
      <p>बता दें कि, उन्नाव में बलात्कार पीड़िता कें जिंदा जलाए जाने और हैदराबाद में बलात्कार पीड़िता का जला शव मिलने की घटनाओं के बीच यह घटना सामने आई है। पिछले सप्ताह बिहार के बक्सर और समस्तीपुर जिलों में संदिग्ध बलात्कार के बाद दो महिलाओं की हत्या कर शव को जला दिए जाने की वारदात के अलावा अहियापुर थाना क्षेत्र के एक अन्य गांव से गत शुक्रवार को एक आठ वर्षीय लड़की का शव पुलिस ने एक बोरे से बरामद किया था जिसके नाना ने बलात्कार के बाद बच्ची की हत्या कर दिए जाने का आरोप लगाया है।</p>
      <p>अहियापुर थाना प्रभारी विकास राय ने सोमवार को बताया कि शनिवार देर रात नजीरपुर गाँव में हुई इस घटना में गंभीर रूप झुलस गयी पीड़िता का इलाज मुज़फ़्फ़रपुर शहर के एक अस्पताल में जारी है। उन्होंने बताया कि 50 प्रतिशत जल चुकी पीड़िता वारदात के समय अपने घर में अकेली थी और एक स्थानीय प्राथमिक स्वास्थ्य केंद्र में काम करने वाली उसकी मां ड्यूटी पर थी।</p>
      <p>पीडिता की मां को इस घटना के बारे में तब पता चला जब उक्त गांव के एक निवासी ने उन्हें फोन करके इसकी जानकारी दी। थाना प्रभारी ने बताया कि आरोपी राजा राय को गिरफ्तार कर लिया गया है। पुलिस का कहना है कि “अभी तक महिला का बयान नहीं लिया जा सका है, जांच जारी है।”</p>
      <figure>
        <iframe data-src="https://twitter.com/ANI/status/1203772636456574976?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि, इससे पहले यूपी के उन्नाव में एक युवती को जला कर मार दिया गया था। इस युवती के साथ पहले गैंगरेप हुआ था और वो पिछले एक साल से आरोपियों को सजा दिलाने की कोशिश कर रही थी।</p>
    </article>
  </body>
</html>