<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/pyrkagia_sto_neo_delxi_synelifthisan_o_idioktitis_kai_o_dieuthyntis_tou_ergostasiou_opou_exasan_ti_zoi_tous_43_ergates-592953/"/>
    <meta property="og:site_name" content="Real.gr"/>
    <meta property="article:published_time" content="2019-12-09T08:28:00+00:00"/>
    <meta property="og:title" content="Ιράκ: Τέσσερις ρουκέτες έπεσαν σε στρατιωτική βάση δίπλα στο αεροδρόμιο της Βαγδάτης"/>
    <meta property="og:description" content="Ο ιδιοκτήτης και ο διευθυντής του εργοστασίου στο Νέο Δελχί όπου χθες Κυριακή ξέσπασε πυρκαγιά με αποτέλεσμα να χάσουν τη ζωή τους τουλάχιστον 43 εργάτες συνελήφθησαν σήμερα, ανακοίνωσε εκπρόσωπος της αστυνομίας."/>
  </head>
  <body>
    <article>
      <h1>
        <a href="https://www.real.gr/kosmos/arthro/irak_tesseris_rouketes_epesan_se_stratiotiki_basi_dipla_sto_aerodromio_tis_bagdatis-592944/">Ιράκ: Τέσσερις ρουκέτες έπεσαν σε στρατιωτική βάση δίπλα στο αεροδρόμιο της Βαγδάτης</a>
      </h1>
      <address><time datetime="2019-12-09T08:28:00+00:00">09 Dec 2019, 08:28</time> by <a rel="author">ΑΠΕ-ΜΠΕ</a></address>
      <p>
        <b>Ο ιδιοκτήτης και ο διευθυντής του εργοστασίου στο Νέο Δελχί όπου χθες Κυριακή ξέσπασε πυρκαγιά με αποτέλεσμα να χάσουν τη ζωή τους τουλάχιστον 43 εργάτες συνελήφθησαν σήμερα, ανακοίνωσε εκπρόσωπος της αστυνομίας.</b>
      </p>
      <p>Η πυρκαγιά, η πιο φονική που έχει ξεσπάσει στην πρωτεύουσα της Ινδίας εδώ και περισσότερα από 20 χρόνια, σημειώθηκε χθες Κυριακή το πρωί την ώρα που περισσότεροι από 100 εργάτες κοιμόντουσαν στο τετραώροφο κτίριο το οποίο βρίσκεται σε ένα παλιό, πολυπληθές προάστιο του Νέου Δελχί.</p>
      <p>Το εργοστάσιο, το οποίο κατασκευάζει σχολικές τσάντες και παιχνίδια σύμφωνα με τα ινδικά μέσα ενημέρωσης, ήταν γεμάτο εύφλεκτα υλικά όπως χαρτί, πλαστικό και χαρτόνια τα οποία τροφοδοτούσαν επί ώρες την πυρκαγιά, η οποία άργησε να τεθεί υπό έλεγχο.</p>
      <p>«Έχουμε συλλάβει τον ιδιοκτήτη και τον διευθυντή του εργοστασίου όπου ξέσπασε η πυρκαγιά και έχουμε ξεκινήσει έρευνα η οποία θα ολοκληρωθεί σύντομα», επεσήμανε ο Μαντίπ Σίνγκ Ραντχάβα εκπρόσωπος της αστυνομίας του Νέου Δελχί.</p>
      <p>Οι περισσότεροι εργάτες διέμεναν στο εργοστάσιο και μαγείρευαν εκεί. Η εφημερίδα The Indian Express ανέφερε ότι ένα από τα θύματα τηλεφώνησε σε γείτονά του στην γενέτειρά του στην κεντρική Ινδία για να του πει ότι είναι παγιδευμένος και θα πεθάνει σύντομα, ενώ του ζήτησε να προσέχει την οικογένειά του.</p>
      <p>Οικογένειες των θυμάτων διηγήθηκαν ότι έλαβαν τηλεφωνήματα στις πέντε το πρωί από τους απελπισμένους συγγενείς τους οι οποίοι καλούσαν σε βοήθεια.</p>
      <p>Τα πυροσβεστικά οχήματα δυσκολεύθηκαν πάρα πολύ να φτάσουν στο φλεγόμενο κτίριο λόγω των μικρών και στενών δρόμων της συνοικίας.</p>
      <p>Ένας επιζών, ο Σάμπι Αμπάς, μόλις είχε τελειώσει τη βάρδιά του όταν ξέσπασε η πυρκαγιά και ετοιμαζόταν να κοιμηθεί όταν άκουσε ουρλιαχτά από τον τρίτο όροφο: «Έτρεξα στο ισόγειο και είδα καλώδια του ηλεκτρικού ρεύματος να κρέμονται καιόμενα και μαύρο καπνό να απλώνεται στον διάδρομο».</p>
      <p>Ο άνδρας αυτός κατάφερε να γλιτώσει μαζί με τη γυναίκα και τις κόρες του.</p>
      <p>
        <b>Ασφυξία</b>
      </p>
      <p>Τα θύματα είναι «εργάτες που κοιμόντουσαν μέσα σε αυτό το κτίριο των τεσσάρων ή πέντε ορόφων», επεσήμανε ο Σούνιλ Τσουντάρι αναπληρωτής επικεφαλής της πυροσβεστικής του Νέου Δελχί.</p>
      <p>Περισσότεροι από 150 πυροσβέστες μάχονταν με τις φλόγες επί σχεδόν πέντε ώρες προκειμένου να θέσουν την πυρκαγιά υπό έλεγχο, σύμφωνα με το πρακτορείο Press Trust of India (PTI).</p>
      <p>Σε πολλές ινδικές πόλεις εργοστάσια και μικρές μονάδες παραγωγής βρίσκονται σε παλιές συνοικίες όπου οι τιμές των ακινήτων είναι χαμηλές.</p>
      <p>Τη νύκτα τα κτίρια αυτά χρησιμοποιούνται ως κοιτώνες για τους φτωχούς εργάτες, στην πλειονότητά τους μετανάστες, οι οποίοι με αυτό τον τρόπο καταφέρνουν να εξοικονομήσουν χρήματα. Στην περίπτωση του εργοστασίου στο Νέο Δελχί οι περισσότεροι εργάτες κατάγονταν από το κρατίδιο Μπιχάρ, ένα από τα πιο φτωχά της Ινδίας, και κέρδιζαν μόλις 1.000 ρουπίες τον μήνα, δηλαδή 14 δολάρια.</p>
      <p>Οι τοπικές αρχές έχουν ανακοινώσει επισήμως ότι 43 άνθρωποι έχουν σκοτωθεί. Η αστυνομία και οι πυροσβέστες αναφέρουν ότι τουλάχιστον 58 άλλοι διασώθηκαν.</p>
      <p>«Όταν ξέσπασε η πυρκαγιά οι άνθρωποι δεν γνώριζαν πώς να βγουν» από το κτίριο, διηγήθηκε ο Μοχάμεντ Χαλίλ, ένας από τους αυτόπτες μάρτυρες της τραγωδίας.</p>
      <p>Σύμφωνα με γείτονες, το κτίριο είχε μόνο μία κεντρική είσοδο και σε κάθε όροφο υπήρχαν είκοσι δωμάτια. Κάθε όροφος συνδεόταν με τον άλλο με εσωτερική σκάλα, κάτι που καθιστούσε την εκκένωση του κτιρίου δύσκολη.</p>
      <p>«Τα περισσότερα θύματα πέθαναν από ασφυξία», εξήγησε η Μόνικα Μπαρντουάζ αναπληρώτρια επικεφαλής της αστυνομίας που είναι αρμόδια για τον βόρειο τομέα του Νέου Δελχί.</p>
      <p>Ο μεγάλος απολογισμός των νεκρών εξηγείται και από το γεγονός ότι οι πυροσβέστες δυσκολεύθηκαν να φτάσουν στους εγκλωβισμένους εξαιτίας των στενών δρόμων γύρω από το κτίριο.</p>
      <p>Κάποιοι αυτόπτες μάρτυρες έκαναν λόγο για την παρουσία στον πρώτο όροφο του κτιρίου μη προστατευμένων καλωδίων του ηλεκτρικού. Ορισμένοι εκτιμούν ότι αυτή ενδέχεται να είναι η αιτία της πυρκαγιάς, η οποία στη συνέχεια επεκτάθηκε σε όλο το δαιδαλώδες κτίριο.</p>
      <p>Ωστόσο τα αίτια της πυρκαγιάς, που είναι η χειρότερη που έχει καταγραφεί στο Νέο Δελχί από το 1997 όταν 59 άνθρωποι έχασαν τη ζωή τους σε φωτιά που ξέσπασε σε κινηματογράφο, παραμένουν άγνωστα.</p>
      <p>Πάντως το κτίριο δεν φαίνεται να συμμορφωνόταν με τους κανόνες ασφαλείας, σύμφωνα με τις αρχές του Νέου Δελχί.</p>
      <p>Ο επικεφαλής του Νέου Δελχί Αρβίντ Κεζριουάλ ανακοίνωσε ότι οι οικογένειες των θυμάτων θα λάβουν αποζημίωση 1 εκ. ρουπίες (13.933 δολάρια).</p>
    </article>
  </body>
</html>