<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.banglatribune.com/politics/news/598280/%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%A6%E0%A7%81%E0%A6%B0%E0%A7%8D%E0%A6%A8%E0%A7%80%E0%A6%A4%E0%A6%BF%E0%A6%B0-%E0%A6%AE%E0%A6%BE%E0%A6%A7%E0%A7%8D%E0%A6%AF%E0%A6%AE%E0%A7%87-%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%85%E0%A6%B0%E0%A7%8D%E0%A6%A5%E0%A6%A8%E0%A7%80%E0%A6%A4%E0%A6%BF%E0%A6%95%E0%A7%87-%E0%A6%A7%E0%A7%8D%E0%A6%AC%E0%A6%82%E0%A6%B8-%E0%A6%95%E0%A6%B0%E0%A7%87"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-12-09T08:18:00+00:00"/>
    <meta property="og:title" content="সরকার দুর্নীতির মাধ্যমে দেশের অর্থনীতিকে ধ্বংস করে ফেলেছে: মির্জা ফখরুল"/>
    <meta property="og:description" content="দুর্নীতির বিরুদ্ধে দেশের জনগণকে রুখে দাঁড়ানোর আহ্বান জানিয়েছেন বিএনপি মহাসচিব মির্জা ফখরুল ইসলাম আলমগীর। তিনি বলেন, বর্তমান সরকার দুর্নীতির মাধ্যমে দেশের অর্থনীতিকে ধ্বংস করে ফেলেছে। শুধু আর্থিক খাতে নয়, সামাজিক ও রাজনৈতিক দুর্নীতি সবচেয়ে বড় দুর্নীতিগুলোর অন্যতম। আমাদের দেশে এখন সব..."/>
  </head>
  <body>
    <article>
      <h1>সরকার দুর্নীতির মাধ্যমে দেশের অর্থনীতিকে ধ্বংস করে ফেলেছে: মির্জা ফখরুল</h1>
      <address><time datetime="2019-12-09T08:18:00+00:00">09 Dec 2019, 08:18</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="https://cdn.banglatribune.com/contents/cache/images/800x0x1/uploads/media/2019/12/09/be4eed4834a355e2992fc0432fd7a450-5dee03b2667bf.jpg"/>
        <figcaption>মির্জা ফখরুল ইসলাম আলমগীর</figcaption>
      </figure>
      <p>দুর্নীতির বিরুদ্ধে দেশের জনগণকে রুখে দাঁড়ানোর আহ্বান জানিয়েছেন বিএনপি মহাসচিব মির্জা ফখরুল ইসলাম আলমগীর। তিনি বলেন, বর্তমান সরকার দুর্নীতির মাধ্যমে দেশের অর্থনীতিকে ধ্বংস করে ফেলেছে। শুধু আর্থিক খাতে নয়, সামাজিক ও রাজনৈতিক দুর্নীতি সবচেয়ে বড় দুর্নীতিগুলোর অন্যতম। আমাদের দেশে এখন সব ধরনের দুর্নীতি শুরু হয়েছে।</p>
      <p>সোমবার (৯ ডিসেম্বর) রাজধানীর চন্দ্রিমা উদ্যানে বিএনপির প্রতিষ্ঠাতা জিয়াউর রহমানের সমাধিতে শ্রদ্ধাঞ্জলি নিবেদনের পর সাংবাদিকদের সঙ্গে আলাপকালে তিনি এসব কথা বলেন। জাসাসের পূর্ণাঙ্গ কমিটি গঠন উপলক্ষে নেতাকর্মীদের নিয়ে তিনি শ্রদ্ধা জানাতে যান।</p>
      <p>শুদ্ধি অভিযানের নামে শুধু ছোটখাটো দুর্নীতিবাজদের গ্রেফতার করা হচ্ছে দাবি করে বিএনপির মহাসচিব বলেন, যারা বড় বড় রুই-কাতলা, যারা সমাজকে গ্রাস করছে, তাদের বিরুদ্ধে কোনও ব্যবস্থা নেওয়া হচ্ছে না।</p>
      <p>আন্তর্জাতিক দুর্নীতি দমন তারিখ ঘোষণা করা হচ্ছে উল্লেখ করে মির্জা ফখরুল বলেন, আমি এই কথাটা বলতে চাই, সারা বিশ্বে দুর্নীতি দমনের সঙ্গে বাংলাদেশে যে দুর্নীতি সর্বগ্রাসী হয়ে উঠেছে, তার বিরুদ্ধেও জনগণের প্রতিরোধ দরকার, জনগণকে দুর্নীতির বিরুদ্ধে রুখে দাঁড়ানো দরকার।</p>
      <p>১২ ডিসেম্বর বিএনপি চেয়ারপারসন খালেদা জিয়ার জামিন আদেশের শুনানির প্রসঙ্গে এক প্রশ্নের জবাবে মির্জা ফখরুল বলেন, ‘আমরা আগে দেখি কী হয়। তারপর এ বিষয়ে সিদ্ধান্ত।</p>
      <p>বিএনপি আন্দোলন-সংগ্রামে ব্যর্থ হয়ে বিদেশিদের কাছে নালিশ করছে- আওয়ামী লীগ সাধারণ সম্পাদক ওবায়দুল কাদেরের এমন বক্তব্যের জবাবে বিএনপি মহাসচিব বলেন, ‘তাদের এই কথাগুলো বলা ছাড়া কোনও উপায় নেই। কারণ জনগণের কাছে তাদের কোনও জায়গা নেই। বাংলাদেশের রাজনীতিতে তাদের কোনও ভিত্তি নেই। তারা জোর করে রাষ্ট্রক্ষমতা দখল করে আছেন। তাই এসব কথা না বললে মিডিয়াতেও টিকে থাকতে পারবেন না।</p>
      <p>এসময় উপস্থিত ছিলেন জাতীয়তাবাদী সামাজিক সাংস্কৃতিক দলের সভাপতি মামুন আহমেদ, সাধারণ সম্পাদক হেলাল খান, সহ-সভাপতি জাহেদুল আলম প্রমুখ।</p>
      <footer>/এএইচআর/টিটি/</footer>
    </article>
  </body>
</html>