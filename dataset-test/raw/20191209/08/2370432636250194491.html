<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-12-09T08:00:34+00:00"/>
    <meta property="og:title" content="Vietnam grand prix 2020: Ξεκίνησε η κατασκευή της πίστας!"/>
    <meta property="og:description" content="Σύμφωνα με τον Tilke, στο Ανόι πρέπει να κατασκευαστεί από το μηδέν περίπου το 1/3 της πίστας."/>
  </head>
  <body>
    <article>
      <h1>Vietnam grand prix 2020: Ξεκίνησε η κατασκευή της πίστας!</h1>
      <h2>Σύμφωνα με τον Tilke, στο Ανόι πρέπει να κατασκευαστεί από το μηδέν περίπου το 1/3 της πίστας.</h2>
      <address><time datetime="2019-12-09T08:00:34+00:00">09 Dec 2019, 08:00</time> by <a rel="author">ΣΩΤΗΡΗΣ ΠΑΠΑΔΗΜΑΣ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">Facebook 0</a>
        </li>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">Twitter</a>
        </li>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">LinkedIn</a>
        </li>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">Περισσότερα</a>
        </li>
      </ul>
      <p>Τα μονοθέσια της Formula 1 θα κάνουν τα πρώτα χιλιόμετρά τους τον Απρίλιο του 2020 επί βιετναμέζικου εδάφους στην πρωτεύουσα Ανόι. Η κατασκευή της πίστας βρίσκεται ήδη σε εξέλιξη.</p>
      <p>Από το ξεκίνημα της το 1950 στο Silverstone της Μεγάλης Βρετανίας η Formula 1 πέρασε από 32 χώρες. Την επόμενη σαιζόν θα προστεθεί η 33η! Το Βιετνάμ κατάφερε να εξασφαλίσει μία περίοπτη θέση στον παγκόσμιο χάρτη του μηχανοκίνητου αθλητισμού, έπειτα από τη συμφωνία, διάρκειας πολλών ετών, με τους κατόχους των δικαιωμάτων στο Ανόι. Έτσι, θα είναι ο πρώτος αγώνας, που θα συμπεριληφθεί στο καλεντάρι της Formula 1 υπό την ηγεσία της Liberty Media και με τον αγώνα του Zandvoort της Ολλανδίας να είναι ο δεύτερος.</p>
      <p>Οι υπεύθυνοι στη πρωτεύουσα του Βιετνάμ βλέπουν τον αγώνα ως μία αξιόλογη επένδυση για το τουριστικό marketing: «Μπορούμε με τον αγώνα να δείξουμε τους ιδιαίτερους συνδυασμούς του Ανόι, που αποτελούνται από την παλιά και τη μοντέρνα ομορφιά, και να αποδείξουμε ότι είμαστε ικανοί να διοργανώσουμε αγώνες παγκόσμιας σημασίας», δήλωσε ο δημοτικός σύμβουλος Nguyen Duc Chung.</p>
      <p>
        <b>Ο </b>
        <b>Tilke υπόσχεται θέαμα </b>
        <b>a la Formula 1</b>
      </p>
      <p>Ο λόγος δε γίνεται, βέβαια, αποκλειστικά για όλο το σκηνικό, αλλά ειδικότερα για την πίστα, η οποία θα συμβάλλει στην επιτυχημένη διεξαγωγή του αγώνα. Οι ειδικοί της Liberty, σε συνεργασία με τον τοπικό υποστηρικτή και το γραφείο σχεδίασης του Hermann Tilke σχεδίασαν μία πίστα πόλης, μήκους 5.607 μέτρων με 23 στροφές. Η διαδρομή θα είναι μία πρόκληση για τους οδηγούς και, τελικά, θα προσφέρει θέαμα. Κατά τη γνώμη μας, ξεχωρίζει από την πίστα η ευθεία του 1,5 χλμ., η οποία, έπειτα από αυτές στο Spa (Βέλγιο) και στο Baku (Αζερμπαϊτζάν), είναι το τρίτο μακρύτερο πέρασμα, που μπορεί να γίνει με το δεξί πεντάλ… βιδωμένο στο πάτωμα σε ολόκληρο το καλεντάρι. «Στο τέλος αυτής της ευθείας υπάρχουν κερκίδες, που μπορούν να φιλοξενήσουν ως και 35.000 θεατές», είχε δηλώσει προ ημερών ο Tilke, που συμπλήρωσε πως: «η ατμόσφαιρα θα θυμίζει εκεί περισσότερο ένα ποδοσφαιρικό γήπεδο…»</p>
      <figure>
        <img src="https://www.eleftherostypos.gr/wp-content/uploads/2019/12/Vietnam_2-750x375.png"/>
      </figure>
      <ul>
        <li/>
        <li/>
        <li/>
      </ul>
      <p>Οι εργασίες ξεκίνησαν στις αρχές του 2019. Το κτήριο των pit είναι ήδη σχεδόν έτοιμο, έχει μήκος 300 μ. και θα ολοκληρωθεί μέσα στην τρέχουσα χρονιά, με τελική ημερομηνία την 31η Δεκεμβρίου. Στη συνέχεια, οι υπεύθυνοι θα έχουν χρονικό περιθώριο τριών μηνών μέχρι να ξεκινήσουν οι ενέργειες για τη διεξαγωγή του grand prix. Ο αγώνας του Βιετνάμ θα είναι κατά σειρά το τρίτο αγωνιστικό σαββατοκύριακο της σαιζόν του 2020 για τη Formula 1. Πρόκειται για το τριήμερο («Π-Σ-Κ») από τις 3 έως και τις 5 Απριλίου. Επομένως, πρόκειται για ένα αρκετά αισιόδοξο πλάνο. «Δεν είναι η πρώτη φορά, που κάνουμε κάτι τέτοιο. Στο Bahrain είχαμε τότε μόνο 14 μήνες περιθώριο για να φτιάξουμε εκ του μηδενός μία ολόκληρη πίστα», είπε ο Tilke.</p>
      <p>Σύμφωνα με το Γερμανό μηχανικό, η άποψη πως η διαμόρφωση ενός σιρκουί πόλης είναι κάτι πολύ πιο εύκολο από τη δημιουργία μίας νέας πίστας στην ύπαιθρο δεν είναι σωστή. «Όλοι σκέφτονται πως είναι πιο εύκολη η διαμόρφωση ενός σιρκουί μέσα στην πόλη, επειδή οι δρόμοι υφίστανται ήδη. Ωστόσο, αυτό δεν ισχύει, καθώς πρέπει να ληφθούν υπόψη πολλές περισσότερες λεπτομέρειες σε σχέση με μία τελείως νέα πίστα. Μόνο στο τέλος οι εργασίες παραπέμπουν η μία στην άλλη», λέει ο Tilke.</p>
      <figure>
        <img src="https://www.eleftherostypos.gr/wp-content/uploads/2019/12/F1-Vietnam_3-750x375.jpg"/>
      </figure>
      <ul>
        <li/>
        <li/>
        <li/>
      </ul>
      <p>Κατά τη γνώμη του Tilke, στο Ανόι πρέπει να κατασκευαστεί από το μηδέν περίπου το 1/3 της πίστας. «Στο υπόλοιπο τμήμα της πίστας θα χρησιμοποιηθούν δημόσιοι δρόμοι, που υφίστανται ήδη. Ωστόσο, πρέπει όλοι τους να ασφαλτοστρωθούν πάλι εξ ολοκλήρου, με δεδομένο ότι δεν είχαν σχεδιαστεί για να φιλοξενήσουν αγώνες Formula 1», μας εξήγησε ο πολιτικός μηχανικός.</p>
      <p>
        <b>Λίγο από </b>
        <b>Nürburgring στο Βιετνάμ</b>
      </p>
      <p>Η πίστα θα ετοιμαστεί στη δυτική πλευρά της πόλης, κοντά στο εθνικό στάδιο My-Dinh. Σε ό,τι αφορά τη σχεδίαση της διαδρομής, οι υπεύθυνοι προσπάθησαν να αποφύγουν τη συνηθισμένη καμπή των 90 μοιρών, που γνωρίζουμε και από άλλα σιρκουί πόλης. Θα υπάρχουν, όμως, σημεία, που θα θυμίζουν σημεία από άλλες πίστες. Για παράδειγμα, οι στροφές 16 έως 19 μας παραπέμπουν στα γρήγορα “S” της Suzuka. Εκτός, δε, από τα κομμάτια υψηλής ταχύτητας θα υπάρχουν μερικές πολύ αργές στροφές και φουρκέτες. Στο στενό πέρασμα, με την έντονη αλλαγή κατεύθυνσης, στις στροφές 1 και 2, ελήφθησαν υπόψη τα πρώτα τμήματα της πίστας του Nürburgring.</p>
      <p>Ο Tilke υπόσχεται πως «δε θα είναι καθόλου εύκολη για τους οδηγούς». Επίσης, δε θα υπάρχουν μεγάλες υψομετρικές διαφορές. Εκτός, όμως, από την προαναφερθείσα ευθεία, προβλέπονται άλλα δύο μεγάλα τμήματα για full γκάζι. «Όπως στο Baku, έτσι και στο Ανόι θα πρέπει να γίνουν συμβιβασμοί στις πτέρυγες. Εξαιτίας των τριών ευθειών δεν είναι δυνατόν οι πτέρυγες να έχουν πολύ απότομη κλίση. Από την άλλη, βέβαια, μπορεί να δούμε και τα μονοθέσια να γλιστρούν περισσότερο. Νομίζω ότι θα δούμε στο Βιετνάμ συναρπαστικούς αγώνες», συμπλήρωσε ο Tilke.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">Facebook 0</a>
        </li>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">Twitter</a>
        </li>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">LinkedIn</a>
        </li>
        <li>
          <a href="https://www.eleftherostypos.gr/auto-moto/vietnam-grand-prix-2020-ksekinise-i-kataskeyi-tis-pistas/#">Περισσότερα</a>
        </li>
      </ul>
    </article>
  </body>
</html>