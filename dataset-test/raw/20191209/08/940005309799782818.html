<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/show-buzz/entertainment/unul-dintre-cei-mai-indragiti-actori-din-star-trek-a-murit-la-79-de-ani.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-12-09T08:13:00+00:00"/>
    <meta property="og:title" content="Unul dintre cei mai îndrăgiţi actori din Star Trek a murit la 79 de ani"/>
    <meta property="og:description" content="Actorul Rene Auberjonois a murit de cancer pulmonar duminică"/>
  </head>
  <body>
    <article>
      <h1>Unul dintre cei mai îndrăgiţi actori din Star Trek a murit la 79 de ani</h1>
      <h2>Actorul Rene Auberjonois a murit de cancer pulmonar duminică</h2>
      <address>
        <time datetime="2019-12-09T08:13:00+00:00">09 Dec 2019, 08:13</time>
      </address>
      <p> </p>
      <p>Actorul american de origine franco-elveţiană Rene Auberjonois, cunoscut pentru rolul său din "Star Trek: Deep Space Nine" din anii '90, a murit duminică la Los Angeles la vârsta de 79 de ani, în urma unui cancer pulmonar, relatează luni AFP şi dpa.</p>
      <p>"Cu inima îndurerată confirmăm că René a murit astăzi (duminică)", se arată pe site-ul actorului.</p>
      <p>Moartea sa a fost confirmată de fiul actorului care a declarat pentru revista Entertainment Weekly că tatăl său suferea de cancer pulmonar.</p>
      <p>Auberjonois este poate cel mai bine cunoscut pentru rolul Odo, şeful securităţii staţiei spaţiale DS9, care poate lua multiple identităţi, în legendara serie science-fiction.</p>
      <p>Foşti colegi ai actorului din Star Trek au transmis condoleanţe pe social media.</p>
      <p>"Este o pierdere groaznică...A fost un om minunat, grijuliu şi inteligent. Când mă uit la stele, mă voi gândi la tine, prietene", a scris pe Twitter actorul George Takei.</p>
      <p>"Te voi păstra în gândurile mele şi îmi voi aminti o prietenie minunată cu Rene", a scris la rândul său actorul William Shatner.</p>
      <p>Cariera lui Auberjonois se întinde pe câteva decenii şi a inclus roluri pe Broadway, la Hollywood şi pe micul ecran.</p>
      <p>El a jucat în serialul "Boston Legal" din anii 2000 şi în câteva filme, între care "M*A*S*H" din 1970 şi "McCabe and Mrs Miller".</p>
      <p>René Auberjonois a avut împreună cu soţia sa Judith doi copii, Tessa şi Remy, care au devenit şi ei actori.</p>
      <p>Sursa: Agerpres</p>
    </article>
  </body>
</html>