<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.knack.be/nieuws/belgie/zuhal-demir-naar-madrid-met-vlaams-klimaatplan/article-news-1541341.html"/>
    <meta property="og:site_name" content="Site-Knack-NL"/>
    <meta property="article:published_time" content="2019-12-09T08:48:00+00:00"/>
    <meta property="og:title" content="Zuhal Demir naar Madrid met Vlaams klimaatplan"/>
    <meta property="og:description" content="De Vlaamse regering is overeengekomen om te gaan voor een CO2-reductie van 32,6 procent tegen 2030. Zo gaat de maximumsnelheid op de Brusselse ring naar 100 kilometer per uur."/>
  </head>
  <body>
    <article>
      <h1>Zuhal Demir naar Madrid met Vlaams klimaatplan</h1>
      <h2>De Vlaamse regering is overeengekomen om te gaan voor een CO2-reductie van 32,6 procent tegen 2030. Zo gaat de maximumsnelheid op de Brusselse ring naar 100 kilometer per uur.</h2>
      <address>
        <time datetime="2019-12-09T08:48:00+00:00">09 Dec 2019, 08:48</time>
      </address>
      <h3>Zuhal Demir naar Madrid met Vlaams klimaatplan</h3>
      <ul>
        <li>09/12/19 om 09:48</li>
        <li>Bijgewerkt om 14:54</li>
        <li>Bron : Belga</li>
      </ul>
      <ul>
        <li>23Keer gedeeld</li>
        <li/>
        <li/>
        <li/>
        <li/>
        <li/>
        <li/>
        <li/>
      </ul>
      <p>De Vlaamse regering heeft een akkoord over het Vlaams Energie- en Klimaatplan voor de periode 2021-2030. De doelstelling om 35 procent minder CO2 uit te stoten tegen 2030 wordt tijdelijk iets naar beneden bijgesteld, maar de regering rekent erop dat technologische innovaties de kloof de komende tien jaar zullen dichtrijden.</p>
      <p>De Vlaamse regering had het klimaatplan eigenlijk vorige vrijdag willen afkloppen, maar de geplande persconferentie werd toen op het laatste moment afgeblazen. Een en ander moest afgelopen weekend nog worden doorgerekend. De ministers geraakten er vanmorgen/maandagochtend dan vlot uit.</p>
      <p>In de huidige plannen is sprake van een uitstootvermindering van 32,6 procent. Het initiële doel van 35 procent broeikasgasreductie tegen 2030 blijft, verzekerde minister-president Jan Jambon, maar de regering rekent de komende tien jaar op allerlei innovaties als zelfrijdende elektrische auto's of geothermische vernieuwingen om het gat dicht te fietsen. Ook federale en Europese maatregelen en bijkomende winsten uit de circulaire economie moeten de kloof helpen dichten.</p>
      <h4>350 maatregelen</h4>
      <p>Op het uitgewerkte plan van 350 maatregelen is het nog heel even wachten, maar verschillende vakministers lichtten maandagochtend wel al enkele concrete initiatieven toe:</p>
      <ul>
        <li>De maximumsnelheid op de Brusselse ring gaat naar 100 kilometer per uur</li>
      </ul>
      <ul>
        <li>De landbouw moet tegen 2030 een kwart minder CO2 uitstoten.</li>
      </ul>
      <ul>
        <li>Wie vijf jaar na aankoop van een woning energetisch renoveert, zal tot 30.000 euro kunnen lenen aan 0 procent-tarief. Verplichte energierenovaties voor residentiële woningen komen er niet.</li>
      </ul>
      <p>'Ambitieus, haalbaar en betaalbaar', noemt Vlaams minister van Omgeving en Energie Zuhal Demir (N-VA) de klimaatplannen. 'De doelstelling blijft 35 procent tegen 2030, maar we doen dat zonder te raken aan de welvaart en de portemonnee van de Vlamingen. Met de 350 huidige maatregelen kunnen we morgen al aan het werk, de komende tien jaar rekenen we op technologische evoluties en innovaties om de kloof dicht te rijden.'</p>
      <p>Demir vertrekt vandaag/maandag nog naar de VN-klimaatconferentie in Madrid. Tegen 31 december moet ons land bij de Europese Commissie een aangepast Energie- en Klimaatplan indienen. Ook het federale niveau moet de uitstoot van broeikasgassen tegen 2030 met 35 procent verminderen.</p>
      <h4>SP.A :'Schrijnend dat men daar een heel weekend over moest nadenken'</h4>
      <p>SP.A -parlementslid Bruno Tobback is niet onder de indruk van de plannen. 'Een tijdelijke verlaging van een doelstelling, dat bestaat niet. De kosten worden gewoon doorgeschoven', zegt hij in een reactie aan Belga. 'Dat ze hier een heel weekend over moesten nadenken, is vrij schrijnend.'</p>
      <blockquote>De maximumsnelheid op de Brusselse ring verlagen naar 100 kilometer per uur is een onzinnige maatregel. Ik denk dat je er nu nog 2 uur per dag effectief 120 per uur kunt rijden, voor de rest sta je vastBruno Tobbacl</blockquote>
      <p>Bovendien is zelfs de doelstelling van -32,6 procent volgens Tobback niet haalbaar met de huidige plannen. 'De maximumsnelheid op de Brusselse ring verlagen naar 100 kilometer per uur is een onzinnige maatregel. Ik denk dat je er nu nog 2 uur per dag effectief 120 per uur kunt rijden, voor de rest sta je vast.'</p>
      <p>De SP.A'er gelooft ook niet in de plannen om huiseigenaars die een energierenovatie plannen 30.000 euro te laten lenen aan 0 procent-tarief. 'Wie de financiële ruimte had om te lenen, heeft dat al lang gedaan. De anderen hebben niets aan die plannen, en bovendien wonen zij vaak in de minst energie-efficiënte woningen.'</p>
      <p>Minister Demir vertrek maandag nog naar de VN-Klimaatconferentie in Madrid, maar trots kan ze niet zijn, besluit Tobback. 'Ik zou in Zuhal haar plaats niet fier naar Madrid vliegen. Te voet naar Santiago op boetedoening was toepasselijker geweest.'</p>
      <h4>Groen: 'Schrijnend lage ambitie'</h4>
      <p>Ook Groen is niet enthousiast over de Vlaamse klimaatplannen. 'Schrijnend lage ambitie', tweet voorzitster en Vlaams parlementslid Meyrem Almaci. '(Waalse) schone lucht kopen met Vlaams belastinggeld', verwijst ze naar het felxibiliteitsmechanisme waardoor Vlaanderen emissierechten kan kopen in Europese lidstaten die het goed doen, en die de regering als een soort van buffer kan aanspreken. Van het plan om de maximumsnelheid op de Brusselse ring naar 100 kilometer per uur te verlagen zijn de groenen dan weer wel fan.</p>
      <blockquote>'We maken van Vlaanderen een ecologisch ontwikkelingsland.'Björn Rzoska</blockquote>
      <p>Groen-fractieleider in het Vlaams parlement Björn Rzoska vindt het klimaatplan 'geheel ondermaats'.</p>
      <p>'Minister (van Omgeving en Energie, red.) Demir geeft nu al toe dat ze de doelstelling van 35 procent minder uitstoot van broeikasgassen niet zal halen. De regering klopt af op een doelstelling van 32,6 procent. Ter vergelijking: Brussel gaat voor 40 procent, Wallonië zelfs voor 55 procent', aldus Rzoska. 'Deze regering gaat opzij staan en speelt gewoon niet mee. Zo maken we van Vlaanderen op termijn een ecologisch ontwikkelingsland.'</p>
      <p>Of de uitstootreductie van 32,6 procent gehaald kan worden, is volgens de groenen nog 'koffiedik kijken'. 'De sturende kilometerheffing, de verplichte renovatie van woningen en de betonstop worden afgevoerd. De maatregelen die zogezegd in de plaats komen, zijn totaal ongeloofwaardig', vindt Vlaams parlementslid Chris Steenwegen.</p>
      <p>Dat de maximumsnelheid op de Brusselse ring naar 100 kilometer per uur gaat, vinden de groenen dan weer wel een goede zaak. 'Maar dan moet de regering ook consequent zijn en de plannen opbergen om miljarden te pompen in de aanleg van extra rijstroken op de ring.'</p>
      <p>
        <b>Marghem</b>
      </p>
      <p>Federaal minister van Energie Marie Christine Marghem (MR) is tevreden. Dat zal ons land in staat stellen een nationaal energie- en klimaatplan voor te leggen tegen eind dit jaar, zoals de Europese Commissie dat vraagt, zegt ze.</p>
      <p>Marghem stelt vast dat de Vlaamse regering op dit moment nog uitgaat van een uitstootreductie van 32,6 procent tegen 2030, en dus niet van de initiële doelstelling van -35 procent. Maar "met de federale en regionale klimaatplannen kan België zich al in slagorde opstellen op de VN-klimaattop in Madrid", zegt Marghem. Brussel en Wallonië mikken op een uitstootvermindering van 40 procent, Wallonië zelf op 55 procent. Marghem wordt maandag/vandaag in Madrid verwacht met haar Vlaamse collega Zuhal Demir (N-VA). Het nationale klimaatplan komt op 18 december voor op het Overlegcomité, zei Marghem nog.</p>
      <ul>
        <li>23Keer gedeeld</li>
        <li/>
        <li/>
        <li/>
        <li/>
        <li/>
        <li/>
        <li/>
      </ul>
    </article>
  </body>
</html>