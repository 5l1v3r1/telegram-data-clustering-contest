<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916417"/>
    <meta property="og:site_name" content="Dnevnik"/>
    <meta property="article:published_time" content="2019-12-09T08:47:00+00:00"/>
    <meta property="og:title" content="Migrantov iz taborišča Vučjak v BiH še ne bodo začeli premeščati"/>
    <meta property="og:description" content="Vodja misije Mednarodne organizacije za migracije (IOM) v BiH Peter van der Auweraert je sporočil, da danes ne bodo začeli premeščati migrantov iz taborišča Vučjak blizu Bihaća. &quot;Kdaj se bo to zgodilo, še nimam uradne informacije,&quot; je v nedeljo zvečer izjavil van der Auweraert."/>
  </head>
  <body>
    <article>
      <h1>Migrantov iz taborišča Vučjak v BiH še ne bodo začeli premeščati</h1>
      <address><time datetime="2019-12-09T08:47:00+00:00">09 Dec 2019, 08:47</time> by <a rel="author">STA</a></address>
      <p>
        <b>Vodja misije Mednarodne organizacije za migracije (IOM) v BiH Peter van der Auweraert je sporočil, da danes ne bodo začeli premeščati migrantov iz taborišča Vučjak blizu Bihaća. "Kdaj se bo to zgodilo, še nimam uradne informacije," je v nedeljo zvečer izjavil van der Auweraert.</b>
      </p>
      <p>Glede na dogovor državnega vrha in kantonalnih oblasti naj bi se premeščanje migrantov iz Vučjaka v druge migrantske centre z ugodnejšimi razmerami za njihovo bivanje začelo danes. V Vučjaku je trenutno okoli 600 migrantov. Minister BiH za varnost Dragan Mektić je v petek pojasnil, da jih bodo premestili v druge centre po BiH, ki imajo še proste kapacitete, dokler ne bodo za sprejem migrantov pripravili nekdanje vojašnice Blažuj pri Sarajevu.</p>
      <p>Center v Vučjaku leži v bližini nekdanje deponije odpadkov in minskega polja ter je že vse od nastanka junija tarča kritik zaradi neprimernih pogojev za bivanje. Taborišče blizu meje s Hrvaško sestavljajo šotori, ki jih ni mogoče ogrevati, v njem ni tekoče vode, stranišč in elektrike.</p>
      <p>Številni, med drugim tudi Svet Evrope ter EU opozarjajo, da je Vučjak povsem neprimeren za bivanje, življenje in zdravje ljudi v njem pa sta ogrožena. V zadnjem času so vse pogostejši pozivi k zaprtju tega taborišča. Za to se je prejšnji teden ob obisku Vučjaka zavzela tudi komisarka Sveta Evrope za človekove pravice Dunja Mijatović, ki je razmere v tem taborišču v petek označila za najslabše v vsej Evropi.</p>
      <p>Prejšnji teden, ko je zapadel sneg, so razmere v Vučjaku postale še bolj dramatične in napete. Skupina beguncev je v začetku tedna napadla nekaj policistov, zatem so v znak protesta zavračali hrano in pijačo.</p>
      <p>Novi premier BiH Zoran Tegeltija je napovedal, da bodo z novim ministrom za varnost pripravili načrt za reševanje migrantske krize v BiH. Ob tem je zatrdil, da predstavnikom EU, tudi če bodo zagotovili denar za to, da bi migranti ostali v BiH, to ne bo uspelo.</p>
      <p>Poudaril je, da v prihodnje glede tega vprašanja pričakuje veliko boljše sodelovanje policijskih agencij v BiH. Največ zamer do prejšnje vlade ima zaradi slabega odnosa do migrantske krize in podcenjevanja tega problema. »BiH ne more sama rešiti tega problema, ki ga ne smemo podcenjevati, saj tako mednarodni skupnosti in sosednjim državama sporočamo, da smo zaprt prostor, ko gre za migrantsko krizo. Imate nenadzorovan vhod, na drugi strani pa je narejeno vse, da ti ljudje ne morejo oditi iz BiH,« je še dejal Tegeltija.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042916201/svet/migrantski-center-vucjak-bodo-zaprli-prihodnji-teden"/>
      </related>
    </article>
  </body>
</html>