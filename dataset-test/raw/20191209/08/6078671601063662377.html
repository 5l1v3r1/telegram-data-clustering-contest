<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/zhenite-restorantite-muzhe-1619844.html"/>
    <meta property="og:site_name" content="Cross"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Саудитските ресторанти вече не е нужно да отделят мъжете от жените"/>
    <meta property="og:description" content="/КРОСС/ Жените в Саудитска Арабия вече няма да е нужно да използват различен вход от този за мъжете или да седят в обособени отделения в ресторантите, предвижда нова мярка, обявена от правителството, предаде Асошиейтед прес."/>
  </head>
  <body>
    <article>
      <h1>Саудитските ресторанти вече не е нужно да отделят мъжете от жените</h1>
      <address>
        <time datetime="2019-12-09T08:15:00+00:00">09 Dec 2019, 08:15</time>
      </address>
      <p>/КРОСС/ Жените в Саудитска Арабия вече няма да е нужно да използват различен вход от този за мъжете или да седят в обособени отделения в ресторантите, предвижда нова мярка, обявена от правителството, предаде Асошиейтед прес.</p>
      <p>Решението беше огласено без много шум вчера от министерството на селските райони и местните власти.</p>
      <p>В ресторантите и кафенетата в Саудитска Арабия, включително в големи западни вериги като Старбъкс, в момента има обособени "семейни" отделения, предназначени за жени, които са сами или които са придружени от роднини мъже, и "несемейни" секции само за мъже.</p>
      <p>В по-малките заведения, в които няма достатъчно пространство да се осигури разделение, така че жените да не бъдат виждани от необвързани мъже, изобщо не се допускат жени. Много ресторанти имат също така отделни входове за жените.</p>
      <p>Решението за прекратяване на разделението в ресторантите бе обявено като част от мерки, засягащи техническите изисквания за сградите, училищата, магазините, спортните центрове и пр. Сред обявените изменения е отпадане на изискването ресторантите да имат отделни входове за сами мъже и за семейства.</p>
      <p>Както се посочва в съобщението, решенията имат за цел да привлекат инвестиции и да създадат по-добри бизнес възможности.</p>
      <p>В последно време фактическият лидер на ултраконсервативното кралство, престолонаследникът принц Мохамед бин Салман, предприе редица мерки за либерализация.</p>
      <p>Наскоро саудитското кралство даде на жените на възраст над 21 години да могат да получават паспорти и да пътуват в чужбина без предварителното съгласие на настойник от мъжки пол.</p>
      <p>Бяха променени и разпоредбите за заетост, като съгласно ново правило, всички граждани имат право да работят, без да се сблъскват с дискриминация, основана на пол, увреждане или възраст.</p>
    </article>
  </body>
</html>