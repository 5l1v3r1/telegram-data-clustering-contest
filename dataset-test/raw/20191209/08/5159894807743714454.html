<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport.cz/hokej/nhl/clanek/1170816-kdybych-prekonal-gretzkyho-okamzite-koncim-pravil-oveckin-potreboval-by-jeste-217-golu.html"/>
    <meta property="og:site_name" content="www.sport.cz"/>
    <meta property="article:published_time" content="2019-12-09T08:44:00+00:00"/>
    <meta property="og:title" content="NHL | Kdybych překonal Gretzkyho, okamžitě končím, pravil Ovečkin. Potřeboval by ještě 217 gólů"/>
    <meta property="og:description" content="Za posledních sedm sezon šestkrát ovládl střeleckou tabulku NHL. I v té probíhající se Alexandr Ovečkin drží na dohled nejlepšího kanonýra sezony Davida Pastrňáka. Už delší dobu se mluví o tom, že pokud je někdo schopen překonat historické gólové maximum Waynea Gretzkyho, pak je to právě ruský kapitán Washingtonu."/>
  </head>
  <body>
    <article>
      <h1>NHL | Kdybych překonal Gretzkyho, okamžitě končím, pravil Ovečkin. Potřeboval by ještě 217 gólů</h1>
      <address><time datetime="2019-12-09T08:44:00+00:00">09 Dec 2019, 08:44</time> by <a rel="author">bum, Sport.cz</a></address>
      <p>Za posledních sedm sezon šestkrát ovládl střeleckou tabulku NHL. I v té probíhající se Alexandr Ovečkin drží na dohled nejlepšího kanonýra sezony Davida Pastrňáka. Už delší dobu se mluví o tom, že pokud je někdo schopen překonat historické gólové maximum Waynea Gretzkyho, pak je to právě ruský kapitán Washingtonu.</p>
      <p>Když Great One před dvaceti lety uzavřel svou mimořádnou kariéru, skvělo se u něj v kolonce gólů číslo 894. O třiadevadesát víc než měl druhý v pořadí Gordie Howe. Ofenzivní exploze osmdesátých let a hokejová genialita pomohly Gretzkymu k cifře, která byla dlouho považována za nepřekonatelnou.</p>
      <p>Vždyť Brett Hull se zastavil na 741 gólech, Jaromír Jágr na 766. Ovečkin je nyní se 678 góly už 12. v historickém pořadí a ve 34 letech ze své fazóny nijak neslevuje. 217 gólů, které potřebuje k překonání Gretzkyho, je sice stále hodně, ale taky to není úplná fantasmagorie.</p>
      <figure>
        <img src="https://media.sport.cz/images/top_foto1/0001006309990564/ssaKYMfYSfxsUuAzUYCZtQ/5dedf4b33cf6024018650200-290149"/>
      </figure>
      <p>Alexandr Ovečkin oslavuje svoji další trefu se spoluhráči z Washingtonu T.J. Oshiem (vpravo) a Jevgenijem Kuzněcovem.</p>
      <p>Že se dají střílet kupy branek i v pokročilejším věku, dokládá i následující tabulka, byť se v ní prolínají různé hokejové epochy:</p>
      <p><b>Nejvíc gólů ve 35 letech</b> - <b>51</b> (Johnny Bucyk 1970-71)</p>
      <p>............ ve<b> 36 letech</b> - <b>48</b> (Teemu Selänne 2006-07)</p>
      <p>............ ve <b>37 letech</b> - <b>40</b> (Johnny Bucyk 1972-73)</p>
      <p>............ ve <b>38 letech</b> - <b>37</b> (Brett Hull 2002-03)</p>
      <p>............ ve <b>39 letech</b> - <b>39</b> (Gordie Howe 1967-68)</p>
      <p>............ ve <b>40 letech</b> - <b>44</b> (Gordie Howe 1968-69)</p>
      <p>"Pokud by se mi to podařilo (překonat Gretzkyho), tak už mě na ledě neuvidíte. Hned bych skončil, " řekl Ovečkin v televizi ESPN.</p>
      <p>V této sezoně by se měl posunout minimálně před Marka Messiera (694 branek), pokud by zopakoval výkon z minulého ročníku (51 gólů), tak by ze sedmé pozice odsunul Mikea Gartnera (708).</p>
      <figure>
        <img src="https://media.sport.cz/images/top_foto1/0000004409990564/-wGT3rHKGtfCR0P3f9yUKQ/5dedf4f14ef36dedbb5f0100-290152"/>
      </figure>
      <p>Alex Ovečkin našlápl k brance. Zastavit se ho snaží i za cenu faulu český zadák Detroitu Filip Hronek.</p>
      <p>Ovečkinovi sice po příští sezoně vyprší exkluzivní třináctiletá smlouva, ale jeho postavení u Capitals je natolik výsadní, že podepsat novou by měla být jen formalita. A otevře se prostor ke stíhání Gretzkyho...</p>
      <h3>Gretzkyho rekord? Pokusím se o něj</h3>
      <p>Ruský bohatýr během necelých patnácti sezon v NHL navíc vynechal celkem jen 30 zápasů.</p>
      <figure>
        <img src="https://media.sport.cz/images/top_foto1/0000001909990564/O5eg9ZUTZMKsjCqFEJ7opA/5da1d8e015d2c098871c0100-286257.jpg"/>
      </figure>
      <p>
        <a href="https://www.sport.cz/1152234-alexandr-plac-oveckin-neplanuje-zvolnit-presilovka-je-jeho-raj.html">
          <b>Alexandr plac. Ovečkin neplánuje zvolnit, přesilovka je jeho ráj</b>
        </a>
      </p>
      <p>"Musím poděkovat mámě, tátovi a matce přírodě, že mě vybavila tak odolným tělem. Když budu zdravý a v dobré formě, tak se o to pokusím. Ale nikdy nevíte, co se může v budoucnu stát," rozjímal Ovečkin.</p>
      <figure>
        <img src="https://media.sport.cz/images/top_foto1/0000005909990564/_vqmw1Z4EGx4r-WAoQv-Xw/5dedf4f0ffd7d7ddbf8c0100-290151"/>
      </figure>
      <p>Alexandr Ovečkin v rozhovoru s krajanem a brankářem ve službách Floridy Sergejem Bobrovským.</p>
      <p>I majitel desítek historických rekordů NHL už ale připouští, že o jeden z těch nejpozoruhodnějších může přijít.</p>
      <p>"Ovečkin tu šanci bezpochyby má. Je to skvělý hokejista, působí ve vynikajícím klubu a má k sobě výborné spoluhráče. Pokud to zvládne, budu první, kdo mu potřese rukou," řekl Gretzky. "Pro náš sport by to bylo vynikající..."</p>
      <p>Překoná Alexandr Ovečkin rekordních 894 gólů, které v základní části NHL vstřelil Wayne Gretzky?</p>
      <p>ano 26,3 % ne 73,7 %</p>
      <p>Celkem hlasovalo 2246 čtenářů.</p>
    </article>
  </body>
</html>