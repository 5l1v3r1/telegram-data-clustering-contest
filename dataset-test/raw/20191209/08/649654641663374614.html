<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/drustvo/konferencija-mediji-u-srbiji-2019-14-decembra-u-beogradu/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T08:35:43+00:00"/>
    <meta property="og:title" content="Konferencija „Mediji u Srbiji 2019.“ 14. decembra u Beogradu"/>
    <meta property="og:description" content="Centar za anti-autoritarne studije treću godinu za redom organizuje godišnju konferenciju o stanju slobode medija u Srbiji 14. decembra u 10 časova u prostoru velike sale Kuće ljudskih prava i demokratije u Beogradu."/>
  </head>
  <body>
    <article>
      <h1>Konferencija „Mediji u Srbiji 2019.“ 14. decembra u Beogradu</h1>
      <address><time datetime="2019-12-09T08:35:43+00:00">09 Dec 2019, 08:35</time> by <a rel="author">Danas Online</a></address>
      <p>
        <b>Centar za anti-autoritarne studije treću godinu za redom organizuje godišnju konferenciju o stanju slobode medija u Srbiji 14. decembra u 10 časova u prostoru velike sale Kuće ljudskih prava i demokratije u Beogradu.</b>
      </p>
      <p>Poput prethodne dve, i ovogodišnja konferencija će delom biti posvećena odabranim pričama istraživačkih redakcija. Centralni deo ovogodišnje konferencije posvećen je tzv. aferi Krušik, novinarima koji su prvi objavili detalje ove afere, ali i medijima koji su o aferi izveštavali i zbog toga trpe pritiske. Konferenciju će zatvoriti panel o medijskoj strategiji na čije donošenje se čeka već pune dve godine.</p>
      <p>Na uvodnom panelu posvećenom aferi Krušik govoriće novinari Vuk Cvijić (NIN), Aleksandar Đorđević (BIRN) i Vojislav Stevanović (N1).</p>
      <p>Nakon što je NIN prošle godine objavio javno dostupne informacije o poslovanju kompanije GIM, BIRN se nadovezao sa istraživačkom pričom o poslovanju i vlasničkoj strukturi te firme. Tada objavljena priča nije izazvala značajne reakcije i činilo se da je reč o još jednom uspešno zataškanom slučaju osnovane sumnje na korupciju. Ipak, kada je početkom jeseni ove godine portal ArmsWatch objavio više detalja o poslovanju GIM-a i njegovim vezama sa ocem ministra unutrašnjih poslova Nebojše Stefanovića, priča je prešla granice Srbije i zainteresovala međunarodnu javnost.</p>
      <p>Poput prethodnih godina, i ove su istraživačke redakcije KRIK, CINS i BIRN posvećeno radile na praćenju i razotkrivanju različitih oblika korupcije i organizovanog kriminala. Na drugom panelu će novinarke ovih redakcija predstaviti priče koje su izazvale najviše pažnje javnosti.</p>
      <p>Konferenciju će zatvoriti panel u organizaciji Građanskih inicijativa, organizacije koja se u prethodnom periodu aktivno pridružila donošenju nove medijske strategije. Publika će moći od Nedima Sejdinovića, Tamare Filipović i Radeta Veljanovskog da čuje više o realnim dometima ove strategije, ali i o tome kako je tekao proces pregovora i u kojoj se fazi donošenje medijske strategije nalazi krajem 2019. godine. </p>
      <p>Svi zainteresovani građani i građanke mogu da dođu 14. decembra u Kući ljudskih prava i demokratije (Kneza Miloša 4) i uzmu aktivno učešće u razgovoru sa sagovornicima na temu stanja slobode medija u Srbiji.</p>
      <p>Program i listu govornika konferencije pogledajte <a href="https://drive.google.com/file/d/1s_f4_ASMAkDurOFUTegIrWnAB1MeaN95/view?usp=sharing">ovde</a>.</p>
      <p>Ulaz na konferenciju je slobodan, ali je zbog ograničenog broja mesta registracija neophodna. Registraciju možete obaviti putem <a href="http://shorturl.at/IUY49">ovog</a> linka.Ovogodišnja konferencija je organizovana uz pokroviteljstvo Fondacije Fridrih Nauman za Slobodu – Zapadni Balkan i u saradnji sa Građanskim inicijativama.</p>
      <h3>Povezani tekstovi:</h3>
    </article>
  </body>
</html>