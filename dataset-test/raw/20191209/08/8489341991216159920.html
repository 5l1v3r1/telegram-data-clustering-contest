<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810988/%D8%AA%D8%B1%DA%A9%DB%8C%D9%87-%DB%B1%DB%B1-%D9%81%D8%B1%D8%A7%D9%86%D8%B3%D9%88%DB%8C-%D8%AF%D8%A7%D8%B9%D8%B4%DB%8C-%D8%B1%D8%A7-%D8%B1%D8%A7%D9%87%DB%8C-%DA%A9%D8%B4%D9%88%D8%B1%D8%B4%D8%A7%D9%86-%DA%A9%D8%B1%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:35:00+00:00"/>
    <meta property="og:title" content="ترکیه، ۱۱ فرانسوی داعشی را راهی کشورشان کرد"/>
    <meta property="og:description" content="مقامات ترکیه اعلام کردند که در ادامه انتقال تروریست‌های خارجی به کشورهایشان، یازده فرانسوی عضو داعش را راهی کشورشان کرده است."/>
  </head>
  <body>
    <article>
      <h1>ترکیه، ۱۱ فرانسوی داعشی را راهی کشورشان کرد</h1>
      <h2>مقامات ترکیه اعلام کردند که در ادامه انتقال تروریست‌های خارجی به کشورهایشان، یازده فرانسوی عضو داعش را راهی کشورشان کرده است.</h2>
      <address>
        <time datetime="2019-12-09T08:35:00+00:00">09 Dec 2019, 08:35</time>
      </address>
      <p>به گزارش گروه بین‌الملل خبرگزاری دانشجو، وزارت کشور ترکیه امروز دوشنبه از اعزام یازده عضو داعش با تابعیت فرانسوی به کشورشان خبر داد و در بیانیه‌ای اعلام کرد که این اقدام همچنان ادامه خواهد داشت. <br/><br/>به گزارش خبرگزاری آناتولی ترکیه، در بیانیه وزارت کشور ترکیه آمده است که «روند انتقال جنگجویان تروریستی خارجی به کشورهایشان، هنوز ادامه دارد و در این چارچوب، یازده تروریست خارجی که ملیت فرانسوی دارند، به فرانسه انتقال داده شدند». <br/><br/>اسماعیل چاتاکلی سخنگوی وزارت کشور ترکیه پیشتر و در تاریخ یازدهم نوامبر (حدود یک ماه پیش) از آغاز انتقال تروریست‌های خارجی به کشورهایشان خبر داده بود. سخنگوی وزارت کشور ترکیه ماه گذشته گفته بود که ترکیه قصد دارد تروریست‌های بازداشت شده خارجی را به کشورهایشان پس بدهد. آنکارا همچنین اعلام کرده بود که قصد دارد یازده تروریست فرانسوی را راهی پاریس کند.<br/><br/>یکشنبه هفته پیش نیز وزارت کشور ترکیه اعلام کرده بود که بیش از بیست تروریست خارجی گروه داعش از هفت ملیّت مختلف طی سه هفته گذشته به کشورهایشان اعزام شدند.<br/><br/>تروریست‌هایی که ترکیه در هفته‌های گذشته به کشورهایشان منتقل کرده بود، شامل سیزده آلمانی، دو بلژیکی، دو هلندی، یک دانمارکی، یک بریتانیایی، یک آمریکایی و یک ایرلندی بود که از ۱۱ نوامبر تا ۱ دسامبر (۲۰ آبان تا ۱۰ آذر) از ترکیه اخراج شدند.<br/><br/>به دنبال حمله ارتش ترکیه به شمال سوریه که به بهانه مقابله با شبه نظامیان کرد و بازگرداندن پناهجویان سوری به خاک کشورشان انجام شد، دولت «رجب طیب اردوغان» کشور‌های غربی به ویژه اروپایی‌ها را تهدید کرده بود که در صورت عدم حمایت از این تصمیم، هزاران عنصر داعشی را حتی اگر تابعیت آن‌ها لغو شده باشد، به کشورهایشان باز خواهد گرداند. <br/><br/>وزارت امور خارجه ترکیه پیشتر اعلام کرده بود که از ۹ نوامبر (۱۸ آبان)، آنکارا استرداد تروریست‌های اسیرشده داعش نزد نیرو‌های ترکیه را به کشورهایشان آغاز خواهد کرد.<br/><br/>کشور‌های اروپایی اغلب با لغو تابعیت شهروندان خود که به گروه‌های تروریستی در عراق و سوریه پیوسته‌اند تلاش می‌کنند از بازگشت دوباره آن‌ها به خاک خود جلوگیری کنند.</p>
    </article>
  </body>
</html>