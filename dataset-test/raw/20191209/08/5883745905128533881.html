<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://formula.hu/f1/2019/12/09/binotto-sem-szamitott-arra-hogy-leclerc-ilyen-jo-lesz"/>
    <meta property="og:site_name" content="Formula.hu"/>
    <meta property="article:published_time" content="2019-12-09T08:48:00+00:00"/>
    <meta property="og:title" content="Binotto sem számított arra, hogy Leclerc ilyen jó lesz"/>
    <meta property="og:description" content="Év elején egy fiatal és egy tapasztalt pilótával indult a Ferrari, a szereposztás egyértelműnek tűnt: a csapatfőnök sem gondolta, hogy az új fiú végez előrébb a világbajnokságban."/>
  </head>
  <body>
    <article>
      <h1>Binotto sem számított arra, hogy Leclerc ilyen jó lesz</h1>
      <h2>Év elején egy fiatal és egy tapasztalt pilótával indult a Ferrari, a szereposztás egyértelműnek tűnt: a csapatfőnök sem gondolta, hogy az új fiú végez előrébb a világbajnokságban.</h2>
      <address><time datetime="2019-12-09T08:48:00+00:00">09 Dec 2019, 08:48</time> by <a rel="author">Strommer Benjamin, Fotó: DPPI</a></address>
      <p>Második szezonjában a Formula-1-ben és az elsőben a Ferrarinál Charles Leclerc két futamgyőzelmet szerzett – és még többször közel volt az elsőséghez –, valamint a mezőnyből legtöbbször, <a href="https://formula.hu/f1/2019/12/01/igy-teljesitettek-a-csapattarsak-egymas-ellen-az-idomerokon">hétszer kvalifikált a pole-pozícióba</a>. A bajnokság negyedik helyezettjeként négyszeres világbajnok csapattársa, Sebastian Vettel előtt végzett 24 ponttal.</p>
      <p>„Nagyon elégedettek vagyunk vele, a szezonja kivételes volt hét pole-lal és két győzelemmel, Sebastian előtt végezni pedig óriási eredmény” – értékelte a monacói szezonját csapatfőnöke, Mattia Binotto. „Úgy gondolom, Charles mindenkit meglepett, nem csupán engem. Nagyon gyors, és egész szezon során kezelni tudta a nyomást.”</p>
      <p>Binotto emlékeztetett rá, a szerepkiosztás egészen másnak ígérkezett, mikor Leclerc megérkezett az előző két évben bajnoki címre esélyes Vettel mellé: „Amikor elkezdődött a szezon, a helyzet még más volt. Egy fiatal és egy tapasztalt pilótával rendelkeztünk. Ha viszont az utolsó futamokat nézzük, azt látjuk, hogy meglehetősen szabad verseny volt köztük. Innen kezdünk most.”</p>
      <p>„A 2019-es könyv véget ért, most új kezdődik. Elindultunk egy új úton, ehhez pedig türelemre van szükségünk. Minden lehetségest megteszünk, mert a rajongók megérdemlik a győzelmeket” – emelte ki, hogy innentől 2020-ra helyeződik a hangsúly, elbízni azonban nem szabad magukat.</p>
    </article>
  </body>
</html>