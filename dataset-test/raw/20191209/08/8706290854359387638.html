<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/689114/diplomatiko-teichos-apenanti-stin-tourkia-tin-enischysi-ton-symma"/>
    <meta property="og:site_name" content="enikos.gr"/>
    <meta property="article:published_time" content="2019-12-09T08:32:00+00:00"/>
    <meta property="og:title" content="Διπλωματικό &quot;τείχος&quot; απέναντι στην Τουρκία: Την ενίσχυση των συμμαχιών επιδιώκει η Αθήνα - Ο ρόλος Μακρόν και Μέρκελ"/>
    <meta property="og:description" content="Εντείνει η ελληνική κυβέρνηση τις διπλωματικές πρωτοβουλίες με στόχο την ενίσχυση των διεθνών ερεισμάτων της χώρας..."/>
  </head>
  <body>
    <article>
      <h1>Διπλωματικό "τείχος" απέναντι στην Τουρκία: Την ενίσχυση των συμμαχιών επιδιώκει η Αθήνα - Ο ρόλος Μακρόν και Μέρκελ</h1>
      <address>
        <time datetime="2019-12-09T08:32:00+00:00">09 Dec 2019, 08:32</time>
      </address>
      <p>Εντείνει η ελληνική κυβέρνηση τις διπλωματικές πρωτοβουλίες με στόχο την ενίσχυση των διεθνών ερεισμάτων της χώρας και την περαιτέρω δημιουργία συνθηκών διπλωματικής απομόνωσης της γειτονικής χώρας, ενώ παράλληλα δίνει αυστηρή απάντηση στην <a href="https://www.enikos.gr/international/646314/nea-proklisi-apo-tin-tourkia-agnoei-to-diethnes-dikaio-kai-paradi">τουρκική προκλητικότητα</a>.</p>
      <p>Την ώρα που η τουρκική πλευρά εξακολουθεί να επιδίδεται σε μια προκλητική ρητορική, ο Πρωθυπουργός Κυριάκος Μητσοτάκης ετοιμάζεται, μετά τη <a href="https://www.enikos.gr/international/688249/chamos-sti-synodo-tou-nato-o-trab-apokalese-ton-trinto-diprosopo-">Σύνοδο Κορυφής του ΝΑΤΟ</a>, να θέσει αυτή την εβδομάδα το ζήτημα και στη Σύνοδο Κορυφής της Ε.Ε. με την πεποίθηση ότι η Ευρώπη θα σταθεί στο πλευρό της Ελλάδος που υπερασπίζεται τα δίκαια εθνικά κυριαρχικά της δικαιώματα και ότι αυτό θα είναι ένα ισχυρό μήνυμα προς την Τουρκία η οποία με τις κινήσεις που έχει κάνει η κυβέρνηση, οδηγείται σε πολιτική απομόνωση.</p>
      <p>Από την πλευρά του ο ΥΠΕΞ <a href="https://www.enikos.gr/politics/688987/dendias-i-livyi-ekviastike-gia-na-ypograpsei-ti-symfonia-ti-apant">Νίκος Δένδιας</a>, όπως αναφέρει η εφημερίδα "Ελεύθερος Τύπος", θα λάβει μέρος σήμερα στο Συμβούλιο Εξωτερικών Υποθέσεων της Ε.Ε., στην ημερήσια διάταξη του οποίου αναμένεται να βρεθούν και οι πρόσφατες εξελίξεις στη Λιβύη και ειδικότερα η υπογραφή του Μνημονίου Συνεννόησης μεταξύ Λιβύης και Τουρκίας.</p>
      <p>Ο Πρωθυπουργός θα ρίξει και πάλι το χαρτί της διεθνοποίησης της τουρκικής προκλητικότητας σε Βρυξέλλες και Ουάσινγκτον, υιοθετώντας αυστηρό ύφος εκτός συνόρων και επιδιώκοντας χαμηλούς τόνους εντός, σύμφωνα με "ΤΑ ΝΕΑ".</p>
      <p>Με ανοιχτή πλέον τη στήριξη του Εμανουέλ Μακρόν προς την Ελλάδα στο θέμα του τουρκολιβυκού συμφώνου και με τις "πλάτες" της Άγκελα Μέρκελ στο προσφυγικό- μεταναστευτικό, ο Κυριάκος Μητσοτάκης θα σηκώσει ψηλά τα δύο ζητήματα κατά τη Σύνοδο Κορυφής της Ε.Ε. την ερχόμενη Πέμπτη και Παρασκευή. Το ίδιο προγραμματίζει για τη συνάντησή του με τον Ντόναλντ Τραμπ στον Λευκό Οίκο στις 7 Ιανουαρίου.</p>
      <p>Την ίδια ώρα στο εσωτερικό της χώρας ζητούμενο είναι για τον Κυριάκο Μητσοτάκη η εκτόνωση της αντιπαράθεσης με την αντιπολίτευση. Θα επιδιωχθεί συνεννόηση για ενιαία "φωνή" σε σχέση με ελληνοτουρκικά, ύστερα από την ενημέρωση των πολιτικών κομμάτων σχετικά με τη στρατηγική της κυβέρνησης.</p>
      <p>Ο Πρωθυπουργός ετοιμάζεται και για διμερείς επαφές με ξένους ηγέτες στο περιθώριο της Συνόδου Κορυφής της Ε.Ε. με στόχο από ελληνικής πλευράς να αποτυπωθεί και γραπτώς στο κείμενο Συμπερασμάτων η ευρωπαϊκή αλληλεγγύη προς την Ελλάδα και την Κύπρο και η καταδίκη των παραβατικών ενεργειών της Άγκυρας. Ως εξίσου κρίσιμη αντιμετωπίζεται και η επίσκεψη Μητσοτάκη στις ΗΠΑ, αφενός για να αποκωδικοποιηθεί η συμπεριφορά του Αμερικανού Προέδρου, αφετέρου για να υπάρξει παρέμβαση Τραμπ, σε συνέχεια της ανακοίνωσης του Στέιτ Ντιπάρτμεντ για "προκλητικό καθορισμό" θαλάσσιων δικαιοδοσιών από Τουρκία και Λιβύη.</p>
      <p>Ιδιαίτερη σημασία αποκτούν η άφιξη στην Αθήνα του προέδρου της Βουλής της Λιβύης Αγκίλα Σάλεχ Ίσα Γκουάιντερ καθώς και το ενδεχόμενο να υπάρξει τετ-α-τετ Νίκου Δένδια και Μεβλούτ Τσαβούσογλου. Στα επόμενα 24ωρα θα ξεκαθαριστεί αν ο Τούρκος ΥΠΕΞ βρεθεί στην Αθήνα για τη Σύνοδο του Οργανισμού Συνεργασίας Εύξεινου Πόντου την ερχόμενη Παρασκευή.</p>
      <p>Επιπλέον για το προσφυγικό- μεταναστευτικό η κυβέρνηση διακρίνει ευρωπαϊκή κινητικότητα στην κατεύθυνση αλλαγής του Δουβλίνου και φαίνεται πως περιμένει απτά αποτελέσματα έως τον προσεχή Μάρτιο.</p>
      <p>Με πληροφορίες από εφημερίδες "Ελεύθερος Τύπος" και "ΝΕΑ'</p>
      <related>
        <h4>σχετικά άρθρα</h4>
        <a href="http://www.enikos.gr/politics/689041/voridis-profanos-apaiteitai-enischysi-ton-amyntikon-mas-dynatotit%0A%20%20%20%20%0A"/>
        <a href="http://www.enikos.gr/politics/689030/i-symfonia-tourkias-livyis-stin-atzenta-tou-symvouliou-exoterikon%0A%20%20%20%20%0A"/>
        <a href="http://www.enikos.gr/politics/689031/diakopoulos-den-yparchei-pithanotita-thermou-epeisodiou-me-tin-to%0A%20%20%20%20%0A"/>
        <a href="http://www.enikos.gr/politics/689025/schoinas-eimaste-i-real-ton-valkanion-den-echoume-echoume-tipota-%0A%20%20%20%20%0A"/>
        <a href="http://www.enikos.gr/politics/688981/bakogianni-den-tha-epitrepsoume-na-kyriarchisei-i-logiki-oti-ta-n%0A%20%20%20%20%0A"/>
        <a href="http://www.enikos.gr/politics/688992/afstiri-apantisi-ypex-stin-agkyra-i-yvris-einai-i-epilogi-ekeinou%0A%20%20%20%20%0A"/>
        <a href="http://www.enikos.gr/politics/688987/dendias-i-livyi-ekviastike-gia-na-ypograpsei-ti-symfonia-ti-apant%0A%20%20%20%20%0A"/>
        <a href="http://www.enikos.gr/politics/688985/panagiotopoulos-o-erntogan-mas-eipe-na-min-chtypame-poly-ta-cheri%0A%20%20%20%20%0A"/>
        <a href="http://www.enikos.gr/politics/688951/chatzidakis-i-symfonia-tourkias-livyis-den-itan-kati-pou-mas-aifn%0A%20%20%20%20%0A"/>
      </related>
    </article>
  </body>
</html>