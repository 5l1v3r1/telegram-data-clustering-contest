<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcpress.rs/review-asus-vivobook-s15-fascinacija-mogucim/"/>
    <meta property="og:site_name" content="PC Press"/>
    <meta property="article:published_time" content="2019-12-09T08:23:32+00:00"/>
    <meta property="og:title" content="Review: ASUS VivoBook S15 – Fascinacija mogućim"/>
    <meta property="og:description" content="ASUS VivoBook serija pomerila je granice onoga što očekujemo od mainstream notebook računara. Narednu iteraciju ove linije donosi model S15, sa sufiksom S532, 15,6“ laptop. Da vidimo po čemu se ist…"/>
  </head>
  <body>
    <article>
      <h1>Review: ASUS VivoBook S15 – Fascinacija mogućim</h1>
      <address><time datetime="2019-12-09T08:23:32+00:00">09 Dec 2019, 08:23</time> by <a rel="author" href="https://pcpress.rs/author/filipenko/" target="_blank">Filip Majkić</a></address>
      <p><a href="https://pcpress.rs/review-asus-laptopovi-nestvarno-tanka-realnost/">ASUS VivoBook serija</a> pomerila je granice onoga što očekujemo od mainstream notebook računara. Narednu iteraciju ove linije donosi model S15, sa sufiksom S532, 15,6“ laptop. Da vidimo po čemu se ističe</p>
      <figure>
        <img src="https://i1.wp.com/pcpress.rs/wp-content/uploads/2019/12/VivoBook-S15_S532_Product-photo_2S_Transparent-Silver_07.jpg"/>
      </figure>
      <p>Koliko se može unapređivati već veoma uspešna formula? Ukoliko se pita ASUS, odgovor je – prilično! Kompanija <b>poznata kao vrhunski inovator</b> unela je mnogo novina u mainstream seriju prenosivih računara, te nenametljivo i bez mnogo pompe osvaja korisnika sveukupnom upotrebljivošću, kvalitetom i iskustvom upotrebe. Prethodnik je pobrao dosta pohvala, osvajajući elegantnim izdanjem i kombinacijom osobina koje su činile VivoBook svojevrsnim kraljem mainstream ponude i zato su očekivanja od nove serije da <b>to iskustvo unapredi i podigne na još viši nivo.</b></p>
      <h3>Lep na oko, još lepši na dodir</h3>
      <p>Kvalitet izrade je besprekoran i pri prvom susretu se to jasno vidi. Premda je laptop izrađen od visokokvalitetne plastike, mnogi će pomisliti da je reč o metalnim površinama, budući da je osećaj pod prstima praktično isti kao da je brušeni aluminijum, i tek temperatura odaje o kom se materijalu zapravo radi. Spojevi, ivice, okviri oko ekrana, sve je besprekorno izrađeno. Debljina uređaja i masa (<b>oko 1,8 kilograma</b>) praktično su ostali neizmenjeni, ali su ivice dodatno istanjene, tako da se stiče utisak da je računar manji nego što zapravo jeste.</p>
      <blockquote>
        <a href="https://pcpress.rs/review-asus-vivobook-x512ub-sjajan-iz-svakog-ugla/">Review: ASUS VivoBook X512UB – Sjajan iz svakog ugla</a>
      </blockquote>
      <p>VivoBook S15 je <b>jedan od najtanjih i najlakših 15,6‑inčnih računara</b> koje smo imali prilike da vidimo. Dok u svetu i možete da naletite na modele sličnog koncepta, kod nas je praktično samo ASUS perjanica trendova u svetu mobilnih PC računara. Ne treba smesti s uma da je ASUS doneo još više interesantnih, živahnih boja nego u prethodnoj generaciji, ali od domaćih dobavljača zavisi šta će naručivati. Mi smo testirali model metalik-sive boje, koji odiše elegancijom i predstavljaće klasičan izbor koga se neće libiti ni poslovni korisnici.</p>
      <blockquote>ASUS je u novi model ugradio pomoćni ekran od 5,65″ tamo gde se tradicionalno nalazi touchpad, nazvavši ga ScreenPad 2.0. Time je računar dobio niz novih funkcionalnosti</blockquote>
      <p>Sitnice koje život znače i dalje su prisutne. Tako <b>NanoEdge ivice ekrana</b> doprinose ostvarivanju odličnog odnosa displeja i tela laptopa od čak 88 odsto. <b>ErgoLift šarke</b> podižu zadnji deo laptopa <b>pod uglom do 3,5 stepeni</b>, na taj način pomažući ergonomiju prilikom svakodnevne upotrebe, ali isto tako i pomažući boljem hlađenju i raspršivanju toplote oko laptopa. Sve površine imaju teksturu i stvaraju određeni taktilni doživljaj na prstima kada prevlačite po njima, što je utisak koji ostavljaju luksuzni modeli.</p>
      <related>
        <a href="https://pcpress.rs/lazni-windows-update-instalira-ransomware-na-racunare/"/>
      </related>
      <h3>Umesto touchpad‑a – ekran</h3>
      <p>ASUS je zadržao tastaturu koja se pokazala veoma dobro kod prethodnika. Reč je o tastaturi pune veličine, s numeričkim delom i <b>hodom tastera od 1,4 milimetra</b> što obezbeđuje udobno kucanje. Tasteri su <b>testirani do 10 miliona pritisaka</b> i mogu se podičiti <b>pozadinskim osvetljenjem bele boje.</b></p>
      <figure>
        <img src="https://i1.wp.com/pcpress.rs/wp-content/uploads/2019/12/VivoBook-S15_S532_Product-photo_2S_Transparent-Silver_12.jpg"/>
      </figure>
      <p>Pravu zvezdu zatičemo ispod tastature, tamo gde se nekada nalazio touchpad. ASUS je još u prethodnoj iteraciji uveo pojam ScreenPad koji tek sada dolazi do punog izražaja. <b>ScreenPad 2.0</b> je dijagonale <b>5,65 inča</b>, <b>rezolucije 2160×1080 piksela</b>, pokriven staklom, koji može pritiskom na taster da menja funkciju između standardnog touchpad‑a i pomoćnog displeja.</p>
      <p>ScreenPad je upotrebljiv na više načina za uvećavanje produktivnosti, pa tako ovu površinu možete pretvoriti u veliki kalkulator, spisak često korišćenih prečica koje potom možete aktivirati ili pak proširenje putem dodatnih funkcionalnosti za Office aplikacije (Word, Excel, PowerPoint). Možete i preuzeti aplikacije za ScreenPad 2.0 na AppDeals prodavnici i proširiti spektar funkcionalnosti. Sve u svemu, touchpad je sada<b> pretvoren u korisnu i fleksibilnu alatku, koja uvećava produktivnost i unapređuje iskustvo korišćenja laptopa.</b></p>
      <related>
        <a href="https://pcpress.rs/novembarsko-windows-10-azuriranje-dostupno-za-testiranje/"/>
      </related>
      <h3>Odličan hardver</h3>
      <figure>
        <img src="https://i0.wp.com/pcpress.rs/wp-content/uploads/2019/12/asuspec.jpg"/>
      </figure>
      <p>Pored mnoštva interesantnih stvari koje zatičemo spolja, ASUS je dobro poznat kao kreator vrhunskih komponenti. Stoga ne čudi što računar pruža mnogo i na tom planu. Što se povezivanja tiče, prisutan je veliki broj raznovrsnih konekcija. Pored <b>dva USB 2.0 porta</b>, imamo i<b> jedan USB 3.1 port standardne veličine</b>, ali i <b>USB 3.1 Type‑C port</b>. Na spisku podržanih stavki su i <b>čitač microSD kartica</b>, <b>audio‑kombo port</b>, kao i <b>HDMI izlaz pune veličine</b>. Voleli bismo da je više konektora smešteno na levoj, umesto na desnoj strani računara, jer će većina korisnika tu držati miša, ali razumemo sve izazove prilikom kreiranja laptopa. Podržane su i <b>Wi‑Fi 5 i Bluetooth konekcije.</b> Iznad ekrana je smeštena <b>HD Web kamera</b>, iako su ivice izuzetno tanke.</p>
      <p>Srce sistema čini<b> Intel Core i5‑8265U procesor</b> koji raspolaže sa <b>četiri jezgra uz HyperThreading podršku</b>. Njegov naizgled skroman osnovni takt od<b> 1,8 GHz</b> sasvim je dovoljan za standardne izazove, a u slučaju potrebe frekvencija se automatski diže do <b>3,9 GHz</b>, kako bi računar odgovorio na sve što korisniku može da zatreba. Ne treba se brinuti za hlađenje, budući da je ASUS ekspert upravo na tom polju. Na raspolaganju je i <b>diskretni NVIDIA GeForce MX250 grafički adapter</b> sa <b>2 GB sopstvene GDDR5 memorije</b>, s kojom ne samo da možete da pokrenete neku (ne baš previše zahtevnu) igru, već vam može pomoći u nizu profesionalnih aplikacija koje imaju podršku za grafičku akceleraciju.</p>
      <related>
        <a href="https://pcpress.rs/microsoft-testira-nove-quick-search-opcije-za-windows-10/"/>
      </related>
      <figure>
        <img src="https://i0.wp.com/pcpress.rs/wp-content/uploads/2019/12/VivoBook-S15_S532_Product-photo_2S_Transparent-Silver_05.jpg"/>
      </figure>
      <p>Laptop raspolaže sa <b>8 GB DDR4‑2400 memorije</b>. Za zvuk se stara<b> ASUS Sonic Master</b>, a čitav audio‑sistem potpisuje <b>Harman Kardon</b>, što skupa rezultuje natprosečnim užitkom. Najzad, <b>SSD kapaciteta 512 GB</b> je izuzetno brz, tako da će i ukupna odzivnost sistema biti na vanserijskom nivou. Na test računaru je bio instaliran <b>Microsoft Windows 10 Professional</b>, i sve što smo probali odlično je funkcionisalo.</p>
      <figure>
        <img src="https://i0.wp.com/pcpress.rs/wp-content/uploads/2019/12/asusrezultati.jpg"/>
      </figure>
      <p>Baterija je takođe dobila zasluženo unapređenje. <b>Njen kapacitet je porastao sa 32 Wh na 42 Wh</b>, pa je troćelijska baterija u stanju da obezbedi <b>do sedam sati autonomije</b>, kako je pokazala naša praksa, što je objektivni pomak sa pet sati, koliko smo izmerili kod prethodnika. Naravno, realna autonomija zavisiće od načina upotrebe. Ipak, čak i da ste od onih koji brzo „iscede“ svoj računar, prijaće vam saznanje da <b>ASUS VivoBook S15 podržava brzo punjenje (ASUS Battery Health Charging)</b>, što u praksi znači da ćete <b>za 49 minuta dopuniti 60 odsto baterije</b>, što će vam omogućiti još nekoliko sati rada.</p>
      <figure>
        <img src="https://i0.wp.com/pcpress.rs/wp-content/uploads/2019/12/awardasus.jpg"/>
      </figure>
      <p>Sve u svemu, ASUS je uspeo da sjajnu osnovu dodatno unapredi, demonstrirajući kako treba nadograđivati ono što je dobro. <b>Niz pomaka, koji su možda sitni, čine sjajnu celinu i zaokružuju odličan utisak o računaru.</b> Ukoliko vam treba pouzdan i kvalitetan računar, koji će pri tome ostaviti utisak na druge, a planirate da ga često nosite sa sobom, <b>nove VivoBook modele treba obavezno da uzmete u obzir</b>. Elegancija, snaga, kvalitet – šta još poželeti?</p>
      <p>Korisna adresa: <a href="https://pcpress.rs/PCout/?url=http://asusplus.rs">asusplus.rs</a></p>
      <p>Tagovi: <a href="https://pcpress.rs/tag/asus/">ASUS</a>, <a href="https://pcpress.rs/tag/asus-vivobook/">asus vivobook</a>, <a href="https://pcpress.rs/tag/intel/">Intel</a>, <a href="https://pcpress.rs/tag/laptop/">laptop</a>, <a href="https://pcpress.rs/tag/microsoft/">Microsoft</a>, <a href="https://pcpress.rs/tag/notebook-i-pda/">Notebook i PDA</a>, <a href="https://pcpress.rs/tag/racunar/">računar</a>, <a href="https://pcpress.rs/tag/vivobook/">vivobook</a>, <a href="https://pcpress.rs/tag/vivobook-s15/">vivobook s15</a>, <a href="https://pcpress.rs/tag/windows-10/">Windows 10</a></p>
      <related>
        <h4>
          <i>Možda će vas zanimati:</i>
        </h4>
        <a href="https://pcpress.rs/review-asus-laptopovi-nestvarno-tanka-realnost/"/>
        <a href="https://pcpress.rs/review-asus-vivobook-x512ub-sjajan-iz-svakog-ugla/"/>
        <a href="https://pcpress.rs/asus-vivobook-s200/"/>
      </related>
    </article>
  </body>
</html>