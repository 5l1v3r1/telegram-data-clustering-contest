<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1553128.html/%d8%af%d8%a7%d9%88%d8%b7%d9%84%d8%a8%d8%a7%d9%86-%d8%a7%d9%86%d8%aa%d8%ae%d8%a7%d8%a8%d8%a7%d8%aa-%d9%85%d8%ac%d9%84%d8%b3-%d8%b1%d8%b9%d8%a7%db%8c%d8%aa-%d9%82%d8%a7%d9%86%d9%88%d9%86-%d8%b1%d8%a7-%d8%af%d8%b1-%d8%af%d8%b3%d8%aa%d9%88%d8%b1-%da%a9%d8%a7%d8%b1-%d8%ae%d9%88%d8%af-%d8%af%d8%a7%d8%b4%d8%aa%d9%87-%d8%a8%d8%a7%d8%b4%d9%86%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T08:20:00+00:00"/>
    <meta property="og:title" content="داوطلبان انتخابات مجلس رعایت قانون را در دستور کار خود داشته باشند"/>
    <meta property="og:description" content="رئیس هیئت نظارت بر انتخابات یازدهمین دوره انتخابات مجلس شورای اسلامی در استان مرکزی گفت: داوطلبان از همین ابتدا رعایت قانون را در دستور کار خود داشته باشند."/>
  </head>
  <body>
    <article>
      <h1>داوطلبان انتخابات مجلس رعایت قانون را در دستور کار خود داشته باشند</h1>
      <h2>رئیس هیئت نظارت بر انتخابات یازدهمین دوره انتخابات مجلس:</h2>
      <address>
        <time datetime="2019-12-09T08:20:00+00:00">09 Dec 2019, 08:20</time>
      </address>
      <p>رئیس هیئت نظارت بر انتخابات یازدهمین دوره انتخابات مجلس شورای اسلامی در استان مرکزی گفت: داوطلبان از همین ابتدا رعایت قانون را در دستور کار خود داشته باشند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛حجت‌الاسلام مبارک‌آبادی رئیس هیئت نظارت بر انتخابات یازدهمین دوره انتخابات مجلس شورای اسلامی در استان مرکزی در گفتگو با <a href="http://diyareaftab.ir/">دیار آفتاب</a>؛ با اشاره به پایان ثبت‌نام یازدهمین دوره انتخابات مجلس شورای اسلامی، گفت: داوطلبان از همین ابتدا رعایت قانون را در دستور کار خود داشته باشند.</p>
      <p>مبارک‌آبادی اظهار کرد: چراکه هیئت نظارت شورای نگهبان با هماهنگی ستاد پیشگیری از تخلفات و جرائم دادگستری نسبت به تخلفات و جرائم انتخاباتی به‌صورت جدی ورود پیدا خواهد کرد.</p>
      <p>وی اخلاق‌مداری و رعایت قانون و پرهیز از هرگونه تخریب، شایعه‌سازی و عملیات روانی را توصیه کرد و افزود: تمام برنامه‌های نظارتی و تائید و ردّ بر اساس قانون، اخلاق و شرع است و هیچ‌گونه سلایق شخصی و جانب‌داری حزب و گروه معنا ندارد و در بحث اخلاق هم باید این موضوع را رعایت گردد و همچنین نامزدهای انتخاباتی و طرفداران در ایام انتخابات و قبل و بعد از آن و در همه حالات، اخلاق‌مداری را رعایت کنند و با توجه به بیانیه گام دوم انقلاب، که رهبر انقلاب زیبا به آن اشاره کردند معرفت و اخلاق جهت دهنده همه حرکت‌ها و فعالیت‌های فردی و اجتماعی و نیاز اصلی جامعه است.</p>
      <p>مبارک‌آبادی اظهار کرد: فردی که به تائید شورای نگهبان می‌رسد برای همه قابل‌احترام است و سعی و تلاش ناظرین و مجریان باید برگزاری انتخابات سالم ، اجرای قانون ، جدیت و عملکرد نیروهای طراز انقلاب مدنظر باشد و از هرگونه سیاسی‌کاری و جانب‌داری پرهیز شود.</p>
      <p>رئیس هیئت نظارت استان با اشاره به انتخابات پیشرو در دوم اسفندماه سال جاری افزود: مردم شریف ما بدانند شورای نگهبان و هیئت نظارت فقط خود را مدیون امام (ره) و رهبری و شهدا می‌داند نه غیر از این‌ها و ملاک ما قانون و فرمایشات امام خمینی (ره) و مقام معظم رهبری (مدظله‌العالی) در تائید و رد صلاحیت‌ها خواهد بود.</p>
      <p>انتهای پیام/</p>
      <p> </p>
    </article>
  </body>
</html>