<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/vlaamse-regering-bereikt-akkoord-over-klimaatplan-snelheid-op-brusselse-ring-gaat-naar-beneden~aebc905f/"/>
    <meta property="og:site_name" content="HLN"/>
    <meta property="article:published_time" content="2019-12-09T08:28:00+00:00"/>
    <meta property="og:title" content="Vlaamse regering bereikt akkoord over klimaatplan, snelheid op Brusselse ring gaat naar beneden"/>
    <meta property="og:description" content="De Vlaamse regering heeft vanmorgen een akkoord bereikt over het klimaatplan. Nadat vrijdag de ministerraad zonder akkoord uit elkaar ging, omdat er nog “berekeningen nodig waren”, is er afgelopen ..."/>
  </head>
  <body>
    <article>
      <h1>Vlaamse regering bereikt akkoord over klimaatplan, snelheid op Brusselse ring gaat naar beneden</h1>
      <address><time datetime="2019-12-09T08:28:00+00:00">09 Dec 2019, 08:28</time> by <a rel="author">TT</a></address>
      <p>
        <b>De Vlaamse regering heeft vanmorgen een akkoord bereikt over het klimaatplan. Nadat vrijdag de ministerraad zonder akkoord uit elkaar ging, omdat er nog “berekeningen nodig waren”, is er afgelopen weekend verder gewerkt. Vlaanderen gaat nu voor een CO2-reductie van 32,6 procent tegen 2030. Minister van Omgeving en Energie Zuhal Demir (N-VA) kan daardoor naar de klimaattop in Madrid vertrekken.</b>
      </p>
      <p>“Ambitieus. Haalbaar. Betaalbaar. Die kernwoorden lopen als rode draad door het Vlaams Energie- en Klimaatplan” voor de periode 2021-2030, tweette Demir vanochtend. “Onze doelstellingen worden niet uitgedrukt in wat het de Vlaming moet kosten, maar wel in wat het ons en de planeet oplevert. Vlaanderen zal zijn deel doen”, aldus Demir. <br/><br/>Met de 32,6 procent reductie wordt de doelstelling om 35 procent minder CO2 uit te stoten tegen 2030, iets naar beneden bijgesteld. De regering hoopt de kloof de komende tien jaar te dichten, onder meer met allerhande innovaties zoals zelfrijdende elektrische auto’s of geothermische vernieuwingen.</p>
      <figure>
        <iframe data-src="https://twitter.com/Zu_Demir/status/1203954400932368384" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Lees ook</h4>
        <a href="https://www.hln.be/nieuws/binnenland/sp-a-en-groen-schieten-klimaatplan-vlaamse-regering-af-maken-van-vlaanderen-ecologisch-ontwikkelingsland~af692f91/"/>
      </related>
      <h3>Nog maximaal 100 km/u op Brusselse ring</h3>
      <p>Op het uitgewerkte plan van 350 maatregelen is het nog heel even wachten, maar verschillende vakministers lichtten vanochtend wel al enkele concrete initiatieven toe. Een van de opvallendste maatregelen in het plan is dat de <b>maximumsnelheid </b>op de ring rond Brussel, die grotendeels op Vlaams grondgebied ligt, <b>naar beneden</b> zal gaan tot maximaal 100 km/u. <br/><br/>Op de ringweg rond de hoofdstad mag je nu nog overal 120 km/u rijden, in tegenstelling tot bijvoorbeeld de Antwerpse ring waar al een maximumsnelheid van 100 km/u geldt. Ook zijn er op dit moment nog geen elektronische snelheidsborden boven de rijstroken waarmee de snelheid in het geval van file of een ongeval verlaagd kan worden.</p>
      <h3>Ook op Brusselse delen 100 km/u</h3>
      <p>De snelheidsverlaging moet zorgen voor “minder fijn stof, minder lawaai en meer verkeersveiligheid”, klinkt het bij de Vlaamse regering. Ter vergelijking: de gemiddelde snelheid van alle voertuigen op de Brusselse ring bedroeg om 10.45 uur deze voormiddag ongeveer 80 km/u. In de spits is dat sowieso nog veel lager.</p>
      <p>De Brusselse regering verzekert vanmiddag trouwens dat er geen lappendeken van verschillende snelheden zal komen op de ring. Dat is in theorie mogelijk aangezien de snelweg verschillende keren de gewestgrens tussen Vlaanderen en Brussel overschrijdt. Maar het Brussels Gewest zal de snelheidsbeperking op de strook van 5,5 kilometer van de ring die op zijn grondgebied ligt aanpassen aan de ‘Vlaamse’ 100 kilometer per uur. Dat stelt het kabinet van Brussel minister van Mobiliteit Elke Van de Brandt (Groen). De maatregel is volgens haar “goed voor klimaat en voor vlotter en veiliger verkeer”, reageert ze op Twitter.</p>
      <p>Volgens het kabinet-Van den Brandt zal de snelheid op de volledige ring beperkt worden tot 100 kilometer per uur. Op het Brusselse deel zal de snelheidsbeperking van 90 kilometer per uur in de ‘bocht van Vorst’ behouden blijven.</p>
      <h3>Energieleningen</h3>
      <p>Nog in het Vlaamse klimaatplan: de <b>landbouw </b>moet tegen 2030 een kwart minder CO2 uitstoten. Verplichte energierenovaties voor residentiële woningen komen er niet, maar de regering wil huiseigenaars daar wel toe verleiden: wie vijf jaar na aankoop van een <b>woning energetisch renoveert</b>, zal tot 30.000 euro kunnen lenen aan 0 procent-tarief. Daken van woningen moeten versneld asbestveilig gemaakt worden met een extra <b>asbestpremie </b>bovenop de renovatiepremies van de netbeheerders.</p>
      <p>Ook moet het <b>openbaar vervoer</b> versterkt worden en zet de regering in op meer <b>laadpalen </b>voor elektrische wagens.</p>
      <p>De regering laat de doelstelling van 35 procent CO2-reductie slechts tijdelijk los, verzekert minister-president Jan Jambon. Ook via bijkomende federale en Europese maatregelen en winsten uit de circulaire economie moet de kloof tegen 2030 gedicht zijn.</p>
      <p>Een eerste poging om het Energie- en Klimaatplan af te kloppen mislukte afgelopen vrijdag, omdat er nog bijkomende berekeningen nodig bleken om de precieze impact van bepaalde maatregelen te kennen. Demir zei toen dat de Vlaamse regering blijft vasthouden aan de vooropgestelde doelstelling om de uitstoot van broeikasgassen tegen 2030 te verminderen. Ze maakte ook duidelijk dat ze zonder goedgekeurd klimaatplan niet naar de VN-Klimaatconferentie in Madrid (COP25) gaat.</p>
      <figure>
        <iframe data-src="https://twitter.com/BartSomers/status/1203954301292421121" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Marghem blij met Vlaams klimaatplan</h3>
      <p>Federaal minister van Energie Marie Christine Marghem (MR) is tevreden dat nu ook Vlaanderen een eigen klimaatplan heeft. Dat zal ons land in staat stellen een nationaal energie- en klimaatplan voor te leggen tegen eind dit jaar, zoals de Europese Commissie dat vraagt, zegt ze.</p>
      <p>Marghem stelt vast dat de Vlaamse regering op dit moment nog uitgaat van een uitstootreductie van 32,6 procent tegen 2030, en dus niet van de initiële doelstelling van -35 procent. Maar “met de federale en regionale klimaatplannen kan België zich al in slagorde opstellen op de VN-klimaattop in Madrid”, zegt Marghem. Brussel en Wallonië mikken op een uitstootvermindering van 40 procent, Wallonië zelf op 55 procent.</p>
      <p>Marghem wordt vandaag in Madrid verwacht met haar Vlaamse collega Demir. Het nationale klimaatplan komt op 18 december voor op het Overlegcomité, zei Marghem nog.</p>
    </article>
  </body>
</html>