<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813210/%D9%88%D9%82%D8%AA%DB%8C-%D9%86%D9%81%D8%B3-%D9%87%D8%A7%DB%8C-%D8%AA%D9%88%D9%84%DB%8C%D8%AF-%D8%A8%D9%87-%D8%B4%D9%85%D8%A7%D8%B1%D9%87-%D9%85%DB%8C-%D8%A7%D9%81%D8%AA%D8%AF-%D8%A7%D9%85%D8%A7-%D9%86%D9%85%DB%8C-%D8%A7%DB%8C%D8%B3%D8%AA%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:38:44+00:00"/>
    <meta property="og:title" content="وقتی نفس‌های تولید به شماره می‌افتد اما نمی‌ایستد"/>
    <meta property="og:description" content="ایسنا/خراسان جنوبی در شهرستان خوسف، تولیدکنندگان و سرمایه‌گذاران بسیاری هستند که با وجود مشکلات، چرخ‌های تولیدی خود را خاموش نکردند."/>
  </head>
  <body>
    <article>
      <h6 class="kicker">شاه‌ بیت غصه‌های تولیدکنندگان چیست؟</h6>
      <h1>وقتی نفس‌های تولید به شماره می‌افتد اما نمی‌ایستد</h1>
      <address><time datetime="2019-12-09T08:38:44+00:00">09 Dec 2019, 08:38</time> by <a rel="author">سپیده قلندری اسفدن</a></address>
      <p>ایسنا/خراسان جنوبی در شهرستان خوسف، تولیدکنندگان و سرمایه‌گذاران بسیاری هستند که با وجود مشکلات، چرخ‌های تولیدی خود را خاموش نکردند.</p>
      <p>حمایت از تولیدات داخلی، پیامدهای متعددی در جامعه دارد. رشد اقتصادی، اشتغال زایی و رفع بیکاری، افزایش درآمد، شکوفایی استعدادهای داخلی، رشد تجارت و بازرگانی بین المللی، پیشرفت صنایع و کارخانجات و بسیاری از نتایج مفید اجتماعی و اقتصادی که در نهایت به توسعه پایدار و طولانی مدت منجر می‌شود، از نتایج بهاددادن به تولیدات بومی است.</p>
      <p>به گزارش ایسنا، یکی از لوازم توسعه پایدار، رشد تولید داخلی و تبدیل آن به کالاها و محصولات با کیفیت برای مصارف داخلی است. در شرایطی که یکی از بزرگترین حربه‌های دشمنان در مقابل ملت ایران جلوگیری از پیشرفت در عرصه‌های مختلف از جمله عرصه اقتصادی است، بدیهی است که روی آوردن به اقتصاد مقاومتی و در محور آن، تقویت کار و تولید ملی از ضرورت‌های شرعی و عقلی است.</p>
      <p>در شهرستان خوسف، تولیدکنندگان و سرمایه‌گذاران بسیاری هستند که با وجود مشکلات، چرخ‌های تولیدی خود را خاموش نکردند. امروز جلسه بررسی و رفع مشکلات دامداری‌ها و مرغداری‌های شهرستان خوسف با حضور مسئولان مربوطه و تولیدکنندکان و دست اندرکاران این بخش برگزار شد.</p>
      <p>
        <b>نداشتن نقدینگی و خروج مرغ از استان</b>
      </p>
      <p>مهدی کمیلی، یکی از تولیدکنندگان با بیان اینکه در حال حاضر ۹۵ درصد مرغداری‌های شهرستان فعال هستند، افزود: حدود ۶۵ درصد مرغ شهرستان به استان‌های همجوار صادر می‌شود.</p>
      <p>وی مشکلات مرغداران را نداشتن نقدینگی و مشکلات خروج مرغ از استان و برگشت نکردن هزینه فروش مرغ دانست و افزود: کشتارگاه‌ها پول فروش مرغ‌ها را پس از چند ماه بعد از تحویل مرغ به کشتارگاه‌ها پرداخت می‌کنند.</p>
      <p>وی گفت: عدم صدور مجوز از شبکه دامپزشکی جهت صدور مرغ به خارج استان و دادن تعهد که در صورت خروج مرغ در دفعه بعد باید مرغ به کشتارگاه‌های استان داده شود و در آینده عواقب سختی برای مرغداران خواهد داشت و ضرر و زیان زیادی به آن‌ها وارد خواهد کرد.</p>
      <p>
        <b>مافیای مرغ نفس مرغداران را گرفته است</b>
      </p>
      <p>مهدی نجفی، یکی از مرغدران صنعتی در شهرستان خوسف بیان کرد: جوجه توسط مرغداری‌ها که قیمت مصوب آن ۲۵۰۰ تومان به قیمت 4 هزار تومان خریداری می کنند در صورتی که گوشت مرغ را باید به قیمت مصوب به فروش برسانند.</p>
      <p>وی گفت: مافیای مرغ در استان نفس مرغداران را گرفته است و مرغداران ضررهای زیادی از این موضوع می‌کنند.</p>
      <p>وی ادامه داد: ذرت خریداری شده بعد از ۶ ماه به دست مرغدار می‌رسد و از طرفی کشتارگاه‌ها نیز با تاخیر چندین ماهه پول مرغداری‌ها را پرداخت می‌کنند.</p>
      <p>وی اظهار کرد: تلفات مرغداری‌ها در حال حاضر در استان بین ۲۰ الی ۴۰ درصد بوده و گاهی تا ۵۰ درصد نیز می‌رسد.</p>
      <p>
        <b>مشکلی به نام دلال</b>
      </p>
      <p>حمیدرضا قاسمی، مدیرعامل یک شرکت نیز گفت: نهاده‌های دامی با ارز دولتی وارد می‌شوند، اما متاسفانه توسط برخی از دلال‌ها توزیع و به فروش می‌رسد.</p>
      <p>با انتقاد از اینکه ذرت و جو در سامانه بازارگاه نهاده‌های کشاورزی بین مرغداری‌ها و دامداری‌ها توزیع نمی‌شود، افزود: قطعا این گونه توزیع رانت در پی خواهد داشت.</p>
      <p>وی گفت: در بحث نقدینگی نیز تنها راهکار تقویت صندوق‌های حمایت از بخش کشاورزی است که کم لطفی‌هایی به این صندوق‌ها طی شش سال اخیر صورت پذیرفته است.</p>
      <p>وی با انتقاد از اینکه صادرات شیر خشک ممنوع شده است، افزود: بسیاری از شرکت‌ها مشتری‌های خود را در سایر کشورها از دست داده‌اند و شرکت‌هایی از کشور ترکیه جای شرکت های ایرانی را گرفته‌اند.</p>
      <p>قاسمی گفت: در بحث سبوس گندم قیمت آن از ۵۲۰۰ ریال به ۸۴۰۰ ریال و سپس ۱۲۵۰۰ ریال و و در حال حاضر به ده هزار ریال کاهش پیدا کرده است و این افزایش و همچنین عدم توزیع مناسب سبب شده بسیاری از دامداری‌ها معترض باشند.</p>
      <p>وی با انتقاد از اینکه مجوزهای دامداری‌های خانگی توسط سازمان جهاد کشاورزی صادر نمی‌شود، افزود: این موضوع باعث شده نهاده‌های حمایتی همچون کمیته امداد نسبت به پرداخت تسهیلات خرید دام معذرویت داشته باشند در صورتی که از قدیم الایام روستاها محل فرورش دام سبک و سنگین بوده است.</p>
      <p>وی با انتقاد از عملکرد بانک کشاورزی در استان خاطرنشان کرد: متاسفانه تسویه حساب‌های بدهی برخی از تولیدکنندگان که با مشکلات بسیاری روبرو هستند از حساب‌های شخصی آن‌ها بدون اطلاع و به صورت غیر قانونی صورت می‌پذیرد.</p>
      <p>
        <b>مشکلات واگذاری مجتمع‌های دامداری</b>
      </p>
      <p>محمد شفیعی، فرنماندار خوسف نیز در این جلسه با انتقاد از اینکه سه مجتمع دامداری در شهرستان وجود دارد که برخی از آنها بیش از ۲۰ سال از زمان واگذاری هنوز تعیین تکلیف نشده است، افزود: پیگیری‌های بسیار زیادی از سوی شهرستان و استان صورت پذیرفته که تاکنون به نتیجه نهایی نرسیده است.</p>
      <p>شفیعی ادامه داد: از نظر اعتباری این شهرستان در وضعیت خوبی قرار ندارد به طوریکه در بین یازده شهرستان در رتبه‌های دهم و یازدهم در میزان تخصیص اعتبار قرار داریم.</p>
      <p>وی تصریح کرد: باید همه مدیران تمام تلاش خود را بکار بگیرند که مشکلات پیش روی تولید کنندگان هر چه زودتر مرتفع شود.</p>
      <figure>
        <img src="https://cdn.isna.ir/d/off/birjand/2019/12/09/3/61506648.jpg"/>
      </figure>
      <p>
        <b>مسئولان به فکر رفع مشکل باشند</b>
      </p>
      <p>فرماندار خوسف گفت: با توجه به اینکه بیش از 70 درصد جمعیت شهرستان در مناطق روستایی و عشایری ساکن هستند و شغل عمده آن‌ها کشاورزی و دامداری است؛ مشکلات پیش روی تولیدکنندگان پذیرفته شده نیست.</p>
      <p>وی اظهار کرد: بسیاری از افراد سعی در ایجاد حواشی دارند و از کار اصلی مدیران که همان خدمت‌رسانی به مردم است بازدارند در صورتی که در شهرستان خوسف مسئولین از هیچ تلاشی جهت رفع مشکلات فروگذار نبوده و هر مدیری که نتواند در این راستا حرکت کند حابجا خواهد شد.</p>
      <p>شفیعی ادامه داد: در خصوص زمین‌های واگذار شده جهت احداث مجتمع‌های کشاورزی و دامداری باید سقف زمانی در نظر گرفت و بعد از آن زمان اگر عملیات عمرانی طرح شروع نشود نسبت به واگذاری زمین‌ها به اشخاص دیگری اقدام شود.</p>
      <p>
        <b>هفت خوان مالیاتی</b>
      </p>
      <p>محمود اشرفی، معاون بهبود تولیدات دامی سازمان جهاد کشاورزی خراسان جنوبی نیز در این جلسه گفت: مالیات‌ها مشکلات زیادی را برای کشتارگاه‌ها فراهم کرده است به طوری که بسیاری از آن‌ها غیرفعال شده‌اند.</p>
      <p>وی با بیان اینکه حمل مرغ زنده در استان آزاد است، افزود: جوجه توسط مرغداری‌های مادر بالاتر از نرخ مصوب به فروش می رسد و تاکنون پیگیری‌های انجام شده به سرانجام نرسیده است؛ طی چند روز اخیر این قیمت کاهش پیدا کرده اما تا نرخ مصوب فاصله زیادی دارد.</p>
      <p>اشرفی با انتقاد از اینکه در امور دام اعتباری جهت حمایت از مرغداری‌ها و دامداری‌ها وجود ندارد، تصریح کرد: باید این افراد از طریق صندوق‌های حمایت از بخش کشاورزی بیش از گذشته حمایت شوند.</p>
      <p>وی در پاسخ به انتقاد مرغداران در خصوص هزینه‌های اخذ شده توسط سازمان نظام مهندسی کشاورزی گفت: این سازمان به صورت مستقل بوده و دستورالعمل های آن از تهران ابلاغ می‌شود.</p>
      <p>
        <b>ممنوعیت صادرات شیرخشک</b>
      </p>
      <p>وی مشکل ممنوعیت صادرات شیرخشک را تایید کرد و افزود: با پیگیری‌های انجام شده و قول مساعد سازمان صمت امیدواریم طی ۱۴ روز آینده ممنوعیت صادرات آن لغو شود.</p>
      <p>معاون بهبود تولیدات دامی سازمان جهاد کشاورزی خراسان جنوبی گفت: با حساسیت‌هایی که در زمینه قاچاق شتر وحود دارد، پلاک گذاری شترها در هیات وزیران تصویب شده و متاسفانه در استان خراسان جنوبی حدود ۴۰ درصد شترها تاکنون پلاک گذاری شده است.</p>
      <p>وی اظهار کرد: بنیاد برکت تنها ۱۴۴ نفر شتر و بیش از هزار راس گوسفند وارد کرده است که واگذاری آن‌ها به مردم روال بسیار کندی دارد.</p>
      <p>اشرفی خاطرنشان کرد: واگذاری کارت شناسایی دامداری‌ها مشکل خاصی وجود ندارد و این کارت در کمتر از ده روز با هزینه‌ای حدود یک میلیون و ۳۰۰ هزار ریالی با اعتبار سه ساله صادر می‌شود.</p>
      <p>انتهای پیام</p>
    </article>
  </body>
</html>