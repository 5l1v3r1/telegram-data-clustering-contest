<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tasnimnews.com/fa/news/1398/09/18/2156339/%D8%A8%D8%B1%D9%88%D9%85%D9%86%D8%AF-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D8%A7-%D8%B3%DB%8C%D8%A7%D8%B3%D8%AA-%D9%88-%D8%B2%D8%B1%D9%86%DA%AF%DB%8C-%D8%A7%D8%B3%D8%AA%D9%82%D9%84%D8%A7%D9%84-%D8%B1%D8%A7-%D8%AF%D8%B1-%D8%B5%D8%AF%D8%B1-%D8%AC%D8%AF%D9%88%D9%84-%D8%B1%D9%87%D8%A7-%DA%A9%D8%B1%D8%AF-%D8%AF%D8%B1-%D8%AE%D8%B1%D8%A7%D8%A8-%DA%A9%D8%A7%D8%B1%DB%8C-%D8%AD%D8%B1%D9%81-%D8%A7%D9%88%D9%84-%D8%B1%D8%A7-%D9%85%DB%8C-%D8%B2%D9%86%DB%8C%D9%85"/>
    <meta property="og:site_name" content="خبرگزاری تسنیم - Tasnim"/>
    <meta property="article:published_time" content="2019-12-09T08:45:00+00:00"/>
    <meta property="og:title" content="برومند: استراماچونی با سیاست‌ و زرنگی‌ استقلال را در صدر جدول رها کرد/ در خراب‌کاری حرف اول را می‌زنیم"/>
    <meta property="og:description" content="پرویز برومند در گفت‌‌و‌گو با خبرنگار ورزشی خبرگزاری تسنیم, درباره جدایی آندره‌آ استراماچونی از استقلال و ترک ایران, اظهار داشت: تا وقتی که مربی در ایران است و کار می‌کند کاری به او نداریم ولی وقتی قراردادش را فسخ می‌کند تازه یادمان می‌آید که باید او را حفظ کنیم. وقتی استراماچونی به دنبال مطالباتش بود و تیم را تمرین نمی‌داد باید فکر این روز‌ها را می‌کردیم. وقتی استرا تیم را تمرین نمی‌دهد باشگاه چیزی نمی‌گوید, وقتی در تمرین و نشست خبری حاضر نمی‌شود باز هم باشگاه کاری ندارد ولی وقتی قراردادش را فسخ می‌کند همه به دنبال او می‌گردند."/>
  </head>
  <body>
    <article>
      <h1>برومند: استراماچونی با سیاست‌ و زرنگی‌ استقلال را در صدر جدول رها کرد/ در خراب‌کاری حرف اول را می‌زنیم</h1>
      <h2>پیشکسوت استقلال گفت: یکی از سیاست‌ها و زرنگی‌های استراماچونی این بود که تیم را به صدر جدول رساند و با افتخار و بدون هیچ چون و چرایی ایران را ترک کرد.</h2>
      <address>
        <time datetime="2019-12-09T08:45:00+00:00">09 Dec 2019, 08:45</time>
      </address>
      <figure>
        <img src="https://newsmedia.tasnimnews.com/Tasnim/Uploaded/Image/1398/07/24/1398072412042123718671544.jpg"/>
      </figure>
      <p>
        <a href="https://www.tasnimnews.com/fa/service/3/%D9%88%D8%B1%D8%B2%D8%B4%DB%8C">- اخبار ورزشی -</a>
      </p>
      <p>پرویز برومند در گفت‌‌و‌گو با خبرنگار ورزشی <a href="https://www.tasnimnews.com/">خبرگزاری تسنیم</a>, درباره جدایی آندره‌آ استراماچونی از استقلال و ترک ایران, اظهار داشت: تا وقتی که مربی در ایران است و کار می‌کند کاری به او نداریم ولی وقتی قراردادش را فسخ می‌کند تازه یادمان می‌آید که باید او را حفظ کنیم. وقتی استراماچونی به دنبال مطالباتش بود و تیم را تمرین نمی‌داد باید فکر این روز‌ها را می‌کردیم. وقتی استرا تیم را تمرین نمی‌دهد باشگاه چیزی نمی‌گوید, وقتی در تمرین و نشست خبری حاضر نمی‌شود باز هم باشگاه کاری ندارد ولی وقتی قراردادش را فسخ می‌کند همه به دنبال او می‌گردند.</p>
      <p>وی با بیان اینکه «مدیریت استقلال باید حواسش را جمع می‌کرد تا این وضعیت رخ ندهد» یادآور شد: استراماچونی مدت زیادی است که به دنبال مطالباتش است ولی تاکنون در باشگاه کسی کاری انجام نداده و تا مربی قرارداش را فسخ کرده از دیشب تا صبح به دنبالش بودند. جای تاسف دارد برای مدیریت باشگاه که چنین اتفاقی رخ داده و بدتر از همه اینکه استراماچونی حاضر نشده حتی با مدیران استقلال صحبت کند و جواب آنها را نداده است. مطمئن باشید که موعد پرداخت قسط استراماچونی دیروز و پریروز نبوده, چون او مدت‌ها بود که نسبت به این موضوع اعتراض داشت ولی معلوم نبود در آن زمان مسئولان استقلال به دنبال چه بودند.</p>
      <p>دروازه‌بان پیشین استقلال عنوان کرد: یکی از سیاست‌ها و زرنگی‌های استراماچونی بود که تیم را به صدر جدول رساند و با افتخار و بدون هیچ چون و چرایی ایران را ترک کرد و جای هیچ سؤالی باقی نگذاشت. استراماچونی وظیفه‌اش را در استقلال به خوبی انجام داده و نمی‌توانیم از عملکردش گله‌ای داشته باشیم. استقلال با هدایت او و ارائه بازی های خوب به صدر جدول رسید.</p>
      <p>برومند افزود: زمانی که قراردادی امضا می‌شود دو طرف باید به تمام تعهدات‌شان عمل کنند اما وقتی این تعهدات از یک طرف انجام نمی‌شود, ابتدا گلایه و ناراحتی با تمرین نیامدن و تمرین ندادن به وجود می‌آید و در ادامه آنقدر مشکلات بیشتر می‌شود که کار به جدایی و ترک باشگاه می‌کشد. استراماچونی الان با افتخار ایران را ترک کرده و این باشگاه استقلال است که باید به دنبال او بدود که این مربی شکایت نکند, چون در همه چیز حق با اوست.</p>
      <p>وی درباره اینکه قرار است در بازی امروز مقابل پیکان استقلال را جواد زرینچه هدایت کند, اظهار داشت: الان تیم همان تیم استراماچونی است ولی از لحاظ روحی و روانی کاملا بهم ریخته است. امیدوارم امروز استقلال با هدایت زرینچه پیروز شود اما سؤال من این است مدیران فوتبال ما چه زمانی می‌خواهند از تجربیات‌ گذشته درس بگیرند؟ متاسفانه در این کشور کسی از تجربیات استفاده نمی‌کند و عین خیال‌مان هم نیست.</p>
      <p>پیشکسوت استقلال با بیان اینکه «هوادار استقلال تازه داشت بعد از مدت‌ها جان می‌گرفت و به تیم امیدوار می‌شد» درباره اینکه ویلموتس و برانکو نیز در سال جاری مانند استراماچونی از فوتبال ایران جدا شده‌اند, گفت: این روند آبروریزی برای ایران است. ما قبلاً این تجربه را با برانکو ویلموتس و حتی برخی بازیکنان خارجی داشته‌ایم و این خیلی برای بد است. در آسیا اول می‌شویم اما جای تاسف دارد که نمی‌توانیم جایگاه‌مان را حفظ کنیم و هر روز آبروی ما بیشتر می‌‌ریزد. در خراب‌کاری حرف اول را می‌زنیم.</p>
      <p>
        <a href="http://tasnimnews.com/2156379">هواداران خشمگین استقلال، معاون اجرایی باشگاه را کتک زدند</a>
        <a href="http://tasnimnews.com/2156338">هجوم هواداران به باشگاه استقلال با شکستن در پارکینگ/ وضعیت قرمز در ساختمان آبی‌ها</a>
      </p>
      <p>انتهای پیام/</p>
    </article>
  </body>
</html>