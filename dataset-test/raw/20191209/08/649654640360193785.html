<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.danas.rs/politika/istrazivanje-sns-bi-osvojila-oko-53-odsto-glasova/"/>
    <meta property="og:site_name" content="Dnevni list Danas"/>
    <meta property="article:published_time" content="2019-12-09T08:13:17+00:00"/>
    <meta property="og:title" content="Istraživanje: SNS bi osvojila oko 53 odsto glasova"/>
    <meta property="og:description" content="Srpska napredna stranka (SNS) bi, da se parlamentarni izbori sada održavaju, osvojila 52,9 odsto glasova, a cenzus bi prešli još Savez za Srbiju sa 10,1 odsto, Socijalistička partija Srbije - 9,8 odsto i koalicija Pokret slobodnih građana-Stranka moderne Srbije sa 6,5 odsto, pokazalo je istraživanje agencije Faktor plus."/>
  </head>
  <body>
    <article>
      <h1>Istraživanje: SNS bi osvojila oko 53 odsto glasova</h1>
      <address><time datetime="2019-12-09T08:13:17+00:00">09 Dec 2019, 08:13</time> by <a rel="author">FoNet</a></address>
      <p>
        <b>Srpska napredna stranka (SNS) bi, da se parlamentarni izbori sada održavaju, osvojila 52,9 odsto glasova, a cenzus bi prešli još Savez za Srbiju sa 10,1 odsto, Socijalistička partija Srbije – 9,8 odsto i koalicija Pokret slobodnih građana-Stranka moderne Srbije sa 6,5 odsto, pokazalo je istraživanje agencije Faktor plus.</b>
      </p>
      <p>Prema tom istraživanju, koje prenosi Blic, Stranka SPAS Aleksandra Šapića osvojila bi 4,1 odsto glasova, Partija ujedinjenih penzionera Srbije 3,6 odsto, Srpska radikalna stranka 3,2 odsto, a Demokratska stranka Srbije i pokret „Metla 2020“ 2,4 odsto. Sve ostale partije, uključujući i one nacionalnih manjina, osvojile bi 7,4 odsto.</p>
      <p>Kada je reč o izlaznosti, 45 odsto građana sigurno bi izašlo na glasanje, 35 odsto ne bi, dok 20 odsto ne zna ili nema stav.</p>
      <p>Na pitanje da li veruju novinskim člancima koji govore o aferama političara, 30 odsto ispitanika odgovorilo je pozitivno, 40 odsto je reklo da ne veruje, 21 odsto je reklo „veoma retko“, a devet odsto da ne zna.</p>
      <p>Da su afere izražene kod pojedinaca koji se beskrupulozno bore za vlast smatra 54 odsto ispitanika, 30 odsto misli da je to „u prirodi našeg naroda“, a po 25 odsto da afere doprinose samo još većoj krizi u društvu i da je reč o borbi hrabrih pojedinaca i organizacija za istinu.</p>
      <p>Da su afere normalna pojava misli 15 odsto ispitanika.</p>
      <h3>Povezani tekstovi:</h3>
    </article>
  </body>
</html>