<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tarafdari.com/node/1483188"/>
    <meta property="og:site_name" content="طرفداری"/>
    <meta property="article:published_time" content="2019-12-09T08:09:59+00:00"/>
    <meta property="og:title" content="در پارکینگ ساختمان باشگاه استقلال توسط هواداران معترض شکسته شد؛ هجوم هواداران به طبقات مختلف ساختمان باشگاه!"/>
    <meta property="og:description" content="طرفداری- هواداران تیم فوتبال استقلال به محض عبور یک کارمند از ساختمان این باشگاه، به خودروی او حمله‌ور می‌شوند. به گزارش تسنیم، حدود هزار هوادار استقلال از صبح امروز (دوشنبه) مقابل ساختمان این باشگاه تجمع کرده‌اند تا به مدیران این باشگاه برای فسخ قرارداد آندره‌آ استراماچونی اعتراض کنند."/>
  </head>
  <body>
    <article>
      <h1>در پارکینگ ساختمان باشگاه استقلال توسط هواداران معترض شکسته شد؛ هجوم هواداران به طبقات مختلف ساختمان باشگاه!</h1>
      <h2>وضعیت قرمز در ساختمان آبی‌ها؛ حمله ور شدن هواداران به خودروی کارمندان باشگاه</h2>
      <address><time datetime="2019-12-09T08:09:59+00:00">09 Dec 2019, 08:09</time> by <a rel="author" href="https://www.tarafdari.com/%D8%A7%D8%AD%D8%B3%D8%A7%D9%86-%D9%88%D9%84%DB%8C-%D8%AF%D9%88%D8%B3%D8%AA/133918" target="_blank">احسان ولی دوست</a></address>
      <pre>هواداران استقلال شدیدا معترض هستند.</pre>
      <p><b><a href="https://www.tarafdari.com/">طرفداری</a></b>-هواداران تیم فوتبال استقلال به محض عبور یک کارمند از ساختمان این باشگاه، به خودروی او حمله‌ور می‌شوند.</p>
      <p>به گزارش <b>تسنیم</b>، حدود هزار هوادار استقلال از صبح امروز (دوشنبه) مقابل ساختمان این باشگاه تجمع کرده‌اند تا به مدیران این باشگاه برای <a href="https://www.tarafdari.com/node/1482774">فسخ قرارداد آندره‌آ استراماچونی</a> اعتراض کنند.</p>
      <p>آنها به تشویق سرمربی ایتالیایی استقلال پرداختند و شعارهایی چون «تیم بدون استرا، نمی‌خواهیم، نمی‌خواهیم» و «فتحی یادت باشه، استرا باید باشه» سر دادند. این هواداران تأکید داشتند آبی‌پوشان بدون استراماچونی نباید در دیدار امروز مقابل پیکان حاضر شوند. آنها در ادامه به تشویق علی فتح‌الله‌زاده پرداختند.</p>
      <p>همچنین زمانی که هر یک از کارمندان باشگاه استقلال با خودروی خود از ساختمان باشگاه خارج می‌شود، خودروی آنها مورد هجوم هواداران قرار می‌گیرد. هواداران معترض همچنین به درهای پارکینگ باشگاه هجوم آوردند و آن را شکستند. هواداران پس از شکستن درها، وارد پارکینگ شدند و گوشی‌ها یا دوربین‌های خبرنگارانی را که از آنها فیلم می‌گرفتند، شکستند. آنها بعد از ورود به ساختمان باشگاه به طبقات مختلف هجوم بردند.</p>
      <p>استقلالی‌ها همچنین به امیرحسین فتحی مدیرعامل و برخی اعضای هیئت مدیره باشگاه فحاشی کردند.</p>
    </article>
  </body>
</html>