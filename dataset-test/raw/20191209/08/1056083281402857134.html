<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813212/%DA%A9%D8%B1%D9%87-%D9%88-%D8%AA%D8%B1%DA%A9%DB%8C%D9%87-%D8%A7%D8%B2-%D8%AD%D8%B6%D9%88%D8%B1-%D8%AF%D8%B1-%DA%A9%D8%B1%D8%AC-%D8%B4%D8%A7%D9%86%D9%87-%D8%AE%D8%A7%D9%84%DB%8C-%DA%A9%D8%B1%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:40:29+00:00"/>
    <meta property="og:title" content="کره و ترکیه از حضور در کرج شانه خالی کردند"/>
    <meta property="og:description" content="ایسنا/البرز مدیرعامل شرکت شهرک‌های صنعتی البرز گفت: با تکیه بر توان و تخصص پژوهشگران جوان ایرانی می‌توان نیازهای فناورانه واحدهای صنعتی را بدون تکیه بر سایر کشورها مرتفع کرد."/>
  </head>
  <body>
    <article>
      <h6 class="kicker">رویداد بین‌المللی تبادل فناوری بنگاه‌های کوچک و متوسط برگزار شد؛</h6>
      <h1>کره و ترکیه از حضور در کرج شانه خالی کردند</h1>
      <address><time datetime="2019-12-09T08:40:29+00:00">09 Dec 2019, 08:40</time> by <a rel="author">المیرا دادمهر (اگیر)</a></address>
      <p>ایسنا/البرز مدیرعامل شرکت شهرک‌های صنعتی البرز گفت: با تکیه بر توان و تخصص پژوهشگران جوان ایرانی می‌توان نیازهای فناورانه واحدهای صنعتی را بدون تکیه بر سایر کشورها مرتفع کرد.</p>
      <p>محمد امین فرشی امروز دوشنبه ۱۸ آذر، در رویداد ملی و بین‌المللی تبادل فناوری بنگاه‌های کوچک و متوسط و استارتاپ‌ها در استان البرز که در سالن همایش موسسه تحقیقاتی علوم دامی کشور در کرج برگزار شد، اظهار کرد: در این رویداد، ۷۰ واحد فناور شرکت دارند و ۱۶۲ پروپوزال از کل کشور  ارائه شده که از این تعداد ۱۵ پروپوزال مربوط به استان البرز است.</p>
      <p>به گزارش ایسنا، وی با اشاره به عدم حضور ترکیه و کره در این رویداد دو روزه ادامه داد: با توجه به شرایطی که برای ایران ایجاد شده این دو کشور در قالب نامه رسمی از حضور در این رویداد انصراف دادند.</p>
      <p>این مسئول با اشاره به اینکه در بحث تبادل فناوری نمی توان کشور را ایزوله کرد؛  اظهار کرد: بدون شک شرایط پیش آمده زمینه‌ای برای توجه بیشتر به اقتصاد مقاومتی که بر دو محور درون‌زایی و برون‌نگری تاکید دارد، فراهم می کند.</p>
      <p>فرشی توضیح داد: با تکیه بر توان و تخصص پژوهشگران جوان ایرانی می‌توان نیازهای فناورانه واحدهای صنعتی را بدون تکیه بر سایر کشورها مرتفع کرد.</p>
      <p>وی تاکید کرد: باید از شرایط به وجود آمده به عنوان یک فرصت در راستای به فعلیت رساندن پتانسیل‌های داخلی در حوزه فناوری و ارتباط بیشتر صنعت و دانشگاه استفاده کرد.</p>
      <p>فرشی در ادامه به برنامه ریزی شرکت شهرک های صنعتی البرز برای افزایش توان تولیدی واحدهای صنعتی نیمه فعال و تعطیل اشاره  کرد و گفت:  امسال در مجموع ۹۹ واحد صنعتی غیر فعال در استان به چرخه تولید باز می گردند که از این تعداد تاکنون ۵۷ مورد عملیاتی شده است.</p>
      <p>وی افزود: بقیه این واحدها نیز تا پایان سال جاری فعالیت خود را از سر می گیرند که به طور متوسط اشتغالی که به واسطه فعالیت هر یک از این واحدها ایجاد می شود؛ حدود ۱۵ نفر است.</p>
      <p>انتهای پیام</p>
    </article>
  </body>
</html>