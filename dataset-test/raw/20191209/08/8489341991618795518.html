<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810901/%D9%85%D8%AD%D9%82%D9%82%D8%A7%D9%86-%D8%A8%D8%B1%D8%A7%DB%8C-%D8%AE%D9%86%DA%A9-%DA%A9%D8%B1%D8%AF%D9%86-%D9%85%D9%88%D8%AA%D9%88%D8%B1-%D9%87%D9%88%D8%A7%D9%BE%DB%8C%D9%85%D8%A7-%D8%A7%D8%B2-%D9%BE%D9%88%D8%B4%D8%B4-%D9%86%D8%A7%D9%86%D9%88%D9%84%D9%88%D9%84%D9%87%E2%80%8C%D8%A7%DB%8C-%D8%A7%D8%B3%D8%AA%D9%81%D8%A7%D8%AF%D9%87-%DA%A9%D8%B1%D8%AF%D9%86%D8%AF"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:40:00+00:00"/>
    <meta property="og:title" content="با هدف افزایش عمر توربین جت؛ محققان برای خنک کردن موتور هواپیما از پوشش نانولوله‌ای استفاده کردند"/>
    <meta property="og:description" content="با استفاده از نانولوله‌های سرامیکی، پوششی ساخته شده است که می‌تواند حرارت را از موتور‌های جت هواپیما به سرعت خارج کرده و عمر موتور را افزایش دهد."/>
  </head>
  <body>
    <article>
      <h1>با هدف افزایش عمر توربین جت؛ محققان برای خنک کردن موتور هواپیما از پوشش نانولوله‌ای استفاده کردند</h1>
      <h2>با استفاده از نانولوله‌های سرامیکی، پوششی ساخته شده است که می‌تواند حرارت را از موتور‌های جت هواپیما به سرعت خارج کرده و عمر موتور را افزایش دهد.</h2>
      <address>
        <time datetime="2019-12-09T08:40:00+00:00">09 Dec 2019, 08:40</time>
      </address>
      <p>به گزارش گروه فناوری خبرگزاری دانشجو، توربین‌های گازی که در ساخت موتور‌های جت هواپیما استفاده می‌شود به پوشش‌های سرامیکی وابسته است تا بتواند در دما‌های بالا پایداری ساختاری خود را حفظ کند. اما این پوشش‌ها نمی‌توانند تابش گرمایی را کنترل کنند که این موضوع عملکرد موتور را محدود می‌کند.<br/><br/>محققان دانشگاه پوردو موفق به مهندسی نانولوله‌های سرامیکی شدند که همانند آنتن‌های حرارتی عمل می‌کنند که امکان کنترل تابش‌های گرمایی را دارند.<br/><br/>این نانولوله‌های سرامیکی می‌توانند به‌عنوان آنتن عمل نموده و از نوسانات نور-ماده برای کنترل تابش حرارتی استفاده کنند. این طراحی یک گام به سوی دسته جدیدی از سرامیک‌ها است که می‌توانند در دما‌های بسیار بالا و با کارایی بالا کار کنند.<br/><br/>زوبین جاکوب از محققان این پروژه می‌گوید: «با کنترل تابش در دما‌های بالا، ما می‌توانیم طول عمر پوشش را افزایش دهیم.»<br/><br/>این پروژه بخشی از یک تحقیقات در حوزه پوشش‌های مقاوم در برابر حرارت است. در سال ۲۰۱۶، جاکوب و همکارانش موفق به ساخت شبه‌ماده‌ای از جنس اکسیدهافنیم و تنگستن شدند که می‌تواند تابش حرارتی را کنترل کند و با این کار، از حرارت به هدر رفته برای تولید الکتریسیته در نیروگاه‌های حرارتی می‌توان استفاده نمود.<br/><br/>این گروه تحقیقاتی به تحقیقات خود ادامه دادند تا دسته جدیدی از سرامیک‌ها را معرفی کردند که می‌تواند حرارت را کنترل کند. آن‌ها با همکاری لونا لو و همکارانش از دانشگاه پوردو اقدام به ساخت نانولوله‌هایی از جنس نیترید بور نمودند که پایداری حرارتی بالایی دارد. این نانولوله‌ها با استفاده از پولاریتون‌ها که نوسانات میان نور و ماده‌ای است می‌توانند به کنترل تابش کمک کنند. دمای بالا موجب برانگیختگی پولاریتون می‌شود و نانولوله مانند یک آنتن عمل کرده و تابش را هدایت می‌کند. این آنتن‌ها می‌توانند تابش را به‌گونه‌ای کنترل کنند که موجب خنک شدن سیستم شود. این گروه به دنبال توسعه مواد سرامیکی دیگری هستند تا از ویژگی پلاریتون برای کاربرد‌های مختلف استفاده کنند.</p>
    </article>
  </body>
</html>