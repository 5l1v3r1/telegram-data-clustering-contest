<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naftemporiki.gr/story/1540801/sullupitiria-tou-saoudaraba-prigkipa-ston-tramp-gia-ta-thumata-tis-epithesis-sti-florinta"/>
    <meta property="og:site_name" content="naftemporiki.gr"/>
    <meta property="article:published_time" content="2019-12-09T08:01:00+00:00"/>
    <meta property="og:title" content="Συλλυπητήρια του Σαουδάραβα πρίγκιπα στον Τραμπ για τα θύματα της επίθεσης στη Φλόριντα"/>
    <meta property="og:description" content="Tα συλλυπητήριά του για τα θύματα της επίθεσης Σαουδάραβα στρατιωτικού που εκπαιδευόταν σε αεροναυτική βάση της Φλόριντα εξέφρασε τηλεφωνικώς ο πρίγκιπας διάδοχος της Σαουδικής Αραβίας Μοχάμεντ μπιν Σαλμάν στον Αμερικανό πρόεδρο Ντόναλντ Τραμπ, όπως μετέδωσε το πρακτορείο ειδήσεων SPA."/>
  </head>
  <body>
    <article>
      <h1>Συλλυπητήρια του Σαουδάραβα πρίγκιπα στον Τραμπ για τα θύματα της επίθεσης στη Φλόριντα</h1>
      <address>
        <time datetime="2019-12-09T08:01:00+00:00">09 Dec 2019, 08:01</time>
      </address>
      <p>Tα συλλυπητήριά του για τα θύματα της <a href="https://www.naftemporiki.gr/story/1540735/ipa-tromokratiki-energeia-i-epithesi-sti-nautiki-basi-tis-pensakola">επίθεσης Σαουδάραβα στρατιωτικού που εκπαιδευόταν σε αεροναυτική βάση της Φλόριντα </a>εξέφρασε τηλεφωνικώς ο πρίγκιπας διάδοχος της Σαουδικής Αραβίας Μοχάμεντ μπιν Σαλμάν στον Αμερικανό πρόεδρο Ντόναλντ Τραμπ, όπως μετέδωσε το πρακτορείο ειδήσεων SPA.</p>
      <p>Ο μπιν Σαλμάν διαβεβαίωσε τον Τραμπ ότι ο βασίλειο θα υποστηρίξει τις οικογένειες των θυμάτων της επίθεσης και ότι οι σαουδαραβικές αρχές θα προσφέρουν πλήρη συνεργασία στις <a href="https://www.naftemporiki.gr/k/ipa-%CE%B7%CF%80%CE%B1">ΗΠΑ </a>και θα τους προσφέρουν κάθε πληροφορία που χρειάζονται στο πλαίσιο που διενεργούν.</p>
      <p>Ο ανθυποσμηναγός Μοχάμεντ αλ Σαμράνι, στέλεχος της Πολεμικής Αεροπορίας της Σαουδικής Αραβίας, 21 ετών, που εκπαιδευόταν στην Πενσακόλα, άνοιξε πυρ με πιστόλι Γκλοκ που είχε αγοράσει νόμιμα, σκότωσε τρεις ανθρώπους και τραυμάτισε άλλους οκτώ πριν πέσει νεκρός από τα πυρά βοηθού σερίφη.</p>
      <p>Η ομοσπονδιακή αστυνομία διευκρίνισε πως αντιμετωπίζει πλέον την επίθεση ως τρομοκρατική ενέργεια και ανακρίνει άλλους σαουδάραβες εκπαιδευόμενους στη βάση, που έχουν τεθεί υπό περιορισμό.</p>
      <p>Η επίθεση επανέφερε στο προσκήνιο τη σχέση ανάμεσα στις ΗΠΑ και τη Σαουδική Αραβία, σύμμαχο-κλειδί της Ουάσιγκτον στη Μέση Ανατολή. Το τελευταίο διάστημα η σχέση έχει γνωρίσει εντάσεις εξαιτίας των καταγγελιών περί διάπραξης εγκλημάτων πολέμου στην Υεμένη και της δολοφονίας του αυτοεξόριστου στις ΗΠΑ σαουδάραβα δημοσιογράφου Τζαμάλ Κασόγκι στο προξενείο του βασιλείου στην Κωνσταντινούπολη πέρυσι. Αλλά προς μεγάλη απογοήτευση πολλών μελών του Κογκρέσου, ο Ρεπουμπλικάνος πρόεδρος είναι αμετακίνητος στη θέση ότι πρέπει να μείνει αλώβητη η σχέση στενής συνεργασίας της Ουάσινγκτον με το Ριάντ.</p>
      <p>Μετά την επίθεση, πολλοί κοινοβουλευτικοί, Ρεπουμπλικάνοι αλλά και Δημοκρατικοί τάχθηκαν υπέρ της πολύ πιο διεξοδικής εξέτασης του προγράμματος εκπαίδευσης στρατιωτικών της Σαουδικής Αραβίας στις ΗΠΑ. Το πρόγραμμα εκπαίδευσης εκατοντάδων Σαουδαράβων στρατιωτικών σε αμερικανικές βάσεις «θα έπρεπε να ανασταλεί», έκρινε ο Ρεπουμπλικάνος γερουσιαστής Λίντσεϊ Γκρέιαμ μιλώντας χθες στο τηλεοπτικό δίκτυο Fox News. Ο Ματ Γκετζ, επίσης Ρεπουμπλικάνος κοινοβουλευτικός, πρότεινε επίσης να υπάρξει «διακοπή» του προγράμματος.</p>
      <p>Για τον Κόρι Μπούκερ, διεκδικητή του χρίσματος των Δημοκρατικών ώστε να είναι ο υποψήφιός τους για την προεδρία στις εκλογές του 2020, η διμερής σχέση είναι «απαράδεκτη». Μιλώντας στο τηλεοπτικό δίκτυο ABC, αφού θύμισε ότι αμερικανικά αεροσκάφη «ανεφοδιάζουν με καύσιμα στρατιωτικά αεροσκάφη» της Σαουδικής Αραβίας στον αέρα για να πηγαίνουν «να ρίχνουν βόμβες αμερικανικής κατασκευής στις ΗΠΑ», πρόσθεσε δηκτικά πως «θα προτιμούσα ο πρόεδρος των ΗΠΑ, αντί να μιλάει εξ ονόματος της σαουδαραβικής κυβέρνησης, να απαιτήσει να μας δοθούν απαντήσεις».</p>
      <p>
        <i>Πηγές: ΑΜΠΕ, Reuters, DPA, AFP</i>
      </p>
    </article>
  </body>
</html>