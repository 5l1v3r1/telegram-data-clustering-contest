<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.protagon.gr/epikairotita/prokalei-o-akar-na-moirasoume-dikaia-kathe-poro-sto-aigaio-44341959121"/>
    <meta property="og:site_name" content="Protagon."/>
    <meta property="article:published_time" content="2019-12-09T08:52:00+00:00"/>
    <meta property="og:title" content="Προκαλεί ο Ακάρ: «Να μοιράσουμε δίκαια κάθε πόρο στο Αιγαίο»"/>
    <meta property="og:description" content="Ο τούρκος υπουργός Αμυνας επανέλαβε ότι καμία απόφαση η οποία δεν συμπεριλαμβάνει τη χώρα του δεν θα επιβιώσει"/>
  </head>
  <body>
    <article>
      <h1>Προκαλεί ο Ακάρ: «Να μοιράσουμε δίκαια κάθε πόρο στο Αιγαίο»</h1>
      <h2>Ο τούρκος υπουργός Αμυνας επανέλαβε ότι καμία απόφαση η οποία δεν συμπεριλαμβάνει τη χώρα του δεν θα επιβιώσει</h2>
      <address><time datetime="2019-12-09T08:52:00+00:00">09 Dec 2019, 08:52</time> by <a rel="author">Protagon Team</a></address>
      <p>Ανοιχτή αναφορά – ίσως για πρώτη φορά τόσο με τόσο ευθύ τρόπο – σε «δίκαιο μοίρασμα» των πόρων όχι μόνο στην ανατολική Μεσόγειο αλλά και αυτών στο Αιγαίο έκανε τούρκος ανώτατος αξιωματούχος.</p>
      <p>Ο υπουργός Αμυνας Χουλουσί Ακάρ σε δηλώσεις του την Κυριακή αναφέρθηκε καταρχάς στη συμφωνία με τη Λιβύη η οποία, σύμφωνα με τον ίδιο, «<i>δεν αποτελεί απειλή για άλλες χώρες, ούτε και παραβίαση των δικαιωμάτων των άλλων χωρών</i>».</p>
      <related>
        <a href="https://www.protagon.gr/epikairotita/i-tourkia-etoimazetai-na-steilei-erevnitiko-ploio-stin-kriti-44341959033"/>
      </related>
      <p>Διευκρίνισε ότι πρόκειται για συμφωνία που έγινε «<i>στο πλαίσιο των δικαιωμάτων δύο κυρίαρχων χωρών</i>».</p>
      <p>«<i>Παράλληλα με τις επιχειρήσεις που διεξάγονται κατά της τρομοκρατίας εντός και εκτός συνόρων, συνεχίζονται με αποφασιστικότητά και οι ενέργειες στο Αιγαίο την Ανατολική Μεσόγειο και την Κύπρο για την υπεράσπιση των δικαιωμάτων και συμφερόντων στο Αιγαίο</i>», δήλωσε επίσης ο υπουργός Αμυνας της Τουρκίας.</p>
      <p>Ιδιαίτερη σημασία έχει όμως η συνέχεια της δήλωσής του, όπως τη μεταφέρει το ΑΠΕ: «<i>Το ευκολότερο που μπορεί να γίνει στο θέμα αυτό είναι η δίκαιη διανομή κάθε πόρου και πλούτου που βρίσκεται στο Αιγαίο, την Ανατολική Μεσόγειο και την Κύπρο.</i></p>
      <p>» <i>Αν δεν συμβεί αυτό δεν θα επιτρέψουμε μια αντίθετη απόφαση. Δεν μπορεί να επιβιώσει καμία απόφαση η οποία δεν συμπεριλαμβάνει την Τουρκία και αυτό πρέπει να το γνωρίζουν όλοι. Η Κύπρος είναι δική μας υπόθεση και δεν τίθεται θέμα να υποχωρήσουμε</i>».</p>
      <p>Οι αναφορές του τούρκου υπουργού έρχονται σε μια φορτισμένη συγκυρία, με την Αγκυρα να δηλώνει ότι είναι <a href="https://www.protagon.gr/epikairotita/i-tourkia-etoimazetai-na-steilei-erevnitiko-ploio-stin-kriti-44341959033">έτοιμη να στείλει ερευνητικό πλοίο νοτιοανατολικά της Κρήτης</a>, στο πλαίσιο της συμφωνίας που υπέγραψε με τη Λιβύη.</p>
    </article>
  </body>
</html>