<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1017977/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%DB%8C%D9%86-%D8%B1%D9%88%D8%B2%D9%87%D8%A7-%D8%B1%D8%A7-%DA%A9%D8%B1%D8%AF%D9%87-%D8%A8%D9%88%D8%AF%D9%85-%D9%88%D9%84%DB%8C-%D9%85%D8%B1%D8%A7-%D9%85%D8%AA%D9%87%D9%85-%D8%A8%D9%87-%D8%A8%D8%AF%D8%A8%DB%8C%D9%86%DB%8C-%DA%A9%D8%B1%D8%AF%D9%86%D8%AF-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T08:09:09+00:00"/>
    <meta property="og:title" content="پیش بینی این روزها را کرده بودم ولی مرا متهم به بدبینی کردند/استراماچونی برگردد هم استقلال دیگر تیم نمی‌شود!"/>
    <meta property="og:description" content="پیشکسوت استقلال گفت: اتفاقی که در استقلال رخ داد آتش زیر خاکستری بود که مدتها قبل پیش بینی اش کرده بودم ولی برخی مرا متهم به بدبینی کردند."/>
  </head>
  <body>
    <article>
      <h1>پیش بینی این روزها را کرده بودم ولی مرا متهم به بدبینی کردند/استراماچونی برگردد هم استقلال دیگر تیم نمی‌شود!</h1>
      <h2>هادی طباطبایی در گفت و گو با مشرق:</h2>
      <address>
        <time datetime="2019-12-09T08:09:09+00:00">09 Dec 2019, 08:09</time>
      </address>
      <p>
        <i>پیشکسوت استقلال گفت: اتفاقی که در استقلال رخ داد آتش زیر خاکستری بود که مدتها قبل پیش بینی اش کرده بودم ولی برخی مرا متهم به بدبینی کردند.</i>
      </p>
      <p><b>سرویس ورزش مشرق</b> – دروازه بان اسبق تیم استقلال که در طول یک سال اخیر از منتقدان جدی و اصلی مدیرعامل باشگاه استقلال به شمار می رفت و در برنامه تلویزیونی هم در ارتباط با همین بحث به مجادله با <b>امیرحسین فتحی</b> پرداخته بود بابت اتفاقی که یکشنبه شب در باشگاه استقلال رخ داد و سرمربی این تیم از سرمربیگری استقلال اعلام کناره گیری کرد در شوک بسر می برد.</p>
      <p><b>هادی طباطبایی</b> در گفت و گو با <b>مشرق</b>، درباره اینکه چرا استقلال دچار چنین وضعیتی شد زیاد حرف نزد و گفت توضیح درباره اتفاقات دیروز و امروز را پیش از این داده است.</p>
      <p>دروازه بان اسبق تیم استقلال ابتدا اظهار داشت: «اتفاقی که رخ داد همان آتش زیر خاکستری بود که من از مدت ها قبل هشدار داده بودم. موضوعی که در برهه ای بسیاری از طرفداران استقلال بابت طرح کردن شان مرا مؤاخذه می کردند و می گفتند قصد برهم زدن آرامش تیم را دارم ولی شاید باور نکنید در همین مدت اخیر خیلی ها پس از هر اتفاق عجیب و تلخی که در تیم یا باشگاه رخ می داد با من تماس می گیرند و حلالیت می طلبند و می گویند هر چه می گفتی درست بود و ما را حلال کن!».</p>
      <p>وی در این باره که چه توضیحی از سوی مدیران باشگاه می تواند طرفداران استقلال را آرام کند خاطر نشان کرد: «من الان فقط حالم از اتفاقی که رخ داده گرفته است و در شوک هستم و نمی دانم چرا چنین اتفاقی باید برای استقلال رخ می داد. حرف های اصلی ام را به موقع بیان می کنم. اما از آنچه دلم می سوزد این است که تازه تیم راه افتاده بود. تازه همه آرام شده بودند و پس از سه فصل که تیم این همه بالا و پایین و تغییرات داشت به یک ثبات خوبی رسیده بود. چرا این اتفاقا باید این قدر بی موقع رخ بدهد؟»</p>
      <figure>
        <img src="https://cdn.mashreghnews.ir/d/2019/12/05/4/2661663.jpg"/>
      </figure>
      <p>طباطبایی با مرور چند اتفاق مشابه در ماه های گذشته یادآور شد: «انگار قرار است هر بار این تیم سروسامان می گیرد یک شوک بزرگ به استقلال وارد شود تا ترمز تیم کشیده شود».</p>
      <p>پیشکسوت استقلال در این باره که چه آینده ای در انتظار استقلال خواهد بود گفت: «وقتی این تیم چنین شوک منفی را تحمل کرده اولا مدتی طول می کشد تا از ذهن بازیکنان خارج شود. بعد هم اثراتش تا مدتها در تیم باقی می ماند و زمان می برد تا تیم دوباره تیم شود. حتی اگر استرا هم برگردد با این اختلاف  عمیقی که ایجاد شده دیگر رابطه بین کادر فنی و باشگاه مانند قبل نخواهد شد. البته آرزوی قلبی ام این است که هرگز چنین مسایلی محقق نشوند ولی تجربه ثابت کرده در چنین مواردی شرایط اگر بدتر نشود دیگر بهتر از قبل نخواهد شد».</p>
      <p>وی ادامه داد: «در حالی که همه با دیدن این استقلال طی هفته های اخیر امیدواری های زیادی داشتند تا تیم پس از مدت ها بار دیگر به قهرمانی در لیگ برسد».</p>
      <p>
        <b>ناگفته نماند آندره آ استراماچونی بامداد امروز دوشنبه ۱۸ آذر، تهران را به قصد سفر به ترکیه ترک کرده است.</b>
      </p>
    </article>
  </body>
</html>