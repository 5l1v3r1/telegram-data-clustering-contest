<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/12/09/davis-si-spolupracu-s-jamesom-uziva-doncic-prekonal-rekord-jordana/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-12-09T08:55:50+00:00"/>
    <meta property="og:title" content="Davis si spoluprácu s Jamesom užíva, Dončič prekonal rekord Jordana"/>
    <meta property="og:description" content="Americký basketbalista Anthony Davis bol ústrednou postavou nedeľňajšieho zápasu NBA medzi Los Angeles Lakers a Minnesotou Timberwolves (142:125). Jednotka draftu zámorskej profiligy z roku 2012 sa zaskvela 50 bodmi, pričom túto magickú hranicu pokorila štvrtýkrát v kariére. Davis sa stal iba tretím hráčom, ktorý v ostatnej dekáde vo farbách Lakers..."/>
  </head>
  <body>
    <article>
      <h1>Davis si spoluprácu s Jamesom užíva, Dončič prekonal rekord Jordana</h1>
      <address><time datetime="2019-12-09T08:55:50+00:00">09 Dec 2019, 08:55</time> by <a rel="author">SITA</a></address>
      <p>
        <b>Americký basketbalista Anthony Davis bol ústrednou postavou nedeľňajšieho zápasu NBA medzi Los Angeles Lakers a Minnesotou Timberwolves (142:125). Jednotka draftu zámorskej profiligy z roku 2012 sa zaskvela 50 bodmi, pričom túto magickú hranicu pokorila štvrtýkrát v kariére.</b>
      </p>
      <p>Davis sa stal iba tretím hráčom, ktorý v ostatnej dekáde vo farbách Lakers nastrieľal v zápase aspoň 50 bodov. Pred ním sa to podarilo len klubovej ikone Kobemu Bryantovi a jeho aktuálnemu spoluhráčovi LeBronovi Jamesovi.</p>
      <p>Davis premenil v zápase 20 z 29 pokusov z poľa a z čiary trestného hodu bol stopercentný. Dokopy s Jamesom dosiahli 82 bodov a od roku 2003 sa stali prvým párom organizácie Lakers, ktorý v druhom dueli v rade spoločne pokoril 70-bodovú hranicu.</p>
      <p>„Bola to zábava. Je to jednoduché, keď máte dvoch hráčov, ktorí sú nesebeckí a chcú pre seba to najlepšie. Ja hľadám jeho, on mňa a naďalej sa učíme jeden od druhého,“ vyjadril sa Davis, ktorého cituje britský portál BBC.</p>
      <p>V obdivuhodnej sérii pokračuje slovinský supertalent Luka Dončič. V nedeľu nastrieľal 27 bodov, ku ktorým pridal sedem doskokov a osem asistencii. Už v 19. zápase v sérii dosiahol aspoň 20 bodov, päť doskokov a päť asistencii, čím prekonal rekord Michaela Jordana.</p>
      <p>Tomu sa to vo farbách Chicaga Bulls podarilo v 18 stretnutiach. Napriek ďalšiemu výbornému výkonu Dončiča prišiel Dallas o víťaznú sériu, pretože na domácej palubovke prekvapujúco podľahol Sacramentu 106:110.</p>
    </article>
  </body>
</html>