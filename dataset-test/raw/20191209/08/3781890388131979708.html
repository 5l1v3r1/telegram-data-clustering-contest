<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/746016"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T08:49:00+00:00"/>
    <meta property="og:title" content="จ่อยิงดับแม่ค้าก่อนเผ่นหนี โทรแจ้งลูกสาวผู้ตายดูศพ"/>
    <meta property="og:description" content="ตำรวจรับแจ้งเหตุจ่อยิงแม่ค้าอาหารเจดับคาบ้าน ผู้ก่อเหตุใช้ผ้าสีแดงคลุมศพไว้ ก่อนหลบหนีโทรศัพท์แจ้งลูกสาวผู้ตายให้มาดูศพ พุ่งเป้าปัญหารักสามเส้า"/>
  </head>
  <body>
    <article>
      <h1>จ่อยิงดับแม่ค้าก่อนเผ่นหนี โทรแจ้งลูกสาวผู้ตายดูศพ</h1>
      <address>
        <time datetime="2019-12-09T08:49:00+00:00">09 Dec 2019, 08:49</time>
      </address>
      <figure>
        <img src="https://www.dailynews.co.th/admin/upload/20191209/news_kQVdXhCegh160151_533.jpg?v=20191210059"/>
      </figure>
      <p>
        <b>ตำรวจรับแจ้งเหตุจ่อยิงแม่ค้าอาหารเจดับคาบ้าน ผู้ก่อเหตุใช้ผ้าสีแดงคลุมศพไว้ ก่อนหลบหนีโทรศัพท์แจ้งลูกสาวผู้ตายให้มาดูศพ พุ่งเป้าปัญหารักสามเส้า</b>
      </p>
      <p>เมื่อวันที่ 9 ธ.ค. ร.ต.อ.ณัฐพล พ่อสาร รองสารวัตร (สอบสวน) สภ.บ่อทอง จ.ชลบุรี ได้รับแจ้งมีเหตุยิงกันเสียชีวิตภายในบ้านพักเลขที่ 124 /1 ม.5 ต.บ่อทอง อ.บ่อทอง จ.ชลบุรี จึงรุดไปตรวจสอบพร้อมกู้ภัยสว่างเหตุบ้านทุ่งเหียง และแพทย์เวรรพ.บ่อทอง พบร่างนางเอ (นามสมมุติ) อายุ 51 ปี แม่ค้าอาหารเจนอนเสียชีวิตอยู่ในบ้าน โดยมีผ้าห่มสีแดงคลุมศพไว้และมีหมอนรองไว้เป็นอย่างดี จากการตรวจบาดแผลตามลำตัวพบกระสุนเจาะเข้าที่ราวนมด้านซ้าย ทะลุแผ่นหลัง และที่ชายโครงด้านขวารวม 6 รู พร้อมพบหัวกระสุนตกอยู่ข้างลำตัว 6 หัว</p>
      <figure>
        <img src="https://www.dailynews.co.th/admin/upload/20191209/news_DNqbmOZXZx160152_533.jpg?v=20191210059?v=6532"/>
      </figure>
      <p>จากการสอบถามนายบุญ ชาวไทย อายุ 77 ปี พ่อเลี้ยงของผู้เสียชีวิต กล่าวว่า ตนกับนางน้อย อายุ 70 ปี ซึ่งเป็นแม่ของผู้เสียชีวิต กำลังนอนหลับอยู่ในบ้าน ขณะนั้นเวลาประมาณ 04.30 น. ของวันที่ 9 ธ.ค. 62 มีเหตุให้ตกใจสะดุ้งตื่น เพราะได้ยินเสียงดังขึ้น จนกระทั่งได้ยินเสียงของนายบี (นามสมมุติ) อายุ 60 ปี ที่มาติดพันลูกเลี้ยง ตะโกนเรียกให้ออกมาดูจึงรีบวิ่งออกมา แต่ก็เห็นลูกเลี้ยงนอนอยู่และมีผ้าคลุมร่างกาย ซึ่งตนก็ไม่กล้าเปิดดู จึงได้ติดต่อให้กู้ภัยได้ทราบและแจ้งตำรวจมาตรวจสอบที่เกิดเหตุ<br/><br/>นายบุญ ระบุว่า ลูกเลี้ยงและผู้ก่อเหตุมักจะทะเลาะกันบ่อยครั้ง คาดว่ามีสาเหตุจากเรื่องความรัก 3 เส้า ระหว่าง 1 หญิง 2 ชาย ซึ่งตนเคยเตือนและดุด่าลูกเลี้ยงไปหลายครั้งแล้ว ให้เลือกคบเพียงแค่คนเดียว กระทั่งเช้ามืดวันเกิดเหตุนายซี (นามสมมุติ) ชายอีกคนที่มาติดพันลูกเลี้ยง ได้เข้ามาช่วยลูกเลี้ยงทำอาหารเจเพื่อนำไปขายที่ตลาดเช้า แต่นายบีเข้ามาเห็นจึงไม่พอใจมีปากเสียงกับลูกเลี้ยงของตน ส่วนนายซีได้ปลีกตัวออกไปก่อน หลังจากนั้นนายบีได้ขับรถออกไป ก่อนที่จะเกิดเหตุขึ้นและหลบหนีไป พร้อมกับโทรศัพท์แจ้งลูกสาวของลูกเลี้ยงว่า แม่ถูกยิงเสียชีวิตอีกด้วย<br/><br/>อย่างไรก็ตาม เบื้องทางเจ้าหน้าตำรวจได้รวบรวมและเก็บหลักฐานในที่เกิดเหตุ และเชื่อว่านายบี น่าจะเป็นผู้ก่อเหตุ เนื่องจากเกิดอาการหึงหวงและมีปากเสียงกัน ก่อนจะใช้ปืนลูกซองที่พกมาด้วยยิงใส่ร่างผู้เสียชีวิตแล้วหลบหนีไป ทั้งนี้คาดว่าจะสามารถติดตามจับกุมตัวผู้ก่อเหตุได้เร็ว ๆ นี้ อย่างแน่นอน.</p>
      <figure>
        <img src="https://www.dailynews.co.th/admin/upload/20191209/news_cwDnznkyvi160151_533.jpg?v=20191210059?v=5605"/>
      </figure>
      <figure>
        <img src="https://www.dailynews.co.th/admin/upload/20191209/news_EniXuJZddI160152_533.jpg?v=20191210059?v=8286"/>
      </figure>
      <figure>
        <img src="https://www.dailynews.co.th/admin/upload/20191209/news_whNqYsnVDM160153_533.jpg?v=20191210059?v=7160"/>
      </figure>
    </article>
  </body>
</html>