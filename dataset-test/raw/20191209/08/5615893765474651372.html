<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.profit.ro/stiri/surpriza-sts-nu-a-primit-nicio-oferta-si-anuleaza-licitatia-pentru-constructia-viitorului-centru-informatic-si-de-comunicatii-19191517"/>
    <meta property="og:site_name" content="Profit.ro"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Surpriză: STS nu a primit nicio ofertă și anulează licitația pentru construcția viitorului Centru Informatic și de Comunicații"/>
    <meta property="og:description" content="Serviciul de Telecomunicații Speciale (STS) a anulat o licitație pentru proiectarea și execuția lucrărilor de realizare a infrastructurii de bază a viitorului Centru Informatic și de Comunicații al instituției, proiect estimat la 5,18 milioane de euro, fără TVA, pentru 12 luni. La procedură, finanțată din fonduri bugetare, nu a fost depusă nicio ofertă sau au fost depuse oferte care nu pot fi comparate din cauza modului neuniform de abordare a soluțiilor tehnice și/sau financiare. ."/>
  </head>
  <body>
    <article>
      <h1>Surpriză: STS nu a primit nicio ofertă și anulează licitația pentru construcția viitorului Centru Informatic și de Comunicații</h1>
      <address><time datetime="2019-12-09T08:15:00+00:00">09 Dec 2019, 08:15</time> by <a rel="author">Adrian Dumitrache</a></address>
      <p>
        <b>Serviciul de Telecomunicații Speciale (STS) a anulat o licitație pentru proiectarea și execuția lucrărilor de realizare a infrastructurii de bază a viitorului Centru Informatic și de Comunicații al instituției, proiect estimat la 5,18 milioane de euro, fără TVA, pentru 12 luni. La procedură, finanțată din fonduri bugetare, nu a fost depusă nicio ofertă sau au fost depuse oferte care nu pot fi comparate din cauza modului neuniform de abordare a soluțiilor tehnice și/sau financiare.</b>
      </p>
      <p>Caietul de sarcini și studiul de fezabilitate au fost secret de serviciu. </p>
      <p>La începutul anului 2018, Guvernul a hotărât, <a href="https://lege5.ro/Gratuit/gi3doojwgm2a/hotararea-nr-24-2018-privind-transmiterea-unui-imobil-proprietate-publica-a-statului-din-administrarea-ministerului-finantelor-publice-agentia-nationala-de-administrare-fiscala-in-administrarea-servic">prin HG 24/2018</a>, transmiterea unui teren de peste 10.000 metri pătrați din administrarea Ministerului Finanțelor Publice (MFP) - Agenția Națională de Administrare Fiscală (ANAF) în administrarea STS, scopul demersului fiind realizarea unui Centru Informatic și de Comunicații.</p>
      <p><a href="http://gov.ro/ro/guvernul/procesul-legislativ/note-de-fundamentare/nota-de-fundamentare-hg-nr-24-25-01-2018&amp;page=2">Potrivit notei de fundamentare a HG 24/2018</a>, construirea de către STS a Centrului Informatic și de Comunicații a "devenit imperios necesară pe fondul general al dezvoltării serviciilor de e-guvernare din ultimii ani și al creșterii semnificative din ultima perioadă, în special din ultimul an, a necesităților de comunicații de stat și speciale, mai ales în contextul actual al securității naționale și al bunei guvernanțe, tendință care se menține și are toate premisele de a se accentua în perioada următoare".</p>
      <p>"Având în vedere necesitățile de mai sus și caracterul urgent, prioritar și strategic al realizării de către STS a Centrului Informatic și de Comunicații, respectiv faptul că în incinta sediului central al STS nu mai există teren liber pe care acest centru să poată fi construit, în condițiile în care până în prezent nu a fost atins scopul pentru care terenul mai sus menționat a fost transmis din administrarea STS în administrarea MFP-ANAF (prin <a href="http://legislatie.just.ro/Public/DetaliiDocument/162810">HG 961/2014</a> - n.r.), se impune ca terenul respectiv să fie retransmis în administrarea STS", se arată în document.</p>
      <p>Construirea centrului trebuia să permită STS să onoreze, în conformitate cu legislația aplicabilă, solicitările de spații tehnice pentru găzduirea de echipamente IT&amp;C primite de la beneficiarii săi, inclusiv solicitarea MFP-ANAF de asigurare a unui spațiu tehnic de aproximativ 200 metri pătrați, se mai spune în document.</p>
      <p><a href="http://www.cdep.ro/proiecte/2019/000/20/6/Serviciul%20de%20Telecomunicatii%20Speciale.pdf">Într-un document disponibil pe pagina web a Camerei Deputațiilor</a> se arată că statul ar putea să economisească zeci de milioane de euro dacă ar fi găzduite în viitorul centru al STS echipamentele și sistemele informatice pentru Înalta Curte de Casație și Justiție, Curtea de Conturi a României, ministere, Serviciul Român de Informații (SRI), Casa Națională de Asigurări de Sănătate, Casa Națională de Pensii Publice, Autoritatea Națională de Supraveghere a Prelucrării Datelor cu Caracter Personal, Autoritatea de Supraveghere Financiară, Oficiul Național de Prevenire și Combatere a Spălării Banilor, Agenția Națională pentru Protecția Mediului, Agenția de Plăți pentru Dezvoltare Rurală și Pescuit, Autoritatea Națională Sanitară Veterinară și pentru Siguranța Alimentelor, Direcția pentru Evidența Persoanelor și Administrarea Bazelor de Date - Notari Publici, Autoritatea Electorală Permanentă, Administrația Națională a Penitenciarelor, Fundația Post Privatizare, Televiziunea Română, AGERPRES și Biblioteca Națională a României.</p>
      <p>"Infrastructura pentru servicii de tip DataCenter (a STS - n.r.) asigură toate conditiile tehnice (alimentare cu energie electrică, condiții de mediu și de securitate), în conformitate cu standardele internaționale în domeniu, pentru găzduirea și funcționarea echipamentelor și sistemelor informatice ale autorităților publice", se spune în document.</p>
      <p><a href="https://www.sts.ro/ro/atributii">Serviciul de Telecomunicații Speciale (STS)</a> organizează și coordonează activitățile în domeniul telecomunicaților speciale pentru autoritățile publice din România și alți utilizatori prevăzuți de lege.</p>
      <p>Instituția are structură militară și face parte din Sistemul Național de Apărare. Telecomunicațile speciale reprezintă transmisii, emisii sau recepții de semne, semnale, scrieri, imagini, sunete sau informații de orice natură prin fir, radio, sistem optic sau prin alte sisteme electromagnetice pentru utilizatori aprobați prin lege.</p>
      <p>Autoritățile publice ale statului în folosul cărora funcționează telecomunicațiile speciale sunt Parlamentul, Administrația Prezidențială, Guvernul, instituțiile care desfășoară activități în domeniul apărării, siguranței naționale și ordinii publice, administrația publică centrală și locală, organele de conducere din cadrul organismelor guvernamentale și al unor organisme neguvernamentale de interes național, Curtea Supremă de Justiție, Ministerul Public, Consiliul Superior al Magistraturii și Curtea Constituțională.</p>
    </article>
  </body>
</html>