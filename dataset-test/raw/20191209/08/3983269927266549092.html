<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/almenys-una-persona-morta-a-nova-zelanda-per-lerupcio-dun-volca/noticia/2969530/"/>
    <meta property="og:site_name" content="CCMA"/>
    <meta property="article:published_time" content="2019-12-09T08:05:00+00:00"/>
    <meta property="og:title" content="Nova Zelanda: 5 turistes morts i 8 desapareguts per l'erupció del volcà de White Island"/>
    <meta property="og:description" content="També coneguda com Whakaari, la petita illa blanca és un destí turístic habitual"/>
  </head>
  <body>
    <article>
      <h1>Nova Zelanda: 5 turistes morts i 8 desapareguts per l'erupció del volcà de White Island</h1>
      <h2>També coneguda com Whakaari, la petita illa blanca és un destí turístic habitual</h2>
      <address><time datetime="2019-12-09T08:05:00+00:00">09 Dec 2019, 08:05</time> by <a rel="author">Juli Rodés Almer</a></address>
      <p>A Nova Zelanda <b>es donen per morts els desapareguts</b> que aquest dilluns van ser sorpresos per una erupció volcànica a la turística<b> White Island</b>. Serien <b>8 turistes de diverses nacionalitats</b>, que se sumarien als <b>5 morts ja comptabilitzats</b>.</p>
      <p>La possibilitat d'una nova erupció fa impossible, de moment, accedir a l'illa. Pel que fa als <b>ferits, una trentena</b>, ja són tots a diferents hospitals. Molts tenen cremades greus.</p>
      <p>Els fets han passat aquesta matinada a la petita illa coneguda com a <b>Whakaari</b> o<b> White Island</b> (Illa Blanca, en català) que està <b>deshabitad</b>a, però és un <b>destí turístic</b> habitual.</p>
      <p>Eren gairebé dos quarts de tres de la tarda, hora local, i <b>a l'illa o a prop de l'illa hi havia nombroses persones</b>, segons han informat mitjans locals. La primera ministra de Nova Zelanda, Jacinda Ardern, en roda de premsa, ha parlat d'un centenar de persones, entre les quals hi ha <b>diversos turistes desapareguts</b>.</p>
      <p> </p>
      <figure>
        <img src="https://www.ccma.cat/multimedia/jpg/4/0/1575889965204.jpg"/>
      </figure>
      <p>
        <i>Imatge del cràter del volcà de l'Illa Blanca poc abans d'entrar en erupció (Reuters/Institut of Geological and Nuclear Sciences)</i>
      </p>
      <p> </p>
      <p>Més tard, fonts oficials han xifrat en <b>almenys una cinquantena</b> el nombre de persones presents a la zona, però han reconegut que no podien aclarir-ne el nombre exacte. <b>Una desena de persones han quedat atrapades</b> a l'Illa Blanca, però no s'hi ha pogut establir comunicació.</p>
      <p>Tota <b>la zona ha quedat afectada</b> per l'erupció volcànica.</p>
      <p> </p>
      <figure>
        <img src="https://www.ccma.cat/multimedia/jpg/6/0/1575883137006.jpg"/>
      </figure>
      <p>
        <i>L'erupció, vista des d'una embarcació turística que era a la zona (Michael Schade @Sch)</i>
      </p>
      <p> </p>
      <p>A Twitter, l'usuari <b>Michael Schade</b> (@sch) ha publicat un vídeo en què tota l'illa sembla coberta per una <b>enorme columna de fum</b>. Hi explica que el volcà de White Island ha entrat en erupció per <b>primera vegada des del 2001</b>, que ell i la seva família eren a l'illa just 20 minuts abans i que el vaixell amb què tornaven a casa ha pogut rescatar algunes persones.</p>
      <p> </p>
      <figure>
        <iframe data-src="https://twitter.com/sch/status/1203893996566634496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Després n'ha publicat un altre en què es veu la columna de fum en un costat de la petita illa i un grup de <b>turistes esperant per ser embarcats</b>, no gaire lluny, a tocar del mar.</p>
      <p> </p>
      <figure>
        <iframe data-src="https://twitter.com/sch/status/1203894241413304320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Fins a <b>23 persones han pogut ser rescatades</b>, i ara per ara es té constància que cinc persones han mort. També que hi ha <b>ferits amb cremades</b>, segons ha informat la <b>policia de Nova Zelanda</b>. Alguns han estat traslladats a l'hospital amb helicòpter.</p>
      <p><b>John Tims</b>, comandant d'operacions i subcomissionat de la policia, ha comparegut per fer la següent explicació.</p>
      <blockquote>"Per desgràcia, puc confirmar que ara hi ha cinc persones mortes per l'erupció del volcà de l'Illa Blanca. Diverses persones han estat traslladades als hospitals de Whakatane i de Middlemore. Diverses persones tenen cremades a causa de l'erupció. És massa d'hora per poder confirmar quanta gent hi ha afectada. Continuem treballant tan ràpid com podem."</blockquote>
      <p>La majoria dels turistes procedirien del creuer <b>Ovation of the Seas</b>, de la companyia <b>Royal Caribbean</b>, que està atracat a<b> Tauranga</b>, a l'Illa del Nord, on fa escala dins d'una ruta que va començar a Sydney el 3 de desembre.</p>
      <p> </p>
      <figure>
        <img src="https://www.ccma.cat/multimedia/jpg/3/8/1575890411683.jpg"/>
      </figure>
      <p>
        <i>Trasllat amb llitera d'una persona ferida per l'erupció (Reuters/TVNZ)</i>
      </p>
      <p> </p>
      <p>Tims ha afegit que s'ha <b>prohibit volar sobre l'illa </b>i que els serveis d'emergència no hi poden accedir per l'alt risc existent, que inclou <b>possibles noves erupcions</b> del volcà.</p>
      <p>Amb tot, l'exèrcit ha enviat un <b>avió de reconeixement Orion </b>a la zona.</p>
      <p>La primera ministra Ardern ha explicat que <b>"la nostra prioritat absoluta és continuar amb la recerca i el rescat"</b> i ha avançat que revisaran els protocols d'emergència i l'activitat turística al voltant de White Island.</p>
      <p> </p>
      <figure>
        <img src="https://www.ccma.cat/multimedia/jpg/7/3/1575880244837.jpg"/>
      </figure>
      <p>
        <i>Guies evacuen turistes de l'Illa Blanca després de l'erupció del volcà (Reuters/Michael Schade @Sch)</i>
      </p>
      <p> </p>
      <p>Es dona la circumstància que el 3 de desembre, el grup <b>GeoNet</b> de control de l'activitat geològica va advertir que el Whakaari "ha entrat en un <b>període d'activitat eruptiva</b>", però que "no representa <b>cap perill directe per als visitants</b>".</p>
      <p>
        <b>Un enclavament turístic al Cinturó de Foc</b>
      </p>
      <p>White Island està situada a la badia de l'Abundància, al nord-est de la costa de l'<b>Illa del Nord</b>, l'illa principal de Nova Zelanda, on hi ha la capital, <b>Wellington</b>, i la ciutat més gran, Auckland. El fum blanc característic del volcà de Whakaari, que dona nom a l'illa, s'ha pogut veure des de l'Illa del Nord.</p>
      <p> </p>
      <figure>
        <img src="https://www.ccma.cat/multimedia/jpg/9/7/1575878557779.jpg"/>
      </figure>
      <p>
        <i>La columna de fum causada per l'erupció del volcà Whakaari s'ha vist a 50 quilòmetres de distància (Reuters/Institut of Geological an Nuclear Sciences)</i>
      </p>
      <p> </p>
      <p>Segons l'Institut de Ciències Geològiques i Nuclears de Nova Zelanda (GNS), el volcà ha llançat <b>pedres i cendres fins a 3.658 metres d'alçada</b>.</p>
      <p>Nova Zelanda forma part de l'anomenat <b>Cinturó de Foc</b> del Pacífic, integrat per un arc irregular de volcans, de <b>40.000 quilòmetres</b> de llarg, que encercla la placa tectònica del Pacífic.</p>
      <p>En concret, Nova Zelanda és sobre la línia on es troben la placa del Pacífic amb la placa australiana.</p>
      <p> </p>
      <p> </p>
      <figure>
        <iframe data-src="https://twitter.com/324cat/status/1204105934873731078?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p> </p>
    </article>
  </body>
</html>