<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.stiripesurse.ro/s-a-aflat-atacatorul-de-la-baza-militara-din-sua-postase-mesaje-anti-israel_1411090.html"/>
    <meta property="og:site_name" content="Stiri pe surse"/>
    <meta property="article:published_time" content="2019-12-09T08:11:00+00:00"/>
    <meta property="og:title" content="S-a aflat! - Atacatorul de la baza militară din SUA postase mesaje anti-Israel"/>
    <meta property="og:description" content="Tânărul saudit care a comis atacul armat de la baza militară din Pensacola, Florida, a postat mesaje antiamericane și anti-Israel pe Twitter..."/>
  </head>
  <body>
    <article>
      <h1>S-a aflat! - Atacatorul de la baza militară din SUA postase mesaje anti-Israel</h1>
      <address><time datetime="2019-12-09T08:11:00+00:00">09 Dec 2019, 08:11</time> by <a rel="author">Lucian Negrea, Reporter</a></address>
      <p>Tânărul saudit care a comis atacul armat de la baza militară din Pensacola, Florida, a postat mesaje antiamericane și anti-Israel pe Twitter înainte de a ucide trei persoane, a declarat un oficial american pentru agenția The Associated Press.</p>
      <p>Autoritățile cred că atacatorul a postat mesaje pe rețelele de socializare în care a criticat Statele Unite folosind un pseudonim similar cu numele său, însă oficialii federali investighează dacă individul a fost cel care a scris cuvintele sau doar le-a postat, a spus oficialul, care a vorbit cu The Associated Press sub protecția anonimatului.</p>
      <p>În mesajele postate pe Twitter, atacatorul saudit a denunțat sprijinul Washingtonului pentru Israel și a acuzat SUA de sentimente antimusulmane.</p>
      <p>Rachel Rojas, agentul special FBI care se ocupă de acest caz, a transmis presei că FBI-ul tratează atacul armat de vineri ca pe un presupus atentat terorist, însă se crede că individul a acționat de unul singur.</p>
      <p>Pe de altă parte, surse din cadrul autorităților americane, citate de CNN, au transmis că atacatorul nu pare să fi avut legături cu grupări teroriste.</p>
      <p>Trei persoane au fost ucise în atacul produs în Baza aeriană Pensacola din Florida. Alte opt persoane, inclusiv doi agenţi de poliţie, au fost rănite în atac.</p>
    </article>
  </body>
</html>