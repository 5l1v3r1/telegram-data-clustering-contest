<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://doctorsonly.co.il/2019/12/178921/"/>
    <meta property="og:site_name" content="Doctors Only"/>
    <meta property="article:published_time" content="2019-12-09T08:27:00+00:00"/>
    <meta property="og:title" content="מרכז שיקום חדש לנפגעי פעילות איבה יוקם ב&quot;הדסה&quot; בעלות של 250 מיליון שקל"/>
    <meta property="og:description" content="המרכז החדש יחליף את מחלקת השיקום הפועלת כיום במרכז הרפואי הדסה הר הצופים ויכלול כמה מחלקות שיקום, שירותים נלווים כפיזיותרפיה וטיפולים באשפוז יום שיקומי"/>
  </head>
  <body>
    <article>
      <h1>מרכז שיקום חדש לנפגעי פעילות איבה יוקם ב"הדסה" בעלות של 250 מיליון שקל</h1>
      <h2>המרכז החדש יחליף את מחלקת השיקום הפועלת כיום במרכז הרפואי הדסה הר הצופים ויכלול כמה מחלקות שיקום, שירותים נלווים כפיזיותרפיה וטיפולים באשפוז יום שיקומי</h2>
      <address><time datetime="2019-12-09T08:27:00+00:00">09 Dec 2019, 08:27</time> by <a rel="author">מערכת דוקטורס אונלי</a></address>
      <p>מרכז שיקום לחיילים ואזרחים נפגעי פעולות איבה וכן לאנשים עם מוגבלויות פיזיות הזקוקים לטיפול במרפאות ייעודיות יוקם בקמפוס בית החולים הדסה בהר הצופים שבירושלים. לשם כך גויסו כבר על ידי ארגון נשות הדסה והדסה אינטרנשיונל ישראל תרומות בסך תשעה מיליון דולר באירוע התרמה שנערך במיאמי, פלורידה.</p>
      <h3>עוד בעניין דומה</h3>
      <ul>
        <li>
          <a href="https://doctorsonly.co.il/2019/11/177865/">שמירה על גמישות פונקציונלית של המוח לאחר שיקום של הגפה העליונה בטרשת נפוצה מתקדמת</a>
        </li>
        <li>
          <a href="https://doctorsonly.co.il/2019/11/177286/">רפואה במימד האשליה</a>
        </li>
        <li>
          <a href="https://doctorsonly.co.il/2019/11/176849/">בקריית גת נחנך סניף חדש לבית החולים השיקומי רעות-תל אביב</a>
        </li>
      </ul>
      <p>המרכז החדש יחליף את מחלקת השיקום הפועלת כיום. הוא יכלול מחלקות שיקום לבעיות שונות, יספק שירותים נלווים כמו פיזיותרפיה ויציע מגוון טיפולים באשפוז יום שיקומי. מרכז השיקום יתפרס על פני מספר אגפים במבנה מודרני, בצמוד לבית החולים הראשי ויקבל ממנו תמיכה רפואית ולוגיסטית מלאה.</p>
      <p>תכנית המבנה הותאמה לצרכים ההולכים ומשתנים של המאה ה-21, בכלל זה לגידול הצפוי באוכלוסיה ולהתארכות תוחלת החיים – מה שמחייב גם טיפול במספר גדול של בני הגיל השלישי עם מאפייני תחלואה וקשיים פיזיים מרובים.</p>
      <p>התכנון האדריכלי הוא של ארתור ספקטור תוך שימת דגש להיטמעות המבנה בנוף הירושלמי הצופה אל מדבר יהודה וים המלח, תוך הקפדה על מרחבים פתוחים וחללים המאפשרים עבודה עם המטפלים באמצעות מכשור מתקדם, בבריכות ובמתחמי אימון. הבניין תוכנן כך שיהיה מודולרי, כלומר ייבנה בשלבים על פי התקדמות סדורה.</p>
      <p>עלות הפרויקט כולו מוערכת בכ-250 מיליון שקל, כולל עבודות פיתוח השטח, הבנייה והקמת חניונים תת קרקעיים. רוב התקציב מתוכנן להתקבל מתרומות מהארץ ומהעולם בשנתיים הקרובות.</p>
      <p>הסכום הראשוני נקבע ל-100 מיליון שקל, כאשר 40 מיליון שקל התקבלו כבר מתרומת עזבון הנדנברג, 40 מיליון שקל מתקציב פיתוח שהעמידה לשם כך המדינה כחלק מהסכם ההבראה של "הדסה" ו-20 מיליון שקל מתרומות שכבר גויסו על ידי "הדסה".</p>
    </article>
  </body>
</html>