<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-at-staten-skal-ta-over/71908968"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T08:55:00+00:00"/>
    <meta property="og:title" content="Vil at staten skal ta over"/>
    <meta property="og:description" content="Arbeiderpartiet har fått nok og ber staten overta opertøransvaret fra Babcock. - Det som skjer i nord, er avtalebrudd, sier Ingvild Kjerkhol til Dagbladet."/>
  </head>
  <body>
    <article>
      <h1>Vil at staten skal ta over</h1>
      <h2>Arbeiderpartiet har fått nok og ber staten overta opertøransvaret fra Babcock. - Det som skjer i nord, er avtalebrudd, sier Ingvild Kjerkhol til Dagbladet.</h2>
      <address><time datetime="2019-12-09T08:55:00+00:00">09 Dec 2019, 08:55</time> by <a rel="author">Steinar Solås Suvatne</a></address>
      <p>I en rapport fra Universitetssykehuset i Nord-Norge (UNN) er det <a href="https://www.dagbladet.no/nyheter/atte-uonskede-hendelser/71908248">registrert åtte uønskede hendelser det siste døgnet</a>, som følge av <a href="https://www.dagbladet.no/nyheter/na-er-det-nok/71905490">mangel på ambulansefly i Nord-Norge.</a></p>
      <p>
        <b>Både Arbeiderpartiet og Senterpartiet fremmer i dag forslag i Stortinget om at staten skal overta driften.</b>
      </p>
      <p>- Dette er en tjeneste som ikke i dag gir befolkningen i Nord-Norge den tryggheten de har krav på. Folk er redde, det går ut over helsa til mange pasienter, sier Kjersti Toppe (Sp) fra talerstolen.</p>
      <h3>Inn med staten</h3>
      <p>Helsepolitisk talsperson i Arbeiderpartiet, Ingvild Kjerkol, er også bekymret for beredskapsnivået.</p>
      <p>
        <b>- Når staten nå i realiteten må inn å overta jobben til en privat aktør, så er det fallitt for Babcock. Arbeiderpartiet er for at staten på sikt tar over luftambulansen permanent, sier Kjerkol til Dagbladet.</b>
      </p>
      <p>- Vi mener Babcock har brutt sin avtale med staten så grundig at ingenting kan stanse staten i å overta driften.</p>
      <p>Både hun, Sp, Rødt og SV krever at helseminister Bent Høie (H) orienterer Stortinget om situasjonen rundt ambulansetjenesten. Mens SV ønsker at Høie gjør orienteringen allerede i dag, mener Kjerkol Høie kan få vente til det er kontroll over liv og helse i nord.</p>
      <h3>Erna inn på teppet?</h3>
      <p>SV ønsker også at Erna Solberg skal komme til Stortinget og orientere i saken. Dagbladet har spurt Solberg om hun kommer til å gjøre det, men har foreløpig ikke fått svar fra statsministeren.</p>
      <p>
        <i>- Er det fristende for deg å si «hva var det vi sa» til Bent Høie?</i>
      </p>
      <p>- Dette har vi advart om lenge, allerede da prosessen først tiltok. Det var en rekke signaler på at dette ville gå ille. Men først må vi sørge for at pasientene er ivaretatt. Når det er kontroll over situasjonen har vi en rekke spørsmål Bent Høie bør sørge for å svare grundig på, sier Kjerkol.</p>
      <h3>Advarte</h3>
      <p>Da operatøransvaret for luftambulansene i nord ble flyttet fra Lufttransport til Babcock, advarte mange mot at slike episoder ville forekomme. Det ble hevdet at det bare var et spørsmål om tid før pasientene ble skadelidende.</p>
      <p>
        <b>SV-nestleder Kirsti Bergstø slår nå alarm overfor Dagbladet.</b>
      </p>
      <p>- Nå er det fullstendig kaos og krise i luftambulansetjenesten i Nord-Norge. Nå har vi hatt mangelfull beredskap over tid, fordi Babcock ikke lever opp til sine forpliktelser. Det vi opplever nå er fullstendig krise, sier Bergstø til Dagbladet og tilføyer:</p>
      <p>- Jeg forventer at alle tenkelige ressurser mobiliseres slik at ikke liv går tapt.</p>
      <h3>Bråk, bråk, bråk</h3>
      <p>I juni 2017 ble det klart at selskapet Babcock Scandinavian Airambulance vant anbudskonkurransen om luftambulansetjenesten med fly i Norge. Samtidig vant Norsk Luftambulanse (NLA) anbudskonkurransen om ambulansehelikopterene.</p>
      <p>I ettertid har piloter i Lufttransport sagt opp fordi Babcock og NLA tilbyr dem lavere lønn for å «bli værende» i egen jobb. Det er også kommet <a href="https://www.dagbladet.no/nyheter/gilbert---henger-ikke-pa-greip/69833963">anklager om uheldige dobbeltroller i helsevesenet i forbindelse med</a> anbudet på ambulanseflyene.</p>
      <p>Som Dagbladet skrev tidligere i år, <a href="https://www.dagbladet.no/nyheter/luftkrig-om-liv-og-lonninger/69832286">frykter Lufttransport AS at så mange som 43 av selskapets 100 piloter har sagt</a> opp innen utgangen av juni.</p>
      <p>Både helse- og omsorgsminister Bent Høie (H) og Øyvind Juell, leder for Luftambulansetjenesten, <a href="https://www.dagbladet.no/nyheter/gilbert---henger-ikke-pa-greip/69833963">har vært avvisende at prosessen kunne vært håndtert særlig annerledes.</a></p>
    </article>
  </body>
</html>