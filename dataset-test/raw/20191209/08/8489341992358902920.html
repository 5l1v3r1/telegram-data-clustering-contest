<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810993/%D8%A2%D9%82%D8%A7%DB%8C-%D8%B1%D9%88%D8%AD%D8%A7%D9%86%DB%8C-%D9%82%D8%B1%D8%A7%D8%B1-%D8%A8%D9%88%D8%AF-%D8%B1%D9%81%D8%A7%D9%87-%D8%A8%DB%8C%D8%A7%D9%88%D8%B1%DB%8C%D8%AF-%D9%86%D9%87-%D8%A7%DB%8C%D9%86%DA%A9%D9%87-%D9%85%D8%B1%D8%AF%D9%85-%DA%AF%D8%B1%D9%81%D8%AA%D8%A7%D8%B1-%D9%86%D8%A7%D9%86-%D8%B4%D8%A8-%D8%A8%D8%A7%D8%B4%D9%86%D8%AF-%D8%AE%DB%8C%D8%A7%D9%84%D8%AA%D8%A7%D9%86-%D8%B1%D8%A7%D8%AD%D8%AA-%DB%B4%DB%B5-%D8%AA%D9%88%D9%85%D8%A7%D9%86-%D8%A8%D8%B1%D8%A7%DB%8C-%D9%85%D8%B1%D8%AF%D9%85-%D9%87%DB%8C%DA%86-%D8%B4%D8%AF-%D9%87%DB%8C%DA%86"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:54:00+00:00"/>
    <meta property="og:title" content="قائم‌پناه در حضور رئیس جمهور: آقای روحانی؛ قرار بود رفاه بیاورید نه اینکه مردم گرفتار نان شب باشند / خیالتان راحت! ۴۵ تومان برای مردم هیچ شد، هیچ"/>
    <meta property="og:description" content="دبیر شورای تبیین مواضع بسیج دانشجویی دانشگاه فرهنگیان در سخنرانی روز دانشجو در مقابل رئیس جمهور گفت: قرار بود آنقدر رفاه بیاورید که ۴۵ هزار تومان به حساب هم نیاید، نه آنکه خیل مردم گرفتار نان شب باشند."/>
  </head>
  <body>
    <article>
      <h1>قائم‌پناه در حضور رئیس جمهور: آقای روحانی؛ قرار بود رفاه بیاورید نه اینکه مردم گرفتار نان شب باشند / خیالتان راحت! ۴۵ تومان برای مردم هیچ شد، هیچ</h1>
      <h2>دبیر شورای تبیین مواضع بسیج دانشجویی دانشگاه فرهنگیان در سخنرانی روز دانشجو در مقابل رئیس جمهور گفت: قرار بود آنقدر رفاه بیاورید که ۴۵ هزار تومان به حساب هم نیاید، نه آنکه خیل مردم گرفتار نان شب باشند.</h2>
      <address>
        <time datetime="2019-12-09T08:54:00+00:00">09 Dec 2019, 08:54</time>
      </address>
      <p>به گزارش خبرنگار دانشگاه خبرگزاری دانشجو، حمیدرضا قائم پناه- دبیر شورای تبیین مواضع بسیج دانشجویی دانشگاه فرهنگیان در مراسم روز دانشجو، که امروز با حضور رئیس جمهور در دانشگاه نسیبه فرهنگیان برگزار شد به عنوان نماینده بسیج دانشجویی این دانشگاه سخنرانی کرد که متن سخنان وی به شرح زیر است:</p>
      <p>بسم الله الرحمن الرحیم</p>
      <p>جناب آقای روحانی</p>
      <p>ریاست محترم جمهوری اسلامی ایران و همراهان گرامی</p>
      <p>سلام علیکم</p>
      <p>به دانشگاه فرهنگیان، نقطه ثقل نظام آموزش و پرورش خوش آمدید.</p>
      <p>۶ سال گذشت؛ ۶ سال از عمر دولتی گذشت که قرار بود ۱۰۰ روزه مشکلات کشور را حل کند.</p>
      <p>تقویم دستتان هست؟! بیش از ۲۲۰۰ روز گذشت و هنوز ملت ما منتظر حل مشکلات ابتدایی شان هستند.</p>
      <p>قرار بود آنقدر رفاه بیاورید که ۴۵ هزار تومان به حساب هم نیاید، نه آنکه امروز خیل مردم گرفتار نان شب باشند. البته خیالتان راحت! ۴۵ هزارتومان برای مردم هیچ شد، هییییچ!</p>
      <p>قرار بود عزت پاسپورت ایرانی را برگردانید، نه اینکه پاسپورت ایرانی را به قهقرا ببرید</p>
      <p>قرار بود شفافیت سرلوحه کارتان و مردم محرمتان باشند، نه اینکه با سرکشی از قانون لیست اموال خود و وزرای میلیاردی تان را ارائه نکنید، مگر چه دارید که از ملت پنهان می‌دارید؟</p>
      <p>آقای روحانی!</p>
      <p>چه بگوییم از داستان تلخ برجام نافرجامی که قرار بود یک شبه تمامی تحریم‌ها را بردارد و چرخ زندگی مردم را بچرخاند و آب خوردن مردم را حل کند.</p>
      <p>حل شد، اما این امید مردم بود که در ناامیدی وعده‌های واهی جنابعالی حل شد.</p>
      <p>در گرانی و تورم افسارگسیخته دولت خوش تدبیر شما حل شد.</p>
      <p>در ورشکستگی صنعت و اقتصاد و سیاست دولتتان حل شد.</p>
      <p>در کاهش ارزش پول ملی و عدم پذیرش پول ملی حتی درکشور‌های جنگ زده حل شد.</p>
      <p>در سه برابر شدن یک شبه بنزین حل شد.</p>
      <p>در چند برابر شدن قیمت گوشت و برنج و میوه و سبزیجات حل شد.</p>
      <p>در سه برابر شدن قیمت مسکن و غیر قابل دسترس شدن آن برای مردم، در تدبیر جنابعالی حل شد<br/><br/>آقای رییس جمهور!</p>
      <p>درخت برجام گل کرد و میوه داد</p>
      <p>مردم امروز درحال تناول سیب و گلابی برجامتان هستند</p>
      <p>بس است دیگر، تاکی میخواهید خود را در برابر غرب وحشی تحقیر کنید و التماس آنان را داشته باشید، بجای اتکا وانتظار از غرب به جوانان برومند ایران اسلامی تکیه کنید.</p>
      <p>باور کنید می‌توانیم</p>
      <p>مشکلاتی که پیش روی ماست، قابل حل است</p>
      <p>این مشکلات چیزی نیست در برابر اراده‌ی پولادین ملت با شرف ایران.</p>
      <p>اما چه کنیم از کلید شما؟ که یا ظاهرا شکسته است؟ یا اینکه آن را برعکس چرخانده اید؟</p>
      <p>آقای رئیس جمهور!</p>
      <p>بدانید که عبرت دوران شدید و تاریخ فراموش نخواهد کرد و آیندگان خواهند دانست، فروش عزت ملت در ژنو و لوزان و کنار رود راین، جز خفت و ذلت در برابر دشمن چیزی نداشت</p>
      <p>آقای شیخ حسن روحانی</p>
      <p>ظاهرا جو امنیتی دیگر دانشگاه‌ها، شما را مفتخر به حضور در دانشگاه فرهنگیان نمود. دانشگاهی که ۶ سال است به عنوان رییس هیئت امنایش، نه حاضر بودید در جلسات آن حاضر شوید و نه اسم آن را به زبان بیاورید.</p>
      <p>حضورتان را به عنوان ریاست هیئت امنای دانشگاه فرهنگیان گرامی می‌داریم، ولی اگر خداناکرده خواسته اید از فضای نجیبانه و متانت دانشجومعلمان برای خود، ایمنی در برابر مطالبات دانشجویی ایجاد کنید؛ اشتباه نمودید<br/><br/>امروز در برابر نسل نوی تحول خواه نظام تربیت رسمی کشور قرار گرفته اید که برعکس شما به جای التماس بیگانه و اجرای سند برجام صفت ۲۰۳۰، راه برون رفت را در اتکای به اندیشه و فکر و همت خود مبتنی بر سند تحول بنیادین می‌دانند.</p>
      <p>امروز در برابر نسل نوی معلمی هستید که شرافت معلمی را در هویت خود می‌یابند و نه با طرح ننگین خرید خدمات آموزشی، معلم را، چون کالایی قابل فروش ببیند و تربیت را در بازار به ثمن بخس به آموزش بفروشند.</p>
      <p>امروز در برابر معلمینی هستید که دستگاه تربیت رسمی را هزینه بر نمی‌دانند، بلکه آن را سرمایه گذاری برای شکوفایی آینده ایران زمین می‌دانند.</p>
      <p>امروز در دانشگاهی هستید که به دلیل ظلم‌های متعدد جنابعالی و دولت محترمتان، بجای آنکه انرژی خود را صرف تربیت دانشجومعلمانی در تراز انقلاب بکند، صرف تلاش برای حیات خود و عبور از خیانت‌های مشاوران آشنایتان برای حذف این دانشگاه و عبور مشکلات ابتدایی زیرساختی آن می‌کند.</p>
      <p>امروز در برابر نو معلمانی هستید که صدای گویای تمام معلمین ایران هستند که نه از فقر که از تبعیض گله مندیم.</p>
      <p>آقای روحانی بدانید؛ ما معلمین <br/>از حقوق اندک گله داریم. <br/>از اختلاس گله داریم <br/>از صندوق ذخیره فرهنگیان گله داریم <br/>از عدم اجرای صحیح رتبه بندی گله داریم <br/>از برون سپاری تربیت معلم گله داریم <br/>از نگاه هزینه‌ای به آموزش و پرورش گله داریم <br/>از معافیت مالیاتی سلبریتی‌ها و دیگران گله داریم. <br/>از بی صداقتی‌ها گله داریم<br/>از سیاست زدگی گله داریم. <br/>از کاهش بودجه اندک آموزش و پرورش برای سال بعد گله داریم. <br/>از مدارس نا ایمن و کپری گله داریم</p>
      <p>آقای دکتر روحانی</p>
      <p>بدانید نسل آینده معلمی اجازه نخواهد داد که دولتی سرکار بیاید و ذخیره چندهزار میلیاردی فرهنگیان را به تاراج بدهد و بدون عذرخواهی و جبران آن، با حاشیه امن به کنار برود.</p>
      <p>بدانید نسل آینده معلمی اجازه نخواهد داد که دولتی سرکار بیاید که با فروش مدرسه و معلم، تربیت را به مسلخ تفکرات نئوکینزی خود ببرد و عدالت را به عنوان هدف تمام انبیا و اولیای الهی به پای اشرافیت مسخ قدرت و ثروت ذبح نماید.</p>
      <p>بدانید نسل آینده معلمی اجازه نخواهد داد تا هیچ رییس جمهوری با سواستفاده از نیاز‌های مالی معلمی، به اسم رتبه بندی و هرچیز دیگر شرافت اورا به سخره بگیرد و با رسانه‌ای کردن دم به ساعت داده‌ها و نداده‌ها به معلمان، عزت آنان را خرد کنید.</p>
      <p>آقای روحانی<br/>برای پیشرفت کشور باید به درون کشور برگردید. اتکا به جوانان برومند ایران اسلامی تنها راه حل برون رفت از مشکلات فعلی است؛ بیایید در این ماه‌های پایانی دولتتان، باقیات صالحات به جا بگذارید و از فرصت باقی مانده برای حل مشکلات کشور با همت بیشتر بهره ببرید.</p>
    </article>
  </body>
</html>