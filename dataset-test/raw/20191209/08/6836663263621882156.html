<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/domaci/reverse-charge-celi-kritice-jde-proti-planovanym-reformam-vyberu-dph-tvrdi-jeji-odpurci-1364923"/>
    <meta property="og:site_name" content="E15.cz"/>
    <meta property="article:published_time" content="2019-12-09T08:00:00+00:00"/>
    <meta property="og:title" content="Reverse charge čelí kritice. Jde proti plánovaným reformám výběru DPH, tvrdí její odpůrci"/>
    <meta property="og:description" content="Česko bude chtít prodloužit platnost výjimky, během které může využívat plošné přenesení daňové povinnosti u DPH označované jako reverse charge. Na výjimce se před měsícem dohodla vláda se státy EU. Daňoví poradci i zaměstnavatelé ale mají výhrady, vyplynulo z jejich jednání se šéfkou státní pokladny Alenou Schillerovou (ANO)."/>
  </head>
  <body>
    <article>
      <h1>Reverse charge čelí kritice. Jde proti plánovaným reformám výběru DPH, tvrdí její odpůrci</h1>
      <address><time datetime="2019-12-09T08:00:00+00:00">09 Dec 2019, 08:00</time> by <a rel="author">Pavel Otto</a></address>
      <p>
        <b>Česko bude chtít prodloužit platnost výjimky, během které může využívat plošné přenesení daňové povinnosti u DPH označované jako reverse charge. Na výjimce se před měsícem dohodla vláda se státy EU. Daňoví poradci i zaměstnavatelé ale mají výhrady, vyplynulo z jejich jednání se šéfkou státní pokladny Alenou Schillerovou (ANO).</b>
      </p>
      <p>Kritizují hlavně to, že výjimka pro možné přenesení povinnosti přiznat a zaplatit DPH z prodávajících na kupující u veškerého zboží a služeb, kde hodnota jednoho prodeje přesáhne 450 tisíc korun, skončí už v polovině roku 2022. Navíc bude nutné přijetí novely zákona o DPH. </p>
      <p>„Pro případné zavedení všeobecného reverse charge je zásadní vyjednání významného prodloužení udělené výjimky,“ řekl viceprezident Komory daňových poradců Petr Toman. Zdůraznil, že vláda musí mít souhlas EU ještě před tím, než plošný reverse charge implementuje do českého daňového řádu. Stejný názor má i Svaz účetních.</p>
      <p>„Budeme usilovat o prodloužení výjimky,“ reagovala Schillerová. „Zcela zásadní je, že účinný nástroj pro potírání karuselových podvodů má mezi odbornou veřejností podporu,“ dodala.</p>
      <related>
        <a href="https://www.e15.cz/rozhovory/prouza-preneseni-danove-povinnosti-by-znamenalo-dalsi-administrativu-pro-podnikatele-1353300"/>
      </related>
      <h3>Jednání trvá pět let</h3>
      <p>Europoslanec TOP 09 Luděk Niedermayer připomněl, že o výjimce jednal předchůdce Schillerové a současný premiér Andrej Babiš (ANO) pět let. „Je pozoruhodné, že teprve nyní ministerstvo financí napadlo, že zavést něco takového na rok a půl není úplně skvělý nápad,“ uvedl.</p>
      <p>Niedermayer a další odpůrci plošného reverse charge míní, že jde proti plánovaným reformám výběru DPH. „Zvyšuje také riziko rozšíření podvodů i vzniku nového krácení daní,“ podotkl europoslanec s tím, že firmám kvůli další změně pravidel vzniknou náklady.</p>
      <p>Proto chtějí Svaz průmyslu a dopravy i Hospodářská komora detailnější informace. „Požadujeme zpracování analýzy dopadů přenesení daňové povinnosti,“ konstatoval ředitel hospodářské politiky a hlavní ekonom svazu průmyslu Bohuslav Čížek.</p>
      <related>
        <a href="https://www.e15.cz/domaci/niedermayer-reverse-charge-problem-s-vyberem-dani-nevyresi-1353278"/>
      </related>
      <p>V současnosti je reverse charge uplatňována u telekomunikačních služeb na velkoobchodní úrovni nebo dodání plynu a elektřiny. Povinnost dále platí například pro vybrané zemědělské plodiny, dodávání mobilních telefonů, mikroprocesorů, herních konzolí, některé druhy odpadu, stavebních a montážních prací nebo obchodování s povolenkami na emise skleníkových plynů.</p>
      <related>
        <a href="https://www.e15.cz/zahranicni/evropsky-parlament-schvalil-reverse-charge-1354512"/>
      </related>
      <related>
        <h4>Související články</h4>
        <a href="https://www.e15.cz/domaci/eet-se-rozsiri-na-lekare-remeslniky-a-dalsi-obory-1359593"/>
        <a href="https://www.e15.cz/rozhovory/dalsi-zatez-zivnostniku-nepodporim-rika-alena-schillerova-1362585"/>
        <a href="https://www.e15.cz/domaci/senatori-nepodporili-zdaneni-loterii-a-dalsi-zmeny-kterymi-si-chce-vlada-vylepsit-prijmy-rozpoctu-1364810"/>
        <a href="https://www.e15.cz/domaci/dane-pres-internet-vlada-schvalila-vznik-noveho-portalu-1361800"/>
        <a href="https://www.e15.cz/nazory/pohledem-vlastimila-sojky-danovy-balicek-je-mix-dobrych-napadu-se-spatnymi-1364042"/>
      </related>
    </article>
  </body>
</html>