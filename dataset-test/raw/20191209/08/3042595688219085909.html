<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/hengere-blaste-over-ende/71908757"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T08:09:57+00:00"/>
    <meta property="og:title" content="Hengere blåste over ende"/>
    <meta property="og:description" content="Store trafikkproblemer i vest."/>
  </head>
  <body>
    <article>
      <h1>Hengere blåste over ende</h1>
      <h2>Store trafikkproblemer i vest.</h2>
      <address><time datetime="2019-12-09T08:09:57+00:00">09 Dec 2019, 08:09</time> by <a rel="author">Ralf Lofstad</a></address>
      <p>I morgentimene skaper kraftig vind dramatikk og store problemer på flere sentrale veistrekninger i Sunnhordland og på Haugaland.</p>
      <p>
        <b>Karmsundbrua - hovedinnfartsåra mellom Karmøy og Haugesund - har store deler av mandagen vært helt stengt fordi en henger fra en lastebil har blåst over ende i den kraftige vinden.</b>
      </p>
      <p>Klokka 17.12 melder politiet at brua er åpnet etter å ha vært stengt i over åtte timer.</p>
      <h3>- Ganske kaos</h3>
      <p>- Det er ganske kaos. Det er ukjent hvor langt køene strekker seg, men vi har opplysninger at det er problemer helt til Bygnes, opplyser Victoria Hillveg ved operasjonssentralen i Sør-Vest politidistrikt til Dagbladet i 08.30-tida.</p>
      <p>Bygnes ligger 10 kilometer fra brua. Ifølge Hillveg er det problemer på begge sider av hovedinnfartsåra på E134, der det nå er manuell dirigering av trafikken.</p>
      <p>
        <b>- Vi ønsker å få fram gjennom media at folk bør vurdere andre veier mellom Karmøy og Haugesund, sier hun.</b>
      </p>
      <h3>Vil vurdere kjøretøyene</h3>
      <p>Ingen ble skadd i hengervelten. Nå venter politiet på at entreprenør og bilberger ankommer.</p>
      <p>- Vi vil vurdere hva slags kjøretøy som kan kjøre over brua og ikke, sier Hillveg.</p>
      <p>
        <b>Dette er den andre vindrelaterte ulykken på ei bru i Sør-Vest i morges. Tidligere i dag veltet en henger på Bømlabrua noen mil lenger nord, i 08.30-tida er trafikken også her helt stengt.</b>
      </p>
      <p>Også på Bømlabrua vil politiet gjøre vurderinger av hvilke kjøretøy som får passere.</p>
      <p>I 10-tida kommer en ny melding, denne gangen på den sentrale Sotrabrua mellom Sotra og Bergen.</p>
      <p>
        <b>- En tilhenger skal være tatt av vinden og veltet over i motsatt kjørefelt og truffet en bil, skriver <a href="https://twitter.com/politivest/status/1203960902388715520">Vest politidistrkt</a>.</b>
      </p>
      <p>Politiet skriver i en oppdatering at det er snakk om en skaphenger som har truffet en personbil. Ingen personer skal være skadd, men veien er delvis sperret, og det er manuell dirigering på stedet.</p>
      <figure>
        <img src="https://dbstatic.no/71909184.jpg?imageId=71909184&amp;x=4.5390070921986&amp;y=2.2613065326633&amp;cropw=91.205673758865&amp;croph=96.984924623116&amp;width=643&amp;height=387"/>
        <figcaption><b>KØER:</b> Trafikken har stoppet opp på Sotrabrua etter tilhengeruhellet. Foto: Statens vegvesen Vis mer</figcaption>
      </figure>
      <p>Ifølge <a href="https://twitter.com/VTSvest/status/1203962517359386624">Vegtrafikksentralen vest</a> er ett felt stengt, og det er vindkast på 18 m/s (sterk kuling) på stedet.</p>
      <h3>- Ikke hverdags</h3>
      <p>Magnus Haukeland, vakthavende meteorolog ved Meteorologisk institutt Bergen, forklarer at det er et uheldig sammentreff av flere faktorer som skaper trafikkproblemene.</p>
      <p>- Dette er ikke hverdags. Vi har et lite lavtrykk som skaper kraftig nordlig vind vest for seg, og vinden når oppi liten storm nå i morgentimene. Det er nå på sitt kraftigste, og vil avta utover dagen, sier Haukeland til Dagbladet.</p>
      <p>
        <b>Men allerede i morgen ligger det an til nye problemer.</b>
      </p>
      <p>- Da kommer et nytt lavtrykk inn og skaper enda sterkere vind, men denne gangen fra sør. Det blir ganske heftig - vi venter full storm i morgen kveld, sier meteorologen.</p>
      <p>Haukeland understreker at det er uvisst hvordan dette vil slå ut; kanskje vil andre områder enn i dag bli berørt sterkest.</p>
      <p>- Det blir mye vind generelt i Sør-Norge, og ganske gufsete på fjellovergangene, sier han.</p>
    </article>
  </body>
</html>