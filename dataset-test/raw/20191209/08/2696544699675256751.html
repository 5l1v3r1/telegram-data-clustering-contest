<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191209_Johnson_A_sajat_hazajuk_reszenek_tekintik_NagyBritanniat_az_EUbol_erkezo_bevandorlok"/>
    <meta property="og:site_name" content="HVG.hu"/>
    <meta property="article:published_time" content="2019-12-09T08:59:00+00:00"/>
    <meta property="og:title" content="Johnson: A saját hazájuk részének tekintik Nagy-Britanniát az EU-ból érkező bevándorlók"/>
    <meta property="og:description" content="Garantáltan csökkenni fog a bevándorlás, ha a konzervatívok hatalmon maradnak - ígérte a brit miniszterelnök."/>
  </head>
  <body>
    <article>
      <h1>Johnson: A saját hazájuk részének tekintik Nagy-Britanniát az EU-ból érkező bevándorlók</h1>
      <address><time datetime="2019-12-09T08:59:00+00:00">09 Dec 2019, 08:59</time> by <a rel="author">hvg.hu/MTI</a></address>
      <p>
        <b>Garantáltan csökkenni fog a bevándorlás, ha a konzervatívok hatalmon maradnak - ígérte a brit miniszterelnök.</b>
      </p>
      <p>A konzervatívok tervezett új szabályozásával garantálható a bevándorlás csökkenése - mondta a brit miniszterelnök.</p>
      <p>Boris Johnson a Sky News-naknyilatkozva megerősítette, hogy ha a Konzervatív Párt kormányon marad a csütörtöki parlamenti választás után, ausztrál típusú, képességek és képesítések felmérésére alkalmas pontozásos bevándorlási rendszert léptet életbe.</p>
      <blockquote><a href="https://hvg.hu/vilag/20191208_Boris_Johnson_jeremy_corbyn_brit_valasztas_elozetes">Brit választás karácsony előtt, a pokol és a Brexit között<br/></a>A brit választás egyetlen kézzel fogható tétje az, hogy a jó ideje húzódó Brexit-cirkuszban ki lesz a porondmester. Nehéz helyzetből kellene a győztesnek kirángatnia a szigetországot, sokan már azt gondolják: igazából az nyer, aki most veszít.</blockquote>
      <p>Johnson szerint „a kivételes tehetségű emberek az első hegedűsöktől az atomfizikusokon át a prímabalerinákig” jöhetnek, csakúgy, mint „a start-up világ királyai és királynői”. Az új rendszer alapján a szakképzett munkavállalók is elhelyezkedhetnek majd - tette hozzá. A harmadik kategóriába az új bevándorlási rendszer alapján azok tartoznak majd, akik egy adott, meghatározott idejű munkafeladat elvégzésére jelentkezhetnek, de ők nem kapnának automatikus tartózkodási jogot.</p>
      <p>Johnson arról beszélt: az EU-ból nagy számban érkezők</p>
      <blockquote>jelenleg gyakorlatilag hazájuk részének tekintik Nagy-Britanniát, és ezzel az a gond, hogy teljesen ellenőrizhetetlen.</blockquote>
      <p>Jeremy Corbyn, a Munkáspárt vezetője a BBC-nek nyilatkozva kijelentette: ha a decemberi 12-i választások után a Labour kerül kormányra, „komoly mértékben” érvényben maradna az Európai Unión belüli szabad mozgás gyakorlata Nagy-Britanniában. Corbyn nem részletezte, hogy ez pontosan mit jelent, de úgy fogalmazott: azok, akik Nagy-Britanniát választják otthonuknak, hatalmas mértékben hozzájárulnak az ország fejlődéséhez, és a munkáspárti kormány nem fog ellenséges környezetet teremteni számukra.</p>
    </article>
  </body>
</html>