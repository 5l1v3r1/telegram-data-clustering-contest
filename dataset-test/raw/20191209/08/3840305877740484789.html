<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/marcel-ciolacu-psd-motiune-de-cenzura-guvernul-orban-asumarea-raspunderii-legile-electorale-309798.html"/>
    <meta property="og:site_name" content="B1 TV"/>
    <meta property="article:published_time" content="2019-12-09T08:39:36+00:00"/>
    <meta property="og:title" content="Ciolacu anunță că PSD va depune moţiune de cenzură dacă Guvernul Orban își asumă răspunderea pe legile electorale"/>
    <meta property="og:description" content="Marcel Ciolacu, președintele interimar al PSD, a declarat că liderii partidului urmează să discute, în Biroul Politic, strategia la moţiunea simplă depusă împotriva ministrului Finanţelor, Florin Cîţu, dar ş..."/>
  </head>
  <body>
    <article>
      <h1>Ciolacu anunță că PSD va depune moţiune de cenzură dacă Guvernul Orban își asumă răspunderea pe legile electorale</h1>
      <address><time datetime="2019-12-09T08:39:36+00:00">09 Dec 2019, 08:39</time> by <a rel="author">Redacția B1.ro</a></address>
      <p><a href="https://www.b1.ro/tag/marcel-ciolacu-283676.html">Marcel Ciolacu</a>, președintele interimar al <a href="https://www.b1.ro/tag/psd-51583.html">PSD</a>, a declarat că liderii partidului urmează să discute, în Biroul Politic, strategia la moţiunea simplă depusă împotriva ministrului Finanţelor, Florin Cîţu, dar şi ce vor face în cazul în care <a href="https://www.b1.ro/tag/guvernul-orban-293802.html">Guvernul Orban</a> decide să-şi asume răspunderea pe vreun pachet de legi electorale. Ciolacu a precizat că, în acest caz, <a href="https://www.b1.ro/tag/psd-51583.html">PSD</a> va depune moţiune de cenzură împotriva Guvernului PNL.</p>
      <p>„O decizie foarte clară, în cazul în care actualul Guvern o să vină cu asumarea răspunderii pe legile electorale, decizia să fie ca <a href="https://www.b1.ro/tag/psd-51583.html">PSD</a> împreună cu alţi parteneri din Parlament să depunem o moţiune de cenzură. Cu siguranţă, dacă vom depune o moţiune de cenzură şi vom constata că avem o majoritate pentru ca această moţiune să aibă şi efecte juridice, respectiv <a href="https://www.b1.ro/tag/guvernul-orban-293802.html">Guvernul Orban</a> să cadă, vom avea o strategie şi de a veni cu o propunere de nou Guvern”, a declarat <a href="https://www.b1.ro/tag/marcel-ciolacu-283676.html">Marcel Ciolacu</a>, înaintea şedinţei Biroului Politic provizoriu al <a href="https://www.b1.ro/tag/psd-51583.html">PSD</a>.</p>
      <p><a href="https://www.b1.ro/tag/guvernul-orban-293802.html">Guvernul Orban</a> ia în calcul să-și angajeze răspunderea în Parlament pentru alegerea primarilor în două tururi, conștient fiind că asta ar putea duce la demiterea sa prin moțiune de cenzură și, implicit, ar constitui primul pas pe drumul anticipatelor, susțineau vineri surse Digi24 și Antena 3, citate de G4Media. (Detalii <a href="https://www.b1.ro/stiri/politica/guvernul-orban-asumarea-raspunderii-alegeri-in-doua-tururi-anticipate-309602.html">AICI</a>)</p>
    </article>
  </body>
</html>