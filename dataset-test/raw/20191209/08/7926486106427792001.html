<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mashreghnews.ir/news/1018002/%D9%88%D8%A7%DA%A9%D9%86%D8%B4-%D8%A7%D8%B3%DA%A9%D9%88%DA%86%DB%8C%DA%86-%D8%A8%D9%87-%D8%B1%D9%81%D8%AA%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C"/>
    <meta property="og:site_name" content="مشرق نیوز"/>
    <meta property="article:published_time" content="2019-12-09T08:20:07+00:00"/>
    <meta property="og:title" content="واکنش اسکوچیچ به رفتن استراماچونی"/>
    <meta property="og:description" content="سرمربی تیم فوتبال نفت آبادان گفت:‌ با تجربه‌ای که من به دست آورده‌ام گاهی اوقات هماهنگ شدن با این شرایط خیلی سخت می‌شود."/>
  </head>
  <body>
    <article>
      <h1>واکنش اسکوچیچ به رفتن استراماچونی</h1>
      <address>
        <time datetime="2019-12-09T08:20:07+00:00">09 Dec 2019, 08:20</time>
      </address>
      <p>
        <i>سرمربی تیم فوتبال نفت آبادان گفت:‌ با تجربه‌ای که من به دست آورده‌ام گاهی اوقات هماهنگ شدن با این شرایط خیلی سخت می‌شود.</i>
      </p>
      <p>به گزارش مشرق، <b>دراگان اسکوچیچ </b>در گفت‌وگو با برنامه تهران ورزشی درخصوص کار در شرایط سخت باشگاه <b>صنعت نفت آبادان </b>اظهار داشت: واقعا مدیریت یک تیم در چنین شرایطی بسیار سخت است اما خوشبختانه ما کارمان را انجام می‌دهیم و بازیکنان تلاش زیادی دارند چون به این نتیجه رسیده‌اند که اگر سخت کار کنند موفق خواهند بود.</p>
      <p>اسکوچیچ درمورد اینکه چگونه خودش را با این شرایط هماهنگ می‌کند عنوان کرد: باید تمرکزمان روی فوتبال و کارمان باشد،‌ سعی و  تلاشمان این بوده که مشکلات جانبی و مالی را در تمرین و کار به فراموشی بسپاریم و تمام تمرکزمان را برای کارمان بگذاریم. </p>
      <p>وی در پاسخ به این سوال که چه کاری انجام می‌دهد که صنعت نفت آبادان می‌تواند نتایج خوبی را کسب کند،گفت:  با توجه به اینکه آخرین تیمی بودیم که برای فصل جدید آماده شدیم توانستیم بازیکنان خوبی را از نظر اخلاقی و فنی کنار هم جمع کنیم. شاید تمریناتمان را 40 روز بعد از تیم‌های دیگر شروع کردیم اما توانستیم خیلی زود خودمان را  با شرایط موجود کشور هماهنگ و فرمول خوبی را برای کار کردن  پیدا کنیم.</p>
      <blockquote>
        <b>بیشتر بخوانید:<br/></b>
        <a href="https://www.mashreghnews.ir/news/1017982/%D8%AF%D8%B1%DA%AF%DB%8C%D8%B1%DB%8C-%D9%87%D9%88%D8%A7%D8%AF%D8%A7%D8%B1%D8%A7%D9%86-%D8%A8%D8%A7-%DB%8C%DA%A9-%D9%BE%DB%8C%D8%B4%DA%A9%D8%B3%D9%88%D8%AA-%D9%88-%D9%86%D8%A7%D8%B1%D8%B6%D8%A7%DB%8C%D8%AA%DB%8C-%D8%A7%D8%B2-%D8%A8%D8%A7%D8%B2%DA%AF%D8%B4%D8%AA-%D9%81%D8%B1%D9%87%D8%A7%D8%AF-%D8%B9%DA%A9%D8%B3">درگیری هواداران با یک پیشکسوت و نارضایتی از بازگشت فرهاد+عکس</a>
      </blockquote>
      <p>سرمربی تیم صنعت نفت آبادان در مورد جدایی <b>استراماچونی </b>از تیم <b>استقلال </b>تهران عنوان کرد: دیروز در رسانه‌ها این مطلب را خواندم و اطلاع جامعی از آن ندارم. خیلی سخت است که آدم بخواهد جمله‌ای را در مورد کسی بگوید که در شرایط او قرار ندارد. او یک مربی حرفه‌ای است و مانند من از اروپا آمده بود و این شرایط برای ما سخت است. متاسفانه در ایران نگاه حرفه‌ای وجود ندارد. موضوع این است که مربی می‌تواند خودش را سازگار کند یا خیر. با تجربه‌ای که من به دست آورده‌ام گاهی اوقات هماهنگ شدن با این شرایط خیلی سخت می‌شود. </p>
      <p>وی درمورد اینکه آیا با وجود این شرایط در کنار تیم صنعت نفت می‌ماند، گفت: من قرارداد دارم به این قرارداد پایبند هستم.  جاه‌طلبی زیادی دارم و همیشه تلاشم این بوده که در کارم پیشرفت کنم. الان در بوشهر هستیم و تمام تمرکزمان برای بازی فردا مقابل شاهین شهرداری است. </p>
    </article>
  </body>
</html>