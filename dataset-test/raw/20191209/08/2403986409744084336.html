<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145"/>
    <meta property="og:site_name" content="24 Канал"/>
    <meta property="article:published_time" content="2019-12-09T08:20:00+00:00"/>
    <meta property="og:title" content="Нормандська зустріч у Парижі: чого очікувати від Зеленського та Путіна"/>
    <meta property="og:description" content="Зустріч у нормандському форматі, яка розпочнеться у Парижі 9 грудня, може містити чимало загроз для подальшого розвитку України. Яких саме – читайте у матеріалі 24 каналу."/>
  </head>
  <body>
    <article>
      <h1>Нормандська зустріч у Парижі: чого очікувати від Зеленського та Путіна</h1>
      <address><time datetime="2019-12-09T08:20:00+00:00">09 Dec 2019, 08:20</time> by <a rel="author" href="https://24tv.ua/yevgeniya_mazur_tag4955/" target="_blank">Євгенія Мазур</a></address>
      <p>
        <b>Зустріч у нормандському форматі, яка розпочнеться у Парижі 9 грудня, може містити чимало загроз для подальшого розвитку України. Яких саме – читайте у матеріалі 24 каналу.</b>
      </p>
      <ul>
        <li>
          <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145#1">1Чому має відбутись зустріч у нормандському форматі?</a>
        </li>
        <li>
          <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145#2">2Про що там мають говорити?</a>
        </li>
        <li>
          <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145#3">3Чого можна очікувати від зустрічі у Парижі?</a>
        </li>
        <li>
          <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145#4">4Які ризики існують для України під час зустрічі у Парижі?</a>
        </li>
        <li>
          <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145#5">5Який розвиток подій буде найгіршим для України?</a>
        </li>
        <li>
          <a href="https://24tv.ua/normandska_zustrich_u_parizhi_chogo_ochikuvati_vid_zustrichi_zelenskogo_i_putina_n1245145#6">6Який варіант завершення зустрічі буде найкращим для України?</a>
        </li>
      </ul>
      <p>Ключова небезпека цієї зустрічі у Парижі – необачна швидкість у прийнятті рішень Президентом України Володимиром Зеленським та потужний тиск, який чинитимуть на нього росіяни. Але давайте з усім розбиратись поетапно.</p>
      <blockquote>Важливо: <a href="https://24tv.ua/normandskiy_samit_u_parizhi_ostanni_ochikuvannya_ukrayini_ta_rosiyi_n1244885">Нормандський саміт у Парижі: останні очікування України та Росії</a></blockquote>
      <h3>Чому має відбутись зустріч у нормандському форматі?</h3>
      <p>Тому що зараз нормандський формат – єдина більш-менш працююча площадка для переговорів України та Росії, за участі Франції та Німеччини у ролі своєрідних посередників. За останні п’ять років переговори в нормандському форматі проводилися в різних варіантах: як зустрічі лідерів країн; як зустрічі за участю голів і представників МЗС чотирьох країн; а також безліч раундів телефонних переговорів глав держав нормандської четвірки.</p>
      <blockquote>Більше по темі: <a href="https://24tv.ua/normandska_zustrich_use_shho_vazhlivo_znati_n1244862">Нормандська зустріч: усе, що важливо знати</a></blockquote>
      <p>Перемовини за участю лідерів України, Росії, Франції та Німеччини відбудуться 9 грудня в Парижі – перша з 2016 року зустрічі саме президентів.</p>
      <p>Передумовами для проведення нормандського саміту стали розведення військ у Станиці Луганській (завершилося 30 червня), Золотому (2 листопада) та Петрівському (11 листопада). Також відбулися розмінування цих територій і демонтаж фортифікаційних споруд з обох боків. У підсумку там має розміститися майбутня демілітаризована зона.</p>
      <figure>
        <img src="https://24tv.ua/resources/photos/news/201912/1244862_10342461.png?201912130514"/>
      </figure>
      <p>
        <i>Розведення сил на Донбасі/Інфографіка 24 каналу</i>
      </p>
      <h3>Про що там мають говорити?</h3>
      <p>Як раніше казав Президент України – про розведення військ, відновлення контролю над українським кордоном, обмін полоненими, текст формули Штайнмаєра та анексію Криму.</p>
      <p>Для Зеленського це буде перша зустріч з Путіним в статусі президента України. Очікується, що політики можуть провести також особисті переговори тет-а-тет — український лідер стверджує, що готовий "до будь-яких форматів". Тому однозначно переконаний, що встигне проговорити всі окреслені теми.</p>
      <p>Зеленський також не виключає, що обговорить новий контракт на транзит російського газу через Україну в рамках зустрічі з лідерами "нормандського формату".</p>
      <h3>Чого можна очікувати від зустрічі у Парижі?</h3>
      <p>Як пояснив 24 каналу правник, директор міжнародної спілки "Інститут національної політики" Юрій Шуліпа, для України результат зустрічі в нормандському форматі може мати два наслідки:</p>
      <ol>
        <li>Зустріч завершиться нічим.</li>
        <li>На зустрічі будуть підписані офіційні документи (і у такому разі все залежатиме від того, які саме документи будуть підписані).</li>
      </ol>
      <blockquote>Більше про це: <a href="https://24tv.ua/normandska_zustrich_zakinchitsya_nichim__ekspert_n1244984">Нормандська зустріч закінчиться нічим, – експерт</a></blockquote>
      <h3>Які ризики існують для України під час зустрічі у Парижі?</h3>
      <p>Одним з найбільших ризиків, з якими доведеться стикнутись Зеленському на цих переговорах, як каже Шуліпа, стане <b>шантаж та тиск Росії</b>. Все, аби схилити Зеленського до прямих переговорів з бойовиками так званих "ЛНР" та "ДНР".</p>
      <aside>Якщо президент України на саміті в нормандському форматі піддасться на шантаж Путіна, і піде на прямі переговори з путінськими маріонетками, то Україна незабаром припинить своє існування як держава і суб'єкт міжнародного права,<cite>– вважає він.</cite></aside>
      <p>Ще одна небезпечна точка цих переговорів – свідоме <b>змішування та ув’язування між собою питань з різних площин</b>: транзиту газу, відмови від перемог у Стокгольмському арбітражі, обміну полоненими, анексії Криму. Тут українській стороні доведеться дуже обережно та виважено підходити до прийняття рішень – скрізь можуть бути <b>приховані пастки</b>, які одразу можна і не помітити черзе брак досвіду.</p>
      <p>Аналітик Віталій Портников <a href="https://nv.ua/opinion/putin-zelenskiy-o-chem-budut-govorit-v-parizhe-novosti-ukrainy-50057502.html">висловив </a>думку, що Путін готовий поміняти дискусію щодо газу на дискусію по Криму. "Але результати обох дискусій будуть різними. Дискусія щодо газу може завершитися відновленням енергетичної залежності України від Росії – по суті, саме до цього сьогодні підштовхує Зеленського його оточення. А дискусія по Криму завершиться нічим… Тому що Путін змінює на поставки газу і продовження транзиту не Крим. Він змінює на поставки газу і продовження транзиту можливість припинити стрілянину на Донбасі", - написав він.</p>
      <h3>Який розвиток подій буде найгіршим для України?</h3>
      <p>Якщо будуть<b> офіційно підписані бодай якісь документи</b> – це буде погано для України. На цій думці сходяться чимало аналітиків та дипломатів. Просто пояснюють, чому це буде погано по-різному.</p>
      <blockquote>Цікаво: <a href="https://24tv.ua/zelenskiy_u_parizhi_ne_bratime_na_ukrayinu_zhodnih_yuridichnih_zobovyazan_n1242889">Зеленський у Парижі не братиме на Україну жодних юридичних зобов'язань</a></blockquote>
      <p>Політичний аналітик Олександр Кочетков в одному зі своїх інтерв’ю пояснив, що найгірший варіант, якщо Зеленський під тиском трьох сторін – Росії, Франції та Німеччини – погодиться на особливий статус для окупованих територій в тому трактуванні, яку пропонує Кремль.</p>
      <aside>До сьогоднішнього дня у нас нічого не було підписано офіційно. Якщо він щось підпише – це буде перший офіційно підписаний документ в цій історії і це буде початок проблем з незалежністю України,<cite>– сказав він.</cite></aside>
      <p><b>Чому підписання документів це негатив? </b>Тому що, як пояснив Шуліпа, від самого початку Нормандський формат – це майданчик не рівних сторін.</p>
      <p>"Представники країни-агресора Росії через участь у нормандському форматі займаються продовженням реалізації агресивної зовнішньої політики проти України іншими невійськовими засобами політичного та інформаційного шантажу і надання різного тиску на її вище політичне керівництво. Практика показує, що основу прийнятих на цьому майданчику рішень складають вимоги країни-агресора, які багато в чому суперечать міжнародному праву, законодавству і національним інтересам України", – пояснив він.</p>
      <p>Відтак, будь-які підписані документи з великою вірогідністю будуть містити <b>поступки зі сторони України</b>. При цьому аналітик Сергій Солодкий пояснив 24 каналу, що зараз оцінити масштаб негативних наслідків оцінити неможливо, оскільки ми не зрозуміємо, на які поступки готова іти українська влада.</p>
      <aside>Негативний сценарій для нас – якщо Україна піде на якісь поступки. Варто зважати, що попри загальне прагнення миру, навіть мінімальні поступки Росії українське суспільство сприйматиме негативно,<cite>– підкреслив він.</cite></aside>
      <h3>Який варіант завершення зустрічі буде найкращим для України?</h3>
      <p>Тут варіанти можна розділити на два типи: <b>непогані </b>і <b>дуже хороші</b>.</p>
      <p>До <b>непоганих варіантів</b> можемо віднести відсутність конкретних результатів зустрічі.</p>
      <aside>Якщо зустріч вийде нерезультативна, а за її підсумками сторони просто вийдуть, розкажуть, що всім потрібен мир і треба продовжувати домовлятися – це буде добре. Тому що ми не підписали нічого капітулянтського,<cite>– сказав Кочетков.</cite></aside>
      <p>При цьому Солодкий також зазначив, що якщо сторони домовляться домовлятись та рухатись далі малими силами – це буде доволі непоганий сценарій. "Але схвалювати потрібно все дуже обережно, бо там може бути сховано багато пасток", – додав він.</p>
      <p>До <b>дуже хороших варіантів </b>розвитку подій можемо віднести продовження <b>санкцій </b>проти Росії. Якщо раптом дивом вдасться досягти припинення обстрілів і початку процесу мирного врегулювання – це було би ідеальним варіантом розвитку подій. Але він поки що недосяжний.</p>
      <p>Як пояснила колишня заступниця міністра закордонних справ Олена Зеркаль, вона весь час "намагається у всіх дізнатися", чи є підстави вважати, що Путін зацікавлений у зміні своєї політики щодо України. Однак, крім того, що він зацікавлений у тому, щоб зняти санкції, жодної такої підстави вона не почула.</p>
      <p>Разом з тим, попри доволі обережне ставлення аналітиків та дипломатів до всього того, що буде відбуватись під час зустрічі у Парижі, є кілька факторів, які дещо покращують позиції України на цих переговорах. <b>По-перше</b>, це – скандал із видворенням російських дипломатів з Німеччини. Оглядач Іван Яковина переконаний, що це вплине на ставлення канцлерки Німеччини до російського президента – Меркель не пробачить Путіну та його криворуким шпигунам такого нахабства.</p>
      <blockquote>Все про скандал та реакцію на нього: <a href="https://24tv.ua/vidvorennya_rosiyskih_diplomativ_z_nimechchini_merkel_vpershe_prokomentuvala_skandal_n1243864">Видворення російських дипломатів з Німеччини: Меркель вперше прокоментувала скандал</a></blockquote>
      <p><b>По-друге</b>, те, що ми вважаємо слабкістю Зеленського – його недосвідченість у політиці – може зіграти на користь України. Таке обережне припущення 24 каналу висловили кілька аналітиків. Мовляв, Путін, звісно, досвідчений апаратний чиновник, але його досвід ґрунтується на спілкуванні із людьми, які роками працювали у пострадянській політичній системі. Зеленський же – явище для цієї системи нове і тому абсолютно непередбачуване. Оця непередбачуваність може означати не лише нашу слабкість у переговорах, а і зіграти на користі Україні. Якщо, звісно, українська сторона не втратить шанс правильно скористатись цією перевагою та не буде надто поспішати із прийняттям рішень.</p>
    </article>
  </body>
</html>