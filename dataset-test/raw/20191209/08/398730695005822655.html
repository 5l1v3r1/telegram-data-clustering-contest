<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/smart-av-asap-rocky-att-aka-till-sverige/"/>
    <meta property="og:site_name" content="DN.SE"/>
    <meta property="article:published_time" content="2019-12-09T08:43:35+00:00"/>
    <meta property="og:title" content="”Smart av ASAP Rocky att åka till Sverige”"/>
    <meta property="og:description" content="ASAP Rockys tid i svenskt häkte blev en världsnyhet och hotade att orsaka en politisk kris."/>
  </head>
  <body>
    <article>
      <h1>”Smart av ASAP Rocky att åka till Sverige”</h1>
      <address><time datetime="2019-12-09T08:43:35+00:00">09 Dec 2019, 08:43</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>ASAP Rockys tid i svenskt häkte blev en världsnyhet och hotade att orsaka en politisk kris. Nu återvänder rapparen till Sverige för en spelning i Globen – trots att han ska ha sagt att han aldrig ville sätta sin fot här igen.</b>
      </p>
      <p>– Jag tror att hans bitterhet gentemot Sverige ganska snart övergick i någon sorts tacksamhet över hur det påverkade hans karriär. Han blev superhet som artist, vilket han inte hade varit på ganska många år, säger musikjournalisten Nicholas Ringskog Ferrada-Noli.</p>
      <p>ASAP Rocky tillbringade drygt en månad på Kronobergshäktet i Stockholm. Han och två andra män i hans sällskap misshandlade en yngre man på gatan efter en spelning på hiphopfestivalen Smash i slutet av juni.</p>
      <p>
        <a href="https://www.dn.se/kultur-noje/asap-rocky-nekas-spelning-pa-haktet/">Läs mer: ASAP Rocky nekas spelning på häktet</a>
      </p>
      <p><b>Misshandeln, häktningen och</b> rättegången skapade rubriker världen över och skulle även bli en statsangelägenhet. USA:s president Donald Trump vädjade i ett telefonsamtal med Stefan Löfven om att släppa den amerikanske medborgaren ur häktet.</p>
      <p>– I det här fallet var det lite speciellt, jag tror att han vann sympatier genom händelsen trots att det idkades våld eftersom bråket initierades genom en provokation. På ett rent mänskligt plan kunde det ses som förståeligt att någon reagerar på den typen av handlingar. Vad människor känner för eller tycker etiskt sett och vad lagen säger är två olika saker, säger Eva Ossiansson, doktor i marknadsföring vid Göteborgs universitet.</p>
      <p>Att ASAP Rocky kommer till Sverige för en spelning på Globen tror Nicholas Ringskog Ferrada-Noli är uträknat från artistens sida.</p>
      <p>– Det är en pr-mässigt smart grej att åka tillbaka. Allt handlar om narrativet. När han nu spelar i Sverige igen så förlänger han hela berättelsen och framstår som storsint. Jag tror inte att det är naturligt för honom att göra en avstickare till Stockholm, utan det finns en tanke bakom, säger han.</p>
      <p><b>I samband med spelningen</b> i Globen kom en förfrågan från ASAP Rockys juridiska ombud om en spelning på Kronobergshäktet. Men det blir inte av, eftersom ansökan gjordes med för kort varsel.</p>
      <p>– Bara att han gör den förfrågan gör att medier skriver om det. I alla sådana här sammanhang måste man hålla sitt varumärke vid liv och kunna leva upp till det. Jag kan inte tänka mig att Sverige är en viktig marknad för honom annars men det blir en symboliskt viktig plats, säger Eva Ossiansson.</p>
      <p>Att domen efter misshandeln blev villkorlig gör att ASAP Rocky måste hålla sig i skinnet när han befinner sig i Sverige. Gör han ett liknande misstag kan det leda till värre rättsliga påföljder denna gång.</p>
      <p>– Om man jämför med andra rappare så är han ingen tuffing. Han är en karriärsmedveten affärsman, ingen galen bråkstake. Det var extremt det här som hände i somras, men det är inte alls så det brukar vara när han uppträder i en stad. Jag tror inte att han kommer ha svårt att tygla sina aggressionsproblem, jag tror inte att han har några, säger Nicholas Ringskog Ferrada-Noli.</p>
      <p>
        <a href="https://www.dn.se/kultur-noje/fallet-asap-rocky-detta-har-hant-hittills/">Läs mer om fallet ASAP Rocky</a>
      </p>
    </article>
  </body>
</html>