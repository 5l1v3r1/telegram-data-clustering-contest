<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/thailand/north/584949"/>
    <meta property="og:site_name" content="Spring News"/>
    <meta property="article:published_time" content="2019-12-09T08:34:57+00:00"/>
    <meta property="og:title" content="เคลื่อนศพ “พ่อแรม” ถึงวัดแล้ว “นีโน่” เชื่อ “โอ-วรุฒ” ยังห่วงแม่"/>
    <meta property="og:description" content="นีโน่ เมทนี​ นำญาติ​ เคลื่อนศพ​ “พ่อแรม” ถึงวัด​เจ็ด​ยอด​แล้ว​ เผยเรื่องการบริจาคร่างให้ญาติจัดการ​ ส่วนการดูแล “แม่ปุ๊” ไม่ห่วงอะไรเพราะมีญาติดูแลอยู่​ เชื่อโอยังห่วงแม่"/>
  </head>
  <body>
    <article>
      <h1>เคลื่อนศพ “พ่อแรม” ถึงวัดแล้ว “นีโน่” เชื่อ “โอ-วรุฒ” ยังห่วงแม่</h1>
      <h2>นีโน่ เมทนี​ นำญาติ​ เคลื่อนศพ​ “พ่อแรม” ถึงวัด​เจ็ด​ยอด​แล้ว​ เผยเรื่องการบริจาคร่างให้ญาติจัดการ​ ส่วนการดูแล “แม่ปุ๊” ไม่ห่วงอะไรเพราะมีญาติดูแลอยู่​ เชื่อโอยังห่วงแม่</h2>
      <address>
        <time datetime="2019-12-09T08:34:57+00:00">09 Dec 2019, 08:34</time>
      </address>
      <p>เมื่อช่วงบ่ายที่ผ่านมา นาย<b>เมทนี บุรณศิริ หรือ นีโน่​</b> ดาราและพิธีกรชื่อดัง พร้อมด้วยญาติของพ่อ<b>แรม วรธรรม</b> ได้เดินทางไปรับศพพ่อแรม แล้วเคลื่อนออกมาจากโรงพยาบาล มาถึงที่<b>วัดโพธารามมหาวิหาร</b> หรือ<b>วัดเจ็ดยอด</b>​ ต.ช้างเผือก​ อ.เมือง​ จ.เชียงใหม่​</p>
      <p>โดยนีโน่ ได้ช่วยยกโลงศพ พ่อแรม ตั้งแต่ที่โรงพยาบาล และช่วยยกเข้ามายังศาลาที่ตั้งสวดอภิธรรมศพ พร้อมกับเดินดูแลความเรียบร้อยภายงานทั้งหมด ก่อนจะเดินไปรับนาง<b>อรพิน กุญชร​ ​ณ​ อยุธยา</b>​ หรือแม่ปุ๊ ภรรยาของพ่อแรม ที่เดินทางมา เพื่อให้เข้าไปนั่งพัก ก่อนที่จะเริ่มพิธีรดน้ำศพ</p>
      <figure>
        <img src="https://spcdn.springnews.co.th/wp-content/uploads/2019/12/09-Dec-19-3-33-39-PM.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/12/09-Dec-19-3-35-09-PM.jpg"/>
      </figure>
      <p>ด้าน <b>นีโน่ เมทนี</b> กล่าวว่า สำหรับงานศพของพ่อแรม หลักๆ ก็ไม่มีอะไร ในเรื่องสถานที่ ตนได้ดูข้อมูลเรื่องวัดจากเว็บไซต์จึงได้โทรศัพท์ไป โดยได้ความเมตตาจากวัดเจ็ดยอด ที่มีความสะดวก แต่ถ้าเป็นวัดพระสิงห์วรมหาวิหาร ศาลาจะใหญ่มาก จะดูแลอะไรลำบาก ทั้งนี้ จะมี<b>พิธีรดน้ำศพ</b>ในเย็นวันนี้แล้วมีการสวดต่อ รวมทั้งหมด 7 วัน ก่อนจะฌาปนกิจในวันอาทิตย์ที่ 15 ธ.ค.นี้ ซึ่งเป็นเรื่องที่ทางญาติให้จัดงาน</p>
      <figure>
        <img src="https://spcdn.springnews.co.th/wp-content/uploads/2019/12/09-Dec-19-3-34-23-PM.jpg"/>
      </figure>
      <p>ในส่วนของ<b>การบริจาคร่างเป็นอาจารย์ใหญ่</b>ให้กับโรงพยาบาลมหาราชนครเชียงใหม่นั้น ต้องไปย้ำญาติก่อน เพราะไม่ได้อยู่ในการรับรู้ของญาติทุกคน คือไม่มีใครรู้ แต่ทางพ่อแรมไปบริจาคเอง ตอนพ่อแรมเสียก็ไปค้นในกระเป๋า จึงเจอเอกสารบริจาคร่าง ลูกหลานก็ไม่มีใครรู้ ทั่วไปหากจะบริจาคร่างควรบอกลูกหลานไว้ด้วย เมื่อถึงเวลาลูกหลานไม่ยอม ก็คือไม่ยอม ถือว่าเป็นตัวอย่าง กรณีของพ่อแรม คือพ่อเป็นคนที่ไม่อยากรบกวนใคร สาเหตุหนึ่งก็คือไปแล้วก็บริจาคร่างไปเลย ไม่เป็นภาระคนอื่นด้วย คงจะคิดแบบนี้จึงบริจาคร่างไป ซึ่งเรื่องนี้มีการยกเลิกได้</p>
      <p>สำหรับ<b>การดูแลแม่อรพิน</b> ตอนนี้ก็ยังมีลูกหลานคอยดูแลอยู่ และเงินที่เหลือจากงานศพโอ วรุฒ และให้ไว้ก็ยังมีอยู่ พ่อกับแม่ไม่ค่อยได้ใช้อะไร แต่เมื่อไม่มีคนดูแล แล้วก็คงเป็นเรื่องของทางครอบครัวของแม่ว่าจะดำเนินการอย่างไร จะขายบ้านแล้วกลับไปอยู่ที่สำโรง จ.สมุทรปราการ หรือไม่ไปอยู่กับหลาน แต่ถ้าอยู่ตรงนี้ไม่มีใครดูแล หรือจะต้องดูว่ามีใครจะดูแล ตอนนี้ต้องดูว่าแม่ปุ๊ จะทำอย่างไร ซึ่งเชื่อว่าโอ ก็น่าจะรู้ว่าเป็นอย่างไร เพราะตอนนี้ก็เหลือเป็นคนสุดท้ายของบ้านหลังนี้ และต้องดูแลกันต่อไป เพราะตอนนี้แม่ปุ๊ อายุก็ 80 กว่าปีแล้ว</p>
      <figure>
        <img src="https://spcdn.springnews.co.th/wp-content/uploads/2019/12/09-Dec-19-3-34-03-PM.jpg"/>
      </figure>
      <p>เมื่อสอบถามถึงเรื่องการฝันถึง<b>โอ วรุฒ</b> นีโน่ บอกว่าไม่ได้ฝันอะไรถึงเลย แต่ก็มีอะไรเล็กๆ น้อยๆ อย่างกรณีอยู่กับเพื่อน ก็จะเหมือนมีความรู้สึกว่าโอ ยังอยู่ แต่เพื่อนๆ ก็จะรู้สึกไปพร้อมๆ กัน ซึ่งตนกับโอ และพ่อ แม่ก็สนิทกันมานาน ตั้งแต่ก่อนตนเกิด บ้านรู้จักกันตั้งแต่รุ่นพ่อมาจนถึงรุ่นลูก ซึ่งเป็นการดูแลกันมาตั้งนาน ตอนนี้พ่อก็ไปสบายแล้ว คงเหลือแม่อีกคน โอเขาก็ยังคงเป็นห่วงแม่อยู่ จากการที่สนิทกันแล้วไม่มีใครดูแลเขา คนที่มีศักยภาพพอในการที่จะดูแลกันก็ช่วยๆ กันดู จะเป็นเรื่องปกติ การให้อะไรแบบนี้สบายใจกับตัวเราเองด้วย ทำเท่าที่ทำได้ให้ดีที่สุด</p>
    </article>
  </body>
</html>