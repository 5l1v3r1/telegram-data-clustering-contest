<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/nuova-zelanda-erutta-il-vulcano-whakaari-cinque-morti-molti-turisti-dispersi/"/>
    <meta property="og:site_name" content="fanpage.it"/>
    <meta property="article:published_time" content="2019-12-09T08:24:46+00:00"/>
    <meta property="og:title" content="Nuova Zelanda, erutta il vulcano Whakaari: cinque morti, molti turisti dispersi"/>
    <meta property="og:description" content="In Nuova Zelanda è eruttato il vulcano Whakaari proprio mentre alcuni gruppi di turisti, soprattutto stranieri, stavano visitando il cratere. Il bilancio è di cinque vittime, anche se si segnala un numero imprecisato di dispersi. La National Emergency Management Agency ha diramato un allarme 4 su una scala di 5."/>
  </head>
  <body>
    <article>
      <h1>Nuova Zelanda, erutta il vulcano Whakaari: cinque morti, molti turisti dispersi</h1>
      <h2>In Nuova Zelanda è eruttato il vulcano Whakaari proprio mentre alcuni gruppi di turisti, soprattutto stranieri, stavano visitando il cratere. Il bilancio è di cinque vittime, anche se si segnala un numero imprecisato di dispersi. La National Emergency Management Agency ha diramato un allarme 4 su una scala di 5.</h2>
      <address><time datetime="2019-12-09T08:24:46+00:00">09 Dec 2019, 08:24</time> by <a rel="author" href="https://www.fanpage.it/author/davide-falcioni/" target="_blank">Davide Falcioni</a></address>
      <figure>
        <video src="http://fanpage-a.akamaihd.net/Xe4e9uSw6BgzJ5XD_1.mp4"/>
      </figure>
      <p>La terra trema non solo in Italia. In Nuova Zelanda, all'altro capo del mondo, si è infatti verificata un'improvvisa eruzione del vulcano Whakaari/White Island, popolare isola turistica. Stando a quanto riferito dalle autorità, al momento dell'eruzione circa un centinaio di persone si trovava nei pressi del cratere per una visita. Per il momento, però, "è troppo pericoloso per i soccorritori avvicinarsi all'isola". Il bilancio è di cinque morti e diversi dispersi e il primo ministro neozelandese Jacinda Ardern ha confermato che diversi turisti coinvolti sono stranieri: "Sappiamo che c'erano molti visitatori sia sull'isola sia nelle vicinanze – ha spiegato -. Alcuni sono neozelandesi, ma molti altri sono stranieri". I feriti sono stati trasportati sulla spiaggia e sono stati medicati in loco, in attesa che i soccorritori possano avvicinarsi e trasferirli sulla terraferma.</p>
      <figure>
        <img src="https://staticfanpage.akamaized.net/wp-content/uploads/2019/12/vulcano1.jpg"/>
      </figure>
      <p><b>L'eruzione è avvenuta verso le 14:11 locali. Un turista, Michael Schade,</b> che era a bordo di una barca per il rientro dopo la visita effettuata nella mattinata, ha filmato la nube di ceneri e fumo creata dall'attività del vulcano. Alla Bbc,<b> </b>ha raccontato di essersi salvato per miracolo: fino a mezzora prima si trovava sul cratere. "Quando ho finito la visita, era ancora tutto abbastanza sicuro, ma stavano limitando i gruppi", ha detto. Al momento dell'esplosione, "stavamo andando via con la barca. Qualcuno ha indicato il monte e abbiamo visto gli zampilli di lava e la nube. Ero sotto shock. L'imbarcazione allora è tornata indietro e abbiamo recuperato alcune persone che erano rimaste ad aspettare sul molo".</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d25315.90564084975!2d177.1639301030304!3d-37.51998740760717!2m3!1f0!2f0!3f0!3m2!1i1024!2i768!4f13.1!3m3!1m2!1s0x6d6fc17ffd35122d%3A0xf00ef62249c07c0!2sWhakaari%2FWhite%20Island!5e0!3m2!1sit!2sit!4v1575879863815!5m2!1sit!2sit" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <p>Benché non sia stata un'eruzione di particolare intensità la National Emergency Management Agency ha dichiarato che si tratta di un fenomeno molto pericoloso per le persone vicine al cratere. È stato emesso un allarme di livello 4 (in un scala che arriva a 5) per il vulcano, conosciuto come Maha Whakaari.</p>
    </article>
  </body>
</html>