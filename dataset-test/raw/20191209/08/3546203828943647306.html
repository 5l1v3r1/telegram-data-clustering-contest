<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_957196625_Poreden_den_vazduhat_v_Sofia_e_opasno_mrasen"/>
    <meta property="og:site_name" content="webcafé"/>
    <meta property="article:published_time" content="2019-12-09T08:03:00+00:00"/>
    <meta property="og:title" content="Пореден ден въздухът в София е опасно мръсен"/>
    <meta property="og:description" content="За пореден ден въздухът в София е опасно мръсен, а замърсяването с фини прахови частици надхвърля няколко пъти допустимите норми, съобщава bTV."/>
  </head>
  <body>
    <article>
      <h1>Пореден ден въздухът в София е опасно мръсен</h1>
      <address><time datetime="2019-12-09T08:03:00+00:00">09 Dec 2019, 08:03</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/12/04/mrvyzd0412/1170x829.jpg"/>
        <figcaption>В дни с мъгла като последните няколко дена въздухът се задържа в приземния слой</figcaption>
      </figure>
      <p>За пореден ден въздухът в София е опасно мръсен, а замърсяването с фини прахови частици надхвърля няколко пъти допустимите норми, съобщава bTV.</p>
      <p>По данни на онлайн платформата airbg.info в кварталите "Витоша", "Яворов", "Лозенец" и "Дружба" показанията са повече от пет пъти над допустимото.</p>
      <p>В дни с мъгла като последните няколко дена въздухът се задържа в приземния слой и тъй като София се намира в котловина, той трудно се разсейва.</p>
      <p>Според прогнозата за времето мъглите постепенно ще намаляват, а с това се очаква и подобряване в качеството на въздуха.</p>
      <p>Заради регистрираните превишения Столична община извършва извънредни проверки за нерегламентирано горене на отпадъци. Оттам обявиха и  телефон, на който да се подават сигнали от граждани: 02 987 55 55.</p>
      <p>Междувременно столичният кмет Йорданка Фандъкова призова да не се използват дърва и въглища за отопление, особено в дните със силно замърсяване.</p>
      <p>В профила си във Facebook тя подчерта, че 40 на сто от замърсяването идва от отопление на твърдо гориво.</p>
      <p>Фандъкова допълни, че данните от airbg.info са коректни и показват в реално време състоянието на въздуха и на нивата на фини прахови частици.</p>
      <p>Все още обаче не е ясно дали ще бъдат предприети по-сериозни мерки за справяне с проблема с мръсния въздух като въвеждането на "зелен билет" за градския транспорт в София и ограничаването движението на автомобилите.</p>
      <p>В предизборната си кампания Фандъкова подчерта, че справянето със замърсяването на въздуха ще бъде сред приоритетите й по време на новия й мандат.</p>
      <related>
        <h4>Още по темата</h4>
        <a href="https://www.webcafe.bg/newscafe/bulgaria/id_2027356701"/>
        <a href="https://www.webcafe.bg/newscafe/obshtestvo/id_537300259"/>
        <a href="https://www.webcafe.bg/webcafe/caffeine/id_853585571"/>
      </related>
    </article>
  </body>
</html>