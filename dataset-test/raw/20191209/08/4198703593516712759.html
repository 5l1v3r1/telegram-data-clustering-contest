<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mako.co.il/finances-news/israel/Article-5a93eefcda9ee61027.htm"/>
    <meta property="og:site_name" content="mako"/>
    <meta property="article:published_time" content="2019-12-09T08:06:00+00:00"/>
    <meta property="og:title" content="מציאות נושכת: הכלב נשך - הבעלים ישלמו 270 אלף שקל"/>
    <meta property="og:description" content="סבתא שיצאה לטיול עם נכדה במושב ליד ירושלים הותקפה לפתע על ידי כלב שהתנפל עליה מאחד מבתי המושב. &quot;מאז אותן נשיכות יש לי נכות נפשית, פחדים וכאבים&quot;, היא כתבה בתביעה שהגישה נגד הבעלים - ופוצתה במאות אלפי שקלים"/>
  </head>
  <body>
    <article>
      <h1>מציאות נושכת: הכלב נשך - הבעלים ישלמו 270 אלף שקל</h1>
      <h2>סבתא שיצאה לטיול עם נכדה במושב ליד ירושלים הותקפה לפתע על ידי כלב שהתנפל עליה מאחד מבתי המושב. "מאז אותן נשיכות יש לי נכות נפשית, פחדים וכאבים", היא כתבה בתביעה שהגישה נגד הבעלים - ופוצתה במאות אלפי שקלים</h2>
      <address><time datetime="2019-12-09T08:06:00+00:00">09 Dec 2019, 08:06</time> by <a rel="author">mako</a></address>
      <p>לפני כשש שנים הגיעה ב' מרחובות לבקר את בתה שילדה לא מזמן, במושב שבו היא מתגוררת ליד ירושלים. היא החליטה לצאת עם נכדה התינוק לטיול במושב, אבל בעודה צועדת לאיטה עם העגלה לפניה, כלבו של אחד מתושבי המושב התנפל עליה ונשך אותה בידה ובירכה השמאליות".</p>
      <p>"הוא זינק עליי ונשך אותי, חשתי כאבים עזים", תיארה ב' בכתב התביעה, "נפלתי ארצה כשהכלב מעליי ממשיך לנשוך אותי, ובינתיים העגלה עם הנכד שלי הידרדרה לתעלה. בכוחות על אנושיים הצלחתי להשתחרר מהמלתעות שלו וניסיתי להתרומם, ואז הוא נשך אותי שוב. צעקתי ובכיתי, הנכד התינוק פרץ בבכי, פחדתי שהוא יתקוף אותי שוב".</p>
      <p>לבסוף הכלב עזב אותה. ב' פנתה לטיפול רפואי בבית החולים, שבסיומו שוחררה לביתה, אבל מאז האירוע היא סובלת מחרדות. "אני פוחדת מכלבים, לא מתקרבת אליהם, ויש לי נכות נפשית ופחדים מאז אותן נשיכות", היא טוענת.</p>
      <p>ב' החליטה להגיש לבית משפט השלום ברחובות תביעת נזיקין נגד בעלי הכלב וחברת הביטוח שלו. היא צירפה אליה חוות דעת של פסיכיאטר מומחה, שקבע לה נכות נפשית בגובה של עשרה אחוזים, שהצטרפו לעוד עשרה אחוזי נכות שקבעה לה פלסטיקאית מומחית בעקבות הצלקת שהותירה הנשיכה בירכה. "מדובר בצלקת בולטת לעין שגורמת לה לכאבים בכל מגע עמה, אפילו הקל ביותר, דבר שמפריע לה לתפקוד היומיומי", טענה הפלסטיקאית.</p>
      <p>לדברי ב', היא גם נאלצה לפרוש מעבודתה כמזכירה רפואית בבית חולים גדול, שלוש שנים לפני גיל הפרישה. "בגלל הנשיכה לא יכולתי להקליד בצורה סבירה. נזקקתי לבת שירות לאומי, דבר שגרם לי למבוכה והשפלה", היא ציינה, ותבעה פיצוי של מאות אלפי שקלים.</p>
      <p>מומחים מטעם בית המשפט קבעו ל-ב' 14.5 אחוזי נכות, בגין נכות נפשית ופחדים מכלבים והצלקת שנותרה לה ברגל.</p>
      <p>הנתבעים לא הכחישו את פרטי האירוע, אבל טענו שהפיצוי הכספי שדרשה ב' גבוהים מאוד, כאשר חלק מהנזקים שנגרמו לה לא הוכחו. למרות זאת, השופטת רנה הירש קבעה שחברת הביטוח של בעלי הכלב תפצה את ב' בסכום של 270 אלף שקל על הנזקים שנגרמו לה בעקבות הנשיכה.</p>
    </article>
  </body>
</html>