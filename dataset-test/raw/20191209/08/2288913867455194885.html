<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191209_04758016"/>
    <meta property="og:site_name" content="De Standaard"/>
    <meta property="article:published_time" content="2019-12-09T08:33:00+00:00"/>
    <meta property="og:title" content="Minister Demir kan naar Madrid: Vlaamse regering bereikt akkoord over klimaatplan"/>
    <meta property="og:description" content="De Vlaamse regering heeft vanmorgen een akkoord bereikt over het klimaatplan. De Europese verplichting om tegen 2030 35 procent minder CO2 uit te stoten za..."/>
  </head>
  <body>
    <article>
      <h1>Minister Demir kan naar Madrid: Vlaamse regering bereikt akkoord over klimaatplan</h1>
      <address>
        <time datetime="2019-12-09T08:33:00+00:00">09 Dec 2019, 08:33</time>
      </address>
      <p>De Vlaamse regering heeft vanmorgen een akkoord bereikt over het klimaatplan. De Europese verplichting om tegen 2030 35 procent minder CO2 uit te stoten zal volgens dat plan net niet worden gehaald, maar de regering rekent erop dat technologische innovaties de kloof de komende tien jaar zullen dichtrijden.</p>
      <p>De Vlaamse regering gaat uiteindelijk voor een CO2-reductie van 32,6 procent tegen 2030. Vlaanderen moest tegen 2030 35 procent minder CO2 uitstoten. Dat initiële doel blijft weliswaar behouden, verzekerde minister-president Jan Jambon. Zijn regering rekent de komende tien jaar op allerlei innovaties, zoals zelfrijdende elektrische auto's of geothermische vernieuwingen, om het gat dicht te fietsen. Ook federale en Europese maatregelen en bijkomende winsten uit de circulaire economie moeten de kloof helpen dichten.</p>
      <p>Op het uitgewerkte plan van 350 maatregelen is het nog heel even wachten, maar verschillende vakministers lichtten maandagochtend wel al enkele concrete initiatieven toe. Zo gaat de maximumsnelheid op de Brusselse ring naar 100 kilometer per uur en moet de landbouw tegen 2030 een kwart minder CO2 uitstoten. 'Het verlagen van de maximumsnelheid op de ring rond Brussel is echt een belangrijke doorbraak, waar we als voltallige regering trots op zijn', zei Vlaams minister voor Brussel Benjamin Dalle (CD&amp;V). 'Het zal niet enkel zorgen voor een verlaging van de CO2-uitstoot, maar ook voor meer verkeersveiligheid, het verminderen van fijnstof en het drukken van de verkeersdecibels. Een belangrijke mijlpaal voor de leefbaarheid in de buurt van de ring.'</p>
      <p>Verplichte energierenovaties voor residentiële woningen komen er niet, maar de regering wil huiseigenaars daar wel toe verleiden: wie vijf jaar na aankoop van een woning energetisch renoveert, zal tot 30.000 euro kunnen lenen aan een rente van nul procent. Bovendien moet het openbaar vervoer worden versterkt en zet de regering in op meer laadpalen voor elektrische wagens. Verder moet ook asbest sneller worden verwijderd.</p>
      <p>
        <b>'Haalbaar en betaalbaar'</b>
      </p>
      <p>‘Ambitieus. Haalbaar. Betaalbaar. Die kernwoorden lopen als rode draad door het Vlaams Energie- en Klimaatplan’, tweet Vlaams minister van Energie Zuhal Demir (N-VA). ‘De doelstelling blijft 35 procent tegen 2030, maar we doen dat zonder te raken aan de welvaart en de portemonnee van de Vlamingen. Met de 350 huidige maatregelen kunnen we morgen al aan het werk, de komende tien jaar rekenen we op technologische evoluties en innovaties om de kloof dicht te rijden.’</p>
      <p>Minister Hilde Crevits (CD&amp;V) benadrukt dat 'innovatie en energie-efficiëntie belangrijke pijlers' zijn. 'Ook door innovatie op zee met bijvoorbeeld algenkweek, kunnen we belangrijke stappen zetten', aldus Crevits.</p>
      <p>
        <b>Bijkomende berekeningen</b>
      </p>
      <p>Vrijdag moest de Vlaamse regering haar persconferentie over het klimaatplan nog noodgedwongen annuleren. ‘Er zijn bijkomende berekeningen nodig’, klonk het toen. ‘Het heeft geen zin om te zeggen dat we met bepaalde maatregelen een bepaalde hoeveelheid CO2-reductie bereiken, als we daar niet zeker van zijn.’</p>
      <figure>
        <iframe data-src="https://twitter.com/Zu_Demir/status/1203954400932368384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tegen 31 december moet ons land bij de Europese Commissie een aangepast Energie- en Klimaatplan indienen. Ook het federale niveau moet de uitstoot van broeikasgassen tegen 2030 met 35 procent verminderen.</p>
    </article>
  </body>
</html>