<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042916419"/>
    <meta property="og:site_name" content="Dnevnik"/>
    <meta property="article:published_time" content="2019-12-09T08:36:00+00:00"/>
    <meta property="og:title" content="V Savdski Arabiji odpravili ločene vhode za moške in ženske v restavracijah"/>
    <meta property="og:description" content="Moški in ženske bodo poslej v Savdski Arabiji v restavracije in kavarne lahko vstopali skozi isti vhod. Savdsko ministrstvo za občinske in podeželske zadeve je v nedeljo sporočilo, da so odpravili dolgoletni sistem ločenih vhodov. Nova ureditev bo veljala tudi za prizorišča za poroke ter zabaviščne centre."/>
  </head>
  <body>
    <article>
      <h1>V Savdski Arabiji odpravili ločene vhode za moške in ženske v restavracijah</h1>
      <address><time datetime="2019-12-09T08:36:00+00:00">09 Dec 2019, 08:36</time> by <a rel="author">STA</a></address>
      <p>
        <b>Moški in ženske bodo poslej v Savdski Arabiji v restavracije in kavarne lahko vstopali skozi isti vhod. Savdsko ministrstvo za občinske in podeželske zadeve je v nedeljo sporočilo, da so odpravili dolgoletni sistem ločenih vhodov. Nova ureditev bo veljala tudi za prizorišča za poroke ter zabaviščne centre.</b>
      </p>
      <p>Gre za del prizadevanj za zagon turizma v skrajno konservativni kraljevini, kjer veljajo stroga pravila glede druženja moških in žensk.</p>
      <p>Ta pravila so v zadnjih mesecih precej omilili. Tako lahko tuji neporočeni pari v Savdski Arabiji od letošnje jeseni skupaj najamejo hotelsko sobo, ženske, tudi Savdijke, pa so lahko v hotelski sobi po novem tudi same.</p>
      <p>Pred tem je Savdska Arabija nedavno začela izdajati turistične vizume in se tako prvič odprla tudi za turiste iz tujine. Takrat so tudi objavili nova pravila, po katerih za tuje turistke ni obvezno, da so v javnosti popolnoma zakrite, se pa od njih pričakuje, da bodo oblečene spodobno. Alkohol tudi poslej ostaja prepovedan.</p>
      <p>Zagon turizma v državi je eden od glavnih projektov prestolonaslednika Mohameda bin Salmana v okviru njegovega reformnega programa, poimenovanega vizija 2030. Namen programa je pripraviti največje arabsko gospodarstvo na t. i. obdobje po nafti.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042915206/svet/savdska-arabija-napovedala-izpustitev-hutijskih-zapornikov-v-jemnu"/>
        <a href="https://www.dnevnik.si/1042913712/kronika/moski-na-festivalu-v-rijadu-z-nozem-ranil-tri-gledaliske-igralce"/>
      </related>
    </article>
  </body>
</html>