<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792962/%D8%A7%D8%B3%D8%AA%D8%A7%D9%86-%D8%B3%D9%85%D9%86%D8%A7%D9%86-%D8%AF%D8%B1-%D8%AD%D9%88%D8%B2%D9%87-%D8%A8%D9%88%D8%AF%D8%AC%D9%87-%DA%86%D9%87%D8%A7%D8%B1-%D9%BE%D9%84%D9%87-%D8%A7%D8%B1%D8%AA%D9%82%D8%A7%D8%A1-%DB%8C%D8%A7%D9%81%D8%AA"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T08:19:01+00:00"/>
    <meta property="og:title" content="رئیس سازمان مدیریت و برنامه‌ریزی استان سمنان: استان سمنان در حوزه بودجه چهار پله‌ ارتقاء یافت"/>
    <meta property="og:description" content="سمنان - رئیس سازمان مدیریت و برنامه‌ریزی سمنان بابیان اینکه وضعیت بودجه ۹۹ استان نسبت به گذشته بهبود یافته است، گفت: جایگاه بودجه‌ای استان چهار پله ارتقاء و به رتبه ۲۷ رسید."/>
  </head>
  <body>
    <article>
      <h1>رئیس سازمان مدیریت و برنامه‌ریزی استان سمنان: استان سمنان در حوزه بودجه چهار پله‌ ارتقاء یافت</h1>
      <address>
        <time datetime="2019-12-09T08:19:01+00:00">09 Dec 2019, 08:19</time>
      </address>
      <p> به گزارش <a href="https://www.mehrnews.com/">خبرنگار مهر</a>، نادر مالکی صبح دوشنبه در اولین نشست تبیینی، خبری و اطلاع‌رسانی استان سمنان به میزبانی سالن مدیریت بحران استانداری بابیان اینکه روز گذشته لایحه بودجه با یک هزار و ۹۸۸ هزار میلیارد تومان تقدیم مجلس شد، ابراز داشت: این میزان نسبت به دور قبل با رشد ۱۶ درصدی مواجه بود که با توجه به تحریم و بودجه استقامتی در حوزه بودجه عمرانی ۱۳ درصد رشد وجود داشت.</p>
      <p>وی بابیان اینکه بودجه استان سمنان نیز امسال از رشد خوبی برخوردار شد، افزود: درگذشته رتبه ۳۱ جدول استان‌ها به سمنان تعلق می‌گرفت ولی امسال از مجموع اعتبارات عمرانی، ملی، هزینه‌ای و استانی سمنان رتبه ۲۷ را به خود اختصاص داده است.</p>
      <p>
        <b>تخصیص ۴۰۰میلیارد تومان از اعتبارات سفر دوم رئیس جمهور به استان </b>
      </p>
      <p>رئیس سازمان مدیریت و برنامه‌ریزی سمنان بابیان اینکه استان امسال دو برابر اعتبار مصوب از اعتبارات سفر هیئت دولت بهره‌مند شد، ابراز داشت: اعتبارات استانی ۲۵۲ میلیارد تومان و اعتبارات سفر رئیس جمهور به استان ۸۰۰ میلیارد تومان بود که ۴۰۰ میلیارد آن تاکنون تخصیص‌یافته است.</p>
      <p>مالکی بابیان اینکه رشد خوب اعتبارات عمرانی باعث به اتمام رسیدن بسیاری از پروژه‌های سفر اول رئیس جمهور به استان سمنان شد، تصریح کرد: پروژه‌های ملی درگذشته اعتبار اندکی داشتند اما در لایحه بودجه امسال اعتبار خوبی لحاظ شده است، لذا پروژه انتقال آب از دریای خزر، سد فینسک ۱۰ میلیارد تومان برای سال آتی، بخش فرودگاهی استان و بیمارستان‌ها از جمله آن‌ها محسوب می‌شود.</p>
      <p>وی بابیان اینکه برای دو بحث مهم زندان سمنان و دامغان نیز علاوه برافزایش حجم پروژه، اعتبار خوبی برای این طرح‌ها لحاظ شد، افزود: طرح آمایش سرزمین مراحل نهایی خود را سپری می‌کند که این موضوع برای استان سمنان سال ۹۶ مطالعات آن پایان و ۹۷ به تصویب رسید.<br/><br/><b>تهیه سند توسعه برای ۷۰ روستا طی سال جاری</b></p>
      <p>رئیس سازمان مدیریت و برنامه‌ریزی سمنان بابیان اینکه سند تدبیر و توسعه به عنوان سند راهبری و برنامه شهرستان‌ها به پایان رسیده و به دستگاه‌ها ابلاغ‌شده است، ابراز داشت: پروژه‌هایی برای ۲۴ دستگاه استان استخراج و عملیاتی خواهند شد.</p>
      <p>مالکی بابیان اینکه سمنان در تدوین سند توسعه روستایی جزو استان‌های اول قرار دارد، تصریح کرد: این سند در سال ۹۶ چهل‌ویک روستا و در سال قبل برای ۸۷ روستا صورت گرفت که سال جاری نیز سند ۷۰ روستا در حال تهیه است.</p>
      <p>وی بابیان اینکه میزان تولید سرانه مبنایی برای برنامه‌ریزی و بودجه‌ریزی استان سمنان است، افزود: نرخ بیکاری و نرخ تورم استان پایین‌تر از دو رقم و همچنین برای توسعه نیز هشت تفاهم‌نامه انعقاد و به دستگاه‌های ذی‌ربط ابلاغ شد.</p>
      <p>رئیس سازمان مدیریت و برنامه‌ریزی سمنان بابیان اینکه اگر طرح سهمیه‌بندی بنزین اجرا نمی‌شد، مصرف بنزین به ۹۸ میلیون لیتر در روز می‌رسید، اضافه کرد: در حال حاضر مصرف روزانه بنزین در کشور به ۷۹ میلیون لیتر رسیده و اگر این اتفاق رخ نمی‌داد در تامین بنزین با مشکلاتی مواجه می‌شدیم کما اینکه خود این طرح نیز باعث کاهش قاچاق سوخت می‌شود و این از نکات مثبت اجرای طرح است.</p>
    </article>
  </body>
</html>