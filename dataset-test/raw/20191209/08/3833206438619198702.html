<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Novo-nedovolstvo-zree-v-Plovdiv-920395"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T08:50:00+00:00"/>
    <meta property="og:title" content="Ново недоволство зрее в Пловдив"/>
    <meta property="og:description" content="Областният управител Дани Каназирева организира утре среща с кмета на Пловдив Здравко Димитров във в..."/>
  </head>
  <body>
    <article>
      <h1>Ново недоволство зрее в Пловдив</h1>
      <address>
        <time datetime="2019-12-09T08:50:00+00:00">09 Dec 2019, 08:50</time>
      </address>
      <p>Областният управител <a href="https://www.plovdiv24.bg/novini/persons/2599.html">Дани Каназирева</a> организира утре среща с кмета на Пловдив <a href="https://www.plovdiv24.bg/novini/persons/335.html">Здравко Димитров</a> във връзка с проекта за изграждането на многоетажен паркинг на ул. "4-ти януари", където навремето беше сградата на ТЕЛК.</p>
      <p>Повод за срещата е петиция с над 1300 подписа, внесена в края на миналата седмица до областния управител, кмета на Пловдив и Общинския съвет. Гражданите, повечето от които са родители и преподаватели от СУ "Св. Св. Кирил и Методий" и началното училище "Княз Александър I", са обезпокоени, че подобен паркинг ще наруши учебния процес, ще увеличи присъствието на автомобили в тази зона и ще доведе до още по-мръсен въздух в района на училището. Изместването на оградата към сградата на гимназията също беше посрещнато с недоволство от страна на родителите и педагозите.</p>
      <p>Както е известно, сградата на ТЕЛК не се използва от няколко години. Предишната градска управа беше взела решение да построи на това място паркинг на няколко нива, без да проведе широко обществено допитване.</p>
      <p>"Подробно ще обсъдим с кмета г-н Димитров какви действия да се предприемат, за де не ощетяваме интересите на гражданите и особено на децата", коментира <a href="https://www.plovdiv24.bg/novini/persons/2599.html">Дани Каназирева</a>.</p>
    </article>
  </body>
</html>