<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/12/09/230159/novice/kocevsko_ribnisko/Odkrili_spominsko_plosco_ob_75_letnici_padca_ameriskega_bombnika/"/>
    <meta property="og:site_name" content="Dolenjski list"/>
    <meta property="article:published_time" content="2019-12-09T08:35:00+00:00"/>
    <meta property="og:title" content="Odkrili spominsko ploščo ob 75-letnici padca ameriškega bombnika"/>
    <meta property="og:description" content="V nižinskemu gozdu nedaleč od Makoš pri Ribnici je v soboto pod častnim pokroviteljstvom predsednika države Boruta Pahorja potekala spominska svečanost..."/>
  </head>
  <body>
    <article>
      <h1>Odkrili spominsko ploščo ob 75-letnici padca ameriškega bombnika</h1>
      <address><time datetime="2019-12-09T08:35:00+00:00">09 Dec 2019, 08:35</time> by <a rel="author">M. Glavonjić</a></address>
      <p><b>Ribnica</b> - V nižinskemu gozdu nedaleč od Makoš pri Ribnici je v soboto pod častnim pokroviteljstvom predsednika države Boruta Pahorja potekala spominska svečanost in odkritje spominske plošče ob 75-letnici padca ameriškega bombnika B-24 Liberator. Na tem mestu se je 18. novembra 1944 na poti proti Beli Krajini na osvobojeno ozemlje zrušilo težje poškodovano letalo.</p>
      <p>Pred strmoglavljenjem so padalci izskočili in se rešili. Šest članov posadke so ujeli domobranci in jih predali Nemcem, ki jo jih poslali v svoja taborišča. Štirim je s pomočjo partizanskega minerskega bataljona 15. divizije uspelo priti do partizanskega letališča Krasinec, od tam pa so jih zavezniška letala 23. novembra pripeljala v Bari.</p>
      <p>Spominsko tablo so ob častni straži slovenske vojske odkrili ribniški župan Samo Pogorelc, James Peranteau, vodja političnega oddelka pri veleposlaništvu ZDA v Sloveniji, in Danilo Divjak, predsednik ZB za vrednote NOB Ribnica, ki je svečanost skupaj z občino Ribnica tudi pripravil.</p>
      <p>Dogodek o desetih možeh je živa priča o tem, da je bila med vojno velika solidarnost med tistimi, ki so v borbi proti nacifašizmu (partizani) pomagali reševati ameriške pilote, sestreljene na našemu ozemlju, po drugi strani pa odstira tragično zgodovino tistih (domobranci), ki so te pilote predajali okupatorju, je v slavnostnem nagovoru dejal dr. Božidar Flajšman, član projektne skupine o okupacijskih mejah 1941/45.</p>
      <p>»Dolgo časa smo Ribničani jemali ta dogodek kot samoumeven. Zato je prav, da bo zanamcem obeležje bolje pomagalo ustvariti sliko o dogodkih na našemu okupiranemu ozemlju,« je spomnil Danilo Divjak.</p>
      <p>Slovesnost je spremljal kvintet trobil slovenske vojske, v kulturnemu programu pa so nastopili pevski zbor Svoboda iz Kočevja in recitatorke zveze borcev.</p>
    </article>
  </body>
</html>