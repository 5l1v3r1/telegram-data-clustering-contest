<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/adventi-brownie/"/>
    <meta property="og:site_name" content="FEMINA"/>
    <meta property="article:published_time" content="2019-12-09T08:08:12+00:00"/>
    <meta property="og:title" content="Csupa csokis adventi brownie roppanós mogyoróval a tetején"/>
    <meta property="og:description" content="Csokiimádóknak muszáj megkóstolniuk a puha, illatos brownie-t, amit a fűszerek tesznek igazán ünnepivé."/>
  </head>
  <body>
    <article>
      <h1>Csupa csokis adventi brownie roppanós mogyoróval a tetején</h1>
      <h2>Csokiimádóknak muszáj megkóstolniuk a puha, illatos brownie-t, amit a fűszerek tesznek igazán ünnepivé.</h2>
      <address><time datetime="2019-12-09T08:08:12+00:00">09 Dec 2019, 08:08</time> by <a rel="author">Papp Cecília</a></address>
      <p>Jó, ha az adventi időszakban mindig valami finomság a süteményes dobozban! A klasszikus karácsonyi édességek mellett készíts brownie-t is! Ha sok csoki és mogyoró maradt mikulásról, azokat is bátran használd fel a sütibe! Villámgyorsan összedobható, és olyan puha, hogy szétolvad a szádban. Az illata pedig belengi az egész lakást. </p>
      <h3>Adventi brownie</h3>
      <h3>Hozzávalók:</h3>
      <ul>
        <li>22 dkg cukor</li>
        <li>20 dkg étcsoki</li>
        <li>20 dkg vaj</li>
        <li>10 dkg liszt</li>
        <li>5 db tojás</li>
        <li>2 evőkanál kakaópor</li>
        <li>1 teáskanál fahéj</li>
        <li>0.5 teáskanál szegfűszeg</li>
        <li>0.5 kávéskanál gyömbér</li>
      </ul>
      <hr/>
      <h4>A tetejére</h4>
      <ul>
        <li>20 dkg csoki</li>
        <li>10 dkg mogyoró</li>
        <li>5 dkg vaj</li>
      </ul>
      <hr/>
      <ul>
        <li>Előkészítési idő:<b> 10 perc</b></li>
        <li>Elkészítési idő: <b>20 perc</b></li>
      </ul>
      <hr/>
      <h3>Elkészítés:</h3>
      <p>A vajat és az étcsokit olvaszd össze vízgőz felett. Rakd hozzá a cukrot, majd amikor kihűl a massza, dolgozd hozzá egyesével a tojásokat. Végül keverd hozzá a kakaóval, a fahéjjal, a gyömbérrel és a szegfűszeggel vegyített lisztet. <br/> </p>
      <p>Simítsd a homogén masszát sütőpapírral bélelt tepsibe. Tedd előmelegített sütőbe, és 180 fokon süsd meg körülbelül 20 perc alatt. Amikor a teteje kezd megszikkadni, a belseje pedig puha, kicsit folyós, vedd ki a sütőből. <br/>A csokimázhoz a vajat és a csokit vízgőz felett olvaszd össze, majd kend a kihűlt tésztára, és szórd meg apróra vágott mogyoróval.<br/><b><a href="https://sobors.hu/receptek/gyomberes-keksz-recept/">A mézes-gyömbéres kekszet</a></b> is bátran kínálhatod az ünnepi időszakban. Zárható dobozban sokáig eláll. </p>
    </article>
  </body>
</html>