<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jamejamonline.ir/online/3997677738532933576/%D8%AF%D8%B3%D8%AA%D9%88%D8%B1-%D8%B1%D9%88%D8%AD%D8%A7%D9%86%DB%8C-%D8%A8%D8%B1%D8%A7%DB%8C-%D8%B9%D8%AF%D9%85%E2%80%8C%D8%B3%D8%AE%D8%AA%E2%80%8C%DA%AF%DB%8C%D8%B1%DB%8C-%D8%AF%D8%B1-%D9%BE%D8%B1%D8%AF%D8%A7%D8%AE%D8%AA-%DB%8C%D8%A7%D8%B1%D8%A7%D9%86%D9%87-%D9%85%D8%B9%DB%8C%D8%B4%D8%AA%DB%8C-%D9%87%D9%86%D8%B1%D9%85%D9%86%D8%AF%D8%A7%D9%86-%D9%BE%D9%88%D9%84%D8%AF%D8%A7%D8%B1-%D8%A8%D8%A7%DB%8C%D8%AF-%D9%85%D8%A7%D9%84%DB%8C%D8%A7%D8%AA-%D8%A8%D8%AF%D9%87%D9%86%D8%AF"/>
    <meta property="og:site_name" content="Jamejam Online"/>
    <meta property="article:published_time" content="2019-12-09T08:35:32+00:00"/>
    <meta property="og:title" content="دستور روحانی برای عدم‌سخت‌گیری در پرداخت یارانه معیشتی/ هنرمندان پولدار باید مالیات بدهند"/>
    <meta property="og:description" content="رئیس سازمان برنامه و بودجه از دستور رئیس‌جمهور به وزیر کار برای عدم‌سخت‌گیری در پرداخت یارانه معیشتی خبر داد و گفت: هنرمندان پردرآمد هم باید مالیات بدهند ولی در قانون فعلی معاف هستند که باید اصلاح شود."/>
  </head>
  <body>
    <article>
      <h1>دستور روحانی برای عدم‌سخت‌گیری در پرداخت یارانه معیشتی/ هنرمندان پولدار باید مالیات بدهند</h1>
      <address>
        <time datetime="2019-12-09T08:35:32+00:00">09 Dec 2019, 08:35</time>
      </address>
      <pre> رئیس سازمان برنامه و بودجه از دستور رئیس‌جمهور به وزیر کار برای عدم‌سخت‌گیری در پرداخت یارانه معیشتی خبر داد و گفت: هنرمندان پردرآمد هم باید مالیات بدهند ولی در قانون فعلی معاف هستند که باید اصلاح شود. </pre>
      <p>به گزارش <a href="http://jamejamonline.ir/">جام جم آنلاین</a> از تسنیم، محمدباقر نوبخت که دیشب به‌منظور تشریح سیاست‌های بودجه‌ای دولت در گفت‌وگوی ویژه خبری حضور داشت، سخنان مهمی درباره تورم، یارانه معیشتی مردم، مالیات هنرمندان و... داشت.</p>
      <p>وی با تأکید بر ادامه سیاست‌های مهار تورم دولت در سال آینده در پاسخ به این گلایه مردم مبنی بر اینکه دولت 15 درصد حقوق را اضافه می‌کند ولی تورم الآن 40 درصد است، بنابراین افزایش حقوق نصف تورم را هم جبران نمی‌کند، گفت: اجرای سیاست‌های دولت باعث شد تورم 40درصدی که ابتدای امسال بالای 50 درصد بود کاهش یابد؛ بنابراین تورم نقطه به نقطه، میانگین و ماهانه آذر ماه نشان می‌دهد که تورم در حال کاهش است، البته این به‌معنای کاهش قیمت‌ها نیست بلکه به‌معنای کاهش رشد قیمت‌هاست.</p>
      <p>نوبخت با بیان اینکه "حتماً می‌دانیم که قدرت خرید مردم کاهش یافته است"، در پاسخ به چرایی محرومیت مستمری‌بگیران از یارانه معیشتی، افزود: این افراد به سامانه‌ای که وزارت رفاه معرفی کرده، مراجعه فرمودند؟ چون امروز آقای رئیس جمهور در دولت به آقای وزیر رفاه گفتند که "ما گفتیم 60 میلیون نفر یارانه معیشتی بگیرند، برآوردمان این است، شاید تعداد از این هم بیشتر شد ولی شما سخت‌گیری نکنید و اجازه دهید مشکل مردم حل شود"؛ بنابراین خواهشم این است که اگر کسانی درخواست نداده‌اند، درخواست بدهند و ما این را بررسی می‌کنیم.</p>
      <p>همزمان با انتقادهای فراوان برای معافیت مالیاتی هنرمندان، رئیس سازمان برنامه و بودجه موضع دولت در این خصوص را اعلام کرد و گفت: اینها در مأموریت بودجه نیست و باید قانون مالیاتی اصلاح شود، در طرح اصلاح ساختار بودجه، بنا داریم بخشی از موارد مالیاتی را هم اصلاح کنیم؛ بخشی از تخفیف‌های مالیاتی را قرار است اصلاح کنیم البته نه چشم‌بسته! آیا درست است معافیت مالیاتی مطبوعات را کم کنیم؟ این‌که می‌گویید "هر مقدار می‌خواهید از هنرپیشه پردرآمد مالیات بگیرید" یک بحث است و این‌که به‌صورت کلی بگویید "از هنرمندان باید مالیات بگیرید" بحث دیگری است.</p>
      <p>نوبخت گفت:‌ 200 هزار هنرمند داریم که طبق اعلام وزارت ارشاد متوسط حقوق آنها زیر 2 میلیون تومان است، شما 20 هنرپیشه را نبینید که پرآوازه هستند و درآمد بالایی دارند، اینها تعدادشان محدود است؛ نمی‌توانیم به‌طور کلی تصمیم بگیریم.</p>
      <p>وی ادامه داد: یک پیشنهادی آمده بود که در تبصره بودجه بیاوریم که 50 درصد باید مالیات بدهند این اصلاً برای بودجه نیست بلکه در سران قوا مطرح کردیم که در یک لایحه مجزا که برای اصلاح قانون مالیات است این موارد را اصلاح کنیم، نه در بودجه یک‌ساله قانون مادر را که برای 50 سال قبل است اصلاح کنیم. اگر بگوییم همه باید مالیات بدهند باید مطبوعات و انتشاراتی هم بدهند اگر هم نه که باز همه هستند.</p>
      <p>معاون رئیس جمهور تأکید کرد: هنرپیشه‌های پردرآمد هم باید مالیات بدهند و چه‌کسی می‌گوید که نباید بدهند؟! البته در قانون فعلی این افراد هم معاف هستند ولی در اصلاح قانون مالیات‌ها حتماً تغییراتی در این خصوص اعمال خواهد شد.</p>
      <p>هنوز مردم از شوک بنزین 3هزارتومانی بیرون نیامده‌اند که خبر آمد به‌دستور محمدباقر نوبخت، در بودجه سال 99 نیز مانند سال‌های گذشته، هنرمندان میلیاردر معاف از پرداخت مالیات به دولت هستند.</p>
      <p>معافیت مالیاتی هنرمندان میلیاردر درحالی در بودجه سال آینده هم برقرار خواهد ماند که دولت مدعی است منابع مالی محدودی در اختیار دارد و به همین دلیل هم نسبت به گرانیِ 3برابری قیمت بنزین و افزایش شبانه آن اقدام کرده است.</p>
      <p>هرچند دولت در سال‌های قبل هم به‌جای افزایش درآمد خود از محل‌های رسمی، نسبت به خام‌فروشی نفت و میعانات گازی اقدام می‌کرد؛ این درحالی است که یکی از ادعاهای دولت افزایش درآمد از محل وصول مالیات هم است!</p>
      <p>بیشترین درآمدهای مالیاتی دولت را کارمندان و حقوق‌بگیرانی پرداخت می‌کنند که به‌لطف سیاست‌های اقتصادی دولت، توان گذران زندگی را ندارند؛ در عین حال کسبه و واحدهای تولیدی بسیاری هستند که از مالیات‌های سنگین دولت گلایه دارند.</p>
      <p>این گلایه‌ها بعد از افزایش 3برابری قیمت بنزین از سوی دولت، موجب اعتراض مردم شد، اما با وجود گذشت 20 روز از آغاز طرح بنزینی دولت و استارت دوباره افزایش قیمت‌ها در بازار، نوبخت معاون رئیس جمهور دستور داد که معافیت مالیاتی هنرمندان در بودجه 99 نیز برقرار باشد.</p>
      <p>همین خبر کافی بود تا موجی از اعتراض‌ها بار دیگر روانه دولت و هنرمندانی شود که اتفاقاً سهم بزرگی در این حال و روز مردم دارند؛ مردم در شبکه‌های مجازی و کوچه و خیابان مدام این جمله را تکرار می‌کنند که "چطور ما با این وضع درآمد باید مالیات بدهیم ولی هنرمندانی که درآمدهای میلیاردی دارند باید معاف شوند؟ خوب بود دولت به‌جای گرانی بنزین از این میلیاردرها که امروز در قامت ضدانقلاب و اپوزیسیون ظاهر شدند، مالیات بگیرد."</p>
    </article>
  </body>
</html>