<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/region/bosna-i-hercegovina/3372247/predsedavajuci-saveta-ministara-bih-porucio-eu-nece-uspeti-da-zadrzi-migrante-u-bosni-i-hercegovini"/>
    <meta property="og:site_name" content="kurir.rs"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="PREDSEDAVAJUĆI SAVETA MINISTARA BIH PORUČIO: EU neće uspeti da zadrži migrante u Bosni i Hercegovini!"/>
    <meta property="og:description" content="Predsedavajući Saveta ministara BiH Zoran Tegeltija najavio je da će sa novim ministrom bezbednosti biti napravljen plan za rešavanje migrantske krize u BiH i da predstavnici EU, koliko god pokušavali da obezbede novac za njihov ostanak na prostoru BiH, neće ..."/>
  </head>
  <body>
    <article>
      <h6 class="kicker">zoran tegeltija</h6>
      <h1>PREDSEDAVAJUĆI SAVETA MINISTARA BIH PORUČIO: EU neće uspeti da zadrži migrante u Bosni i Hercegovini!</h1>
      <address>
        <time datetime="2019-12-09T08:15:00+00:00">09 Dec 2019, 08:15</time>
      </address>
      <p>
        <b>Predsedavajući Saveta ministara BiH Zoran Tegeltija najavio je da će sa novim ministrom bezbednosti biti napravljen plan za rešavanje migrantske krize u BiH i da predstavnici EU, koliko god pokušavali da obezbede novac za njihov ostanak na prostoru BiH, neće u tome uspeti.</b>
      </p>
      <p>Tegeltija je naveo da u narednom periodu o ovom pitanju očekuje mnogo bolju saradnju među policijskim agencijama u BiH.</p>
      <figure>
        <iframe src="https://www.youtube.com/embed/xptIRpQV9P4" width="560" height="315" data-service="Youtube" scrolling="no"/>
      </figure>
      <p>On je istakao da najviše zamerki u radu prethodnog Saveta ministara ima na loš odnos prema migrantskoj krizi i potcenjivanju tog problema.</p>
      <p>"BiH ne može sama da reši ovaj problem, koji se ne sme potcenjivati, jer tako međunarodnoj zajednici i susednim zemljama pokazujemo da smo zatvoreno mesto kada je rec o migrantskoj krizi. Imate nekontrolisan ulazak, a sa druge strane sve je urađeno da ti ljudi ne mogu da izađu iz BiH", rekao je sinoć Tegeltija za Radio-televiziju Republike Srpske.</p>
      <figure>
        <img src="https://www.kurir.rs/data/images/2019/12/04/18/2074129_epa-vucjak01-epa-fehim-demir_ff.jpg?ver=1575875662"/>
        <figcaption>
          <cite>foto: EPA</cite>
        </figcaption>
      </figure>
      <p>On je dodao da bez pune saradnje svih institucija i bezbednosnih agencija, kao i sa međunaradnom zajednicom, problem migranata u BiH neće biti rešen već samo preti da eskalira, prenose banjalučke "Nezavisne novine".</p>
      <p>"Ako se ovakvim tempom nastavi, broj migranata će iduće godine biti veći od broja stanovnika u mnogim lokalnim zajednicama", ocenio je Tegeltija.</p>
      <figure>
        <iframe src="https://www.youtube.com/embed/Esm3F_Qh6SE" width="560" height="315" data-service="Youtube" scrolling="no"/>
      </figure>
      <p>Ovo je i veliki humanitarni problem, jer se, kako je dodao, migranti susreću sa nehumanim uslovima života, ali odgovornost za to, kaže, ne snosi samo BiH.</p>
      <p>Tegeltija je odlučan da zajedničkim radom sa entitetima u BiH unapredi rad administracije i napravi efikasnu javnu upravu koja će biti u funkciji privrede i građana.</p>
      <figure>
        <iframe src="https://www.youtube.com/embed/QpL1oZa9GUc" width="560" height="315" data-service="Youtube" scrolling="no"/>
      </figure>
      <p>"Potrebno je uraditi reformu javne uprave, prerasporediti poslove između pojedinih agencija, jer se u pojedinim stvarima dupliramo, dok u drugim imamo nedovoljan broj zaposlenih", rekao je Tegeltija.</p>
      <p>Kada je reč o procesu evropskih integracija i pristupanju EU, Tegeltija je ocenio da je to najbolji okvir za reformu i stvaranje boljeg društva u BiH, da o procesu pristupanja postoji veliki stepen saglasnosti u oba entiteta, i da očekuje da se on ubrza i da dođe do promena kako bi BiH dobila kandidatski status.</p>
      <p>O saradnji BiH i NATO, Tegeltija kaže da ona postoji i da se mora nastaviti, jer mnoga bezbednosna pitanja bez NATO ne mogu biti rešena na ovom prostoru.</p>
      <figure>
        <iframe src="https://www.youtube.com/embed/a836PDCQfzc" width="560" height="315" data-service="Youtube" scrolling="no"/>
      </figure>
      <p>Kurir.rs/Tanjug</p>
      <p>Foto: Printscreen/RTRS</p>
      <related>
        <h4>NE PROPUSTITE</h4>
        <a href="https://www.kurir.rs/region/bosna-i-hercegovina/3372009/migranti-odgovorili-na-zatvaranje-vucjaka-pocela-bezanija-u-planinu-ne-zele-da-se-udalje-od-hrvatske-video"/>
        <a href="https://www.kurir.rs/region/bosna-i-hercegovina/3371893/u-toku-su-pripreme-za-premestanje-migranata-iz-kampa-vucjak-crveni-krst-i-policiju-ceka-veliki-posao-video"/>
        <a href="https://www.kurir.rs/region/hrvatska/3371541/ni-zveri-nisu-sigurne-od-migranata-hrvatski-mediji-u-soku-evo-cime-su-se-trojica-migranata-pohvalila-na-fejsbuku"/>
        <a href="https://www.kurir.rs/region/bosna-i-hercegovina/3371335/mestani-blazuja-ogorceni-zbog-dolaska-migranata-najavili-da-ce-blokirati-put-prema-kasarni-video"/>
      </related>
    </article>
  </body>
</html>