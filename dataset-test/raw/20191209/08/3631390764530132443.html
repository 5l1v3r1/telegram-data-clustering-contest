<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nrk.no/norge/espen-egil-hansen-gar-av-som-sjefredaktor-i-aftenposten-1.14814994"/>
    <meta property="og:site_name" content="NRK"/>
    <meta property="article:published_time" content="2019-12-09T08:49:58+00:00"/>
    <meta property="og:title" content="Espen Egil Hansen går av som sjefredaktør i Aftenposten"/>
    <meta property="og:description" content="Espen Egil Hansen (54) slutter som sjefredaktør i Aftenposten, melder avisen selv."/>
  </head>
  <body>
    <article>
      <h1>Espen Egil Hansen går av som sjefredaktør i Aftenposten</h1>
      <h2>Espen Egil Hansen (54) slutter som sjefredaktør i Aftenposten, melder avisen selv.</h2>
      <address><time datetime="2019-12-09T08:49:58+00:00">09 Dec 2019, 08:49</time> by <a rel="author">Maria Knoph Vigsnæs</a></address>
      <p>
        <b>– Det er vemodig, men tidspunktet for meg er riktig. Vi satser journalistisk og ansetter folk, sier Hansen til Aftenposten.</b>
      </p>
      <p>Espen Egil Hansen overtok stillingen som sjefredaktør i Aftenposten etter Hilde Haugsgjerd 2. desember 2013.</p>
      <p>Ifølge avisa skal Hansen allerede før sommeren ha gitt beskjed til styreleder Siv Juvik Tveitnes i Aftenposten at han mente tiden snart var inne for å gå videre.</p>
      <p>Hansen sier det er noe fint med å gi seg på et tidspunkt der avisen er i «godt skikk». Hansen påpeker at han er 54 år gammel, og sier det er et godt tidspunkt å gjøre noe helt nytt.</p>
      <p>Hansen skal over i en direktørstilling i Schibsted-konsernet. Hansen, som også har vært administrerende direktør siden 2014, blir sittende som sjefredaktør frem til nyttår.</p>
      <h3>Store endringer</h3>
      <p>I løpet av perioden som sjefredaktør har avisen gått gjennom store endringer, blant annet ved å gå over til betalingsmurer.</p>
      <p>Schibsted-konsernsjef Kristin Skogen Lund sier Hansen – som også har vært med på å bygge opp VG Nett – har stått bak den digitale transformasjonen i Aftenposten. Hansens nye direktørjobb innebærer å meisle ut strategien for nye mediekonsepter i Schibsted, sier Lund.</p>
      <p>I en tale til Aftenpostens medarbeidere mandag morgen sa Hansen at han er mest fornøyd med at avisa preges av en nyskapningskultur, og trakk blant annet fram podkastene Forklart og Aftenpodden.</p>
      <p>I november fikk førstnevnte podkast kritikk fra enkelte mediefolk og MDG for å ha blitt brukt som springbrett for en annonsør-podkast fra Equinor. Kritikken ble blant annet omtalt i <a href="https://kampanje.com/medier/2019/11/mener-aftenpostens-equinor-podkast-kan-vare-et-brudd-pa-markedsforingsloven/">Kampanje</a>.</p>
      <h3>– Kunne vært mindre smertefulle</h3>
      <p>Mangeårig leder for redaksjonsklubben, Gunnar Kagge, sier Hansen har vist en imponerende evne til å endre kurs etter overgangen fra VG. Kagge mener dette gir håp om at Aftenposten skal klare seg gjennom mediekrisen.</p>
      <p>I Hansens tid som redaktør har Aftenposten <a href="https://www.nrk.no/kultur/varsler-betydelig-nedbemanning-i-aftenposten-1.13105812">vært gjennom flere nedskjæringsrunder</a>, der flere titall ansatte har måttet slutte – mot sin vilje.</p>
      <p>Kagge sier Hansen har klart å få med redaksjonen på vanskelige omstillinger, men er likevel ikke bare rosende i sin omtale.</p>
      <figure>
        <img src="https://gfx.nrk.no/jK30wYsPD7P4X9_pR3xqvgbqzfmA2TNDzM6HyTJN3bag.jpg"/>
        <figcaption>Faksimile av Aftenpostens papirutgave 8. september 2016.</figcaption>
      </figure>
      <p>
        <b>– Men han har til tider trodd så sterkt på seg selv at han ikke har hørt på råd fra andre. Omstillingene har vært nødvendige, men de kunne vært mindre smertefulle om han hadde lyttet til gode råd fra ansatte, sier Gunnar Kagge til Aftenposten.</b>
      </p>
      <h3>«Dear Mark»</h3>
      <p>Hansen gjorde seg bemerket, også i utlandet, da han i 2016 <a href="https://www.nrk.no/kultur/aftenposten-brukar-heile-forsida-pa-facebook-kritikk-1.13126918">viet hele førstesiden av avisa til et åpent brev han hadde skrevet til Facebook-gründer Mark Zuckerberg</a>. I brevet, <a href="https://www.aftenposten.no/meninger/kommentar/i/G892Q/dear-mark-i-am-writing-this-to-inform-you-that-i-shall-not-comply-with-your-requirement-to-remove-this-picture">som begynte med «Dear Mark»</a>, skrev Hansen at han ikke ville rette seg etter Facebooks regler for nakenhet i bilder.</p>
      <p>Facebooks algoritmer førte til at det ikoniske dokumentarbildet av ni år gamle Kim Phuc, som løper naken på gaten etter å ha blitt utsatt for et Napalm-angrep under Vietnam-krigen i 1972, ble fjernet.</p>
      <p>Brevet, og den påfølgende kampanjen, vant prisen «best in show» under prisutdelingen til International News Media Association i 2017.</p>
    </article>
  </body>
</html>