<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/12/vrijgelaten-jihad-ronselaar-doet-gewoon-verder/"/>
    <meta property="og:site_name" content="SCEPTR"/>
    <meta property="article:published_time" content="2019-12-09T08:08:52+00:00"/>
    <meta property="og:title" content="Vrijgelaten jihad-ronselaar doet gewoon verder"/>
    <meta property="og:description" content="Een jaar na zijn vrijlating verspreidt de veroordeelde ronselaar Jean-Louis Denis nog steeds een boodschap van radicaal islamisme"/>
  </head>
  <body>
    <article>
      <h1>Vrijgelaten jihad-ronselaar doet gewoon verder</h1>
      <address><time datetime="2019-12-09T08:08:52+00:00">09 Dec 2019, 08:08</time> by <a rel="author" href="https://sceptr.net/author/carldeconinck/" target="_blank">Carl Deconinck</a></address>
      <p>
        <b><a href="https://sceptr.net/jean-louis-denis">Jean-Louis Denis</a>, een tot de radicale islam bekeerde Belg, </b>
        <b>werd in 2013 tot 10 jaar cel veroordeeld wegens het radicaliseren en ronselen van moslimjongeren om de jihad uit te vechten in Syrië. Eind 2016 kreeg Denis – bijgenaamd ‘le soumis’ – in beroep een halvering van zijn straf. Hij geniet nu reeds een vol jaar van zijn vrijheid. Maar <a href="https://www.demorgen.be/nieuws/haatprediker-jean-louis-denis-vindt-na-zijn-vrijlating-de-islam-nog-altijd-onverenigbaar-met-democratie~be91329f/">De Morgen</a> bericht dat hij nog steeds radicaal islamisme verspreidt.</b>
      </p>
      <p>Geradicaliseerde moslims worden in de gevangenis begeleid om hun ideologie te verlaten. Bij Denis lijkt dat echter helemaal geen effect te hebben gehad. Volgens de radicale islamist hadden die ‘deradicaliseerders’ “<i>geen enkel theologisch argument om te zeggen dat je als moslim de democratie mag aanvaarden</i>“. </p>
      <p>Vandaag houdt de man zich bezig met inzamelacties voor de armen, maar dat combineert hij alweer met het uitdragen van zijn extremistische ideologie. Hij zamelt voor ‘De Kinderen van de Ummah’ kleren en onverkocht voedsel in voor Brusselse kansarmen.</p>
      <p>Op zijn <a href="https://www.facebook.com/michellegrandss">Facebook-profiel</a> heeft Denis bijna 5.000 vrienden. Zijn wall staat vol citaten, teksten en video’s waarin hij onder meer de democratie verwerpt, muziek onrein noemt en voorhuwelijkse relaties veroordeelt. Hij citeert ook radicale ideologen en jihadistische leiders. Op <a href="https://twitter.com/michel81764704">Twitter</a> is er eveneens een onophoudelijke stroom aan islamistische berichten. In een video verdedigt hij bijvoorbeeld Fouad Belkacem, die vastzit als leider van Sharia4Belgium.</p>
      <h4>(lees verder onder de tweet)</h4>
      <figure>
        <iframe data-src="https://twitter.com/michel81764704/status/1203916801710678016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Oorspronkelijk werd de Brusselaar Denis schuldig bevonden als leider van een terroristische cel, van waaruit hij jongeren aanzette om naar Syrië te vertrekken. Hij hield ook fundamentalistische spreekbeurten die aanzetten tot geweld en haat ten aanzien van andersgelovigen. Dat deed hij toen via ‘Le Resto du Tawhid’, waarmee hij toen ook al voedsel bedeelde in Brussel</p>
      <p>Denis beweerde evenwel dat hij moslims louter opriep om naar een plek te trekken (in het Midden-Oosten) die overeenstemt met hun religieuze opvattingen, niet om geweld te plegen. Het hof van beroep ging hierin mee en oordeelde dat Denis enkel lid was van een terreurgroep, geen leider. Hij kreeg daarom slechts vijf jaar cel.</p>
      <h3>Niet gederadicaliseerd</h3>
      <p>Toen hij vrijkwam, was het duidelijk dat de deradicalisering niet veel uitgemaakt heeft. Hij verklaarde dat hij armen en wezen voedt, omdat “<i>Allah dat vraagt</i>“. Tevens vindt hij zichzelf op aarde gezet om te prediken. Hij is enkel gestopt met het maken van nieuwe video’s op aanraden van zijn advocaten, hetzelfde geldt voor zijn activiteiten bij ‘Le Resto du Tawhid’. </p>
      <p>Tegelijkertijd test hij de grenzen van het toelaatbare steeds op. Hij zette onder meer een bericht online dat aanzet tot hijra, migratie naar islamitische landen, maar ook een term die men gebruikt voor het afreizen naar Syrië. Vorige maand nog plaatste hij een afbeelding uit een IS-video.</p>
      <h3>Niets te vrezen?</h3>
      <p>Vandaag woont Denis in Londerzeel. De burgemeester van de gemeente, <a href="https://lwd-online.com/?page_id=1057">Conny Moons (LWD)</a>, zegt echter dat we niets te vrezen hebben. Aan De Morgen laat ze weten: “<i>Dit is de man die het meest gemonitord wordt van heel Londerzeel en omstreken. Ik heb de indruk dat hij wel weet dat hij het niet kan maken om bepaalde grenzen te overschrijden. Dit is een probleem dat ons lokale niveau overstijgt, maar er is nauwe opvolging in de LIVC en als hoofd van de veiligheid van mijn gemeente licht de politie me voldoende in. Ik hou hier zeer nauw contact over met de korpschef</i>.”</p>
      <p>Die zelfzekerheid is opvallend, aangezien er onlangs in <a href="https://sceptr.net/2019/11/man-doodgeschoten-door-britse-politie-op-london-bridge/">Londen</a> nog een succesvolle terreuraanslag werd gepleegd door een jihadist die <a href="https://sceptr.net/2019/12/london-bridge-terrorist-was-gezicht-van-geslaagde-herintegratiecampagne/">gederadicaliseerd</a> zou zijn. </p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/12/london-bridge-terrorist-was-gezicht-van-geslaagde-herintegratiecampagne/"/>
        <a href="https://sceptr.net/2019/10/bevelhebber-van-gematigde-jihadisten-gearresteerd-in-nederland/"/>
        <a href="https://sceptr.net/2019/10/turkse-affiches-neem-geen-joden-en-christenen-als-vriend/"/>
      </related>
    </article>
  </body>
</html>