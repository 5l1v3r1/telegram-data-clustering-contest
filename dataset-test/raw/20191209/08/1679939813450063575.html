<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ultima-ora-un-vanator-din-raionul-ialoveni-diagnosticat-cu-tularemie_3061288.html"/>
    <meta property="og:site_name" content="PUBLIKA"/>
    <meta property="article:published_time" content="2019-12-09T08:59:28+00:00"/>
    <meta property="og:title" content="ULTIMA ORĂ. Un vânător din raionul Ialoveni, diagnosticat cu TULAREMIE"/>
    <meta property="og:description" content="Un bărbat a ajuns la spital, după ce s-a infectat cu tularemie, boală contagioasă ce se transmite, în special, de la rozătoare și poate duce chiar până la deces. Potrivit Agenției Naționale pentru Sănătate Publică, pacientul, în vârstă de 56 de ani, origi"/>
  </head>
  <body>
    <article>
      <h1>ULTIMA ORĂ. Un vânător din raionul Ialoveni, diagnosticat cu TULAREMIE</h1>
      <address><time datetime="2019-12-09T08:59:28+00:00">09 Dec 2019, 08:59</time> by <a rel="author">PUBLIKA.MD</a></address>
      <p>
        <b>Un bărbat a ajuns la spital, după ce s-a infectat cu tularemie, boală contagioasă ce se transmite, în special, de la rozătoare și poate duce chiar până la deces. Potrivit Agenției Naționale pentru Sănătate Publică, pacientul, în vârstă de 56 de ani, originar din raionul Ialoveni, este un vânător amator și s-ar fi îmbolnăvit prin rana de pe palmă, în timp ce jupuia blana unui iepure de câmp. </b>
      </p>
      <p>Bărbatul a fost internat la Spitalul Clinic de Boli Infecțioase ”Toma Ciorbă”, cu dureri de cap, frisoane și dureri musculare. În urma analizelor de laborator, s-a confirmat diagnosticul de tularemie.</p>
      <p>Potrivit anchetei epidemiologice, carnea de iepure n-a fost folosită în alimentație și alte persoane nu au avut contact cu sursa posibilă de infecție. Starea sănătății membrilor familiei și a pacientului, în acest moment, este satisfăcătoare.</p>
      <p>Potrivit specialiștilor, tularemia este o infecție extrem de periculoasă. Boala se manifestă prin afectarea sistemului limfatic și formarea bubelor în locul de pătrundere a microbului în organism, iar drept sursă de infecție pot fi diferite rozătoare, precum șobolanii de apă, șoarecii și iepurii. Contaminarea se face de la contactul direct cu rozătoarele sau pe cale digestivă, și anume prin ingerarea apei sau produselor infectate. Infecția nu poate fi transmisă de la om, la om.</p>
      <p>
        <b>Ultima dată, cazuri de tularemie au fost înregistrate în 2017, la doi pescari amatori, din raionul Cahul.</b>
      </p>
      <p>                           <b>Informaţie privind tularemia</b></p>
      <p>Tularemia este o infecţie extrem de periculoasă, cu focalitate naturală, răspândită, îndeosebi, la rozătoare, de la care omul se poate contamina direct sau prin intermediul insectelor hematofage. Agentul cauzal – Francisella tularensis prezintă o bacterie rezistentă în mediul extern: în apă – 2-3 luni, pe boabe de cereale – 45-100 zile, în cadavrele rozătoarelor, pe pielea lor- luni de zile. Este sensibilă la concentraţiile uzuale de dezinfectanţi.</p>
      <p>Perioada de incubaţie – până la 21 zile. Debutul bolii este brusc, marcat prin frisoane, cefalee, dureri musculare, tumefiera ganglionilor limfatici regionali. Tularemia se manifestă prin afectarea sistemului limfatic și formarea buboanelor la locul de pătrundere a microbului în organism, iar drept sursă de infecție pot fi diferite rozătoare, precum ondatrele, șobolanii de apă, șoarecii și iepurii. Boala decurge, de asemenea, sub forme uşoare, inaparente.</p>
      <p>Molipsirea de tularemia se realizează pe câteva căi:</p>
      <ul>
        <li>contact direct (transcutanat) – cu rozătoarele şi produsele lor (piei, blănuri, carne, urină, fecale);</li>
        <li>calea digestivă – îngerarea apei, alimentelor contaminate;</li>
        <li>calea respiratorie – inhalarea prafului impurificat;</li>
        <li>contaminarea prin vectori – înţepătura insectelor hematofage;</li>
      </ul>
      <p><b>De la om la om boala nu se transmite</b>!</p>
      <p>Profilaxia îmbolnăvirilor prin tularemie se efectuează, mai ales, prin realizarea măsurilor de combatere a rozătoarelor: măsuri agrotehnice – recoltarea la timp a roadei, aratul, asigurarea păstrării produselor alimentare în lipsa accesului rozătoarelor, atât în colectivităţile agricole, cât şi în gospodăriile private.</p>
      <p>Se va evita folosirea apei de băut din izvoarele de câmp, fântâni părăsite, cât şi înţepăturile de căpuşe.</p>
      <p><b>Adresarea la timp la medic, în caz de îmbolnăvire, asigură tratamentul efectiv şi însănătoşirea deplină a pacienţilor</b>!</p>
    </article>
  </body>
</html>