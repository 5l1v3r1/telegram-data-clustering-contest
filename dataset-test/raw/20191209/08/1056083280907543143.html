<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813204/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D9%85%D8%B7%D8%A7%D9%84%D8%A8%D9%87-%DA%AF%D8%B1-%D8%A8%D8%A7%D8%B4%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:32:09+00:00"/>
    <meta property="og:title" content="دانشجویان مطالبه‌گر باشند"/>
    <meta property="og:description" content="ایسنا/ایلام رئیس دانشگاه علوم پزشکی ایلام گفت: همواره به دنبال ایجاد فضایی مناسب جهت رفاه حال دانشجویان و دانشگاه هستیم و در این راه تمام توان خود را در جهت رفع مشکلات دانشجویان به کار می‌گیریم."/>
  </head>
  <body>
    <article>
      <h6 class="kicker">رئیس دانشگاه علوم پزشکی ایلام:</h6>
      <h1>دانشجویان مطالبه‌گر باشند</h1>
      <address>
        <time datetime="2019-12-09T08:32:09+00:00">09 Dec 2019, 08:32</time>
      </address>
      <p>ایسنا/ایلام رئیس دانشگاه علوم پزشکی ایلام گفت: همواره به دنبال ایجاد فضایی مناسب جهت رفاه حال دانشجویان و دانشگاه هستیم و در این راه تمام توان خود را در جهت رفع مشکلات دانشجویان به کار می‌گیریم.</p>
      <p>دکتر «محمد کریمیان» در مراسم روز دانشجو در دانشگاه علوم پزشکی ایلام اظهار کرد: کشور ما سرشار از دانشجویانی است که در راه رضای خدا جان خود را فدا کردند و دانشجویان امروز ما باید  مطالبه‌گر باشند و از حقوق خود دفاع کنند.</p>
      <p>وی با بیان اینکه جایگاه دانشجویان در بین مردم و جامعه بسیار بالا است چرا که قشر نخبه جامعه هستند، تصریح کرد: دانشجویان امروز جامعه ما آگاه و بابصیرت هستند و شرایط جامعه را به خوبی درک می‌کنند.</p>
      <p>رئیس دانشگاه علوم پزشکی ایلام با اشاره به اینکه مشکلات در همه جنبه‌ها وجود دارد گفت: همواره به دنبال ایجاد فضایی مناسب جهت رفاه حال دانشجویان و دانشگاه هستیم و در این راه تمام توان خود را در جهت رفع مشکلات دانشجویان به کار می‌گیریم.</p>
      <p>حجت‌الاسلام و المسلمین «سید محمدباقر هاشمی» مسئول دفتر نهاد رهبری در دانشگاه علوم پزشکی ایلام نیز در این مراسم اظهار کرد: امیدوارم فرصت‌های بیشتری در زمینه گفت‌وگو بین دانشجویان و مسئولین ایجاد شود و  بتوانیم روز به روز به نقاط مطلوب‌تری دست پیدا کنیم.</p>
      <p>وی گفت:  تقابل جبهه حق و باطل، عدالت‌خواهی و ظلم، دفاع و تجاوز، حقیقت‌خواهی و منفعت‌طلبی به درازای پیدایش بشر وجود داشت و تا زمانی که یکی از این جبهه‌ها به طور کامل از بین نرود و اصلاحی صورت نگیرد؛ ادامه دارد.</p>
      <p>هاشمی خاطرنشان کرد: امروز چه بخواهیم و چه نخواهیم دوقطبی بودن شرق و غرب در یک دوره‌ای شکسته شده و جنگ سرد هم سپری شده است و جهان تک‌قطبی که مدعیان زیادی داشت تحقق پیدا نکرد و امروز آمریکایی‌ها و اروپایی‌ها به عنوان جبهه استکبار یک طرف این قصه و داستان هستند و یک طرف هم نظام اسلامی با جبهه مقاومت است.</p>
      <figure>
        <img src="https://cdn.isna.ir/d/off/ilam/2019/12/09/3/61506628.jpg"/>
      </figure>
      <p>مسئول نهاد نمایندگی مقام معظم رهبری در دانشگاه علوم پزشکی ایلام ادامه داد: تا زمانی که اصلاحی در جبهه استکبار صورت نگیرد و شکستی متوجه حقیقت‌طلبی و مقاومت نشود این مبارزه ادامه دارد و مهم این است که هر کسی در هر دوره‌ای احساس وظیفه‌ای که دارد برای مبارزه با منفعت‌طلبی و استکبار در طبق اخلاص بگذارد.</p>
      <p>هاشمی گفت: قطعاً این سه دانشجویی که در ۱۶ آذر سال ۱۳۳۲ جان خود را نثار استقلال، آزادی و عدالت‌خواهی کردند فکر نمی‌کردند که این اتفاق بتواند در نظام طاغوت ستمشاهی که پشتوانه آمریکایی‌ها را داشت و با وجود و خفقان در آن روزها تأثیر جدی در جامعه ایجاد کند اما آن دانشجویان، احساسی که داشتند را به عرصه آوردند و به نماد استکبارستیزی و نفی استبداد تبدیل شدند لذا هنوز که هنوز است این مبارزه وجود دارد.</p>
      <p>وی در پایان گفت: همه‌ ما اهل مبارزه باشیم و همه‌ آنچه را که در راستای حقیقت‌خواهی و عدالت‌طلبی است بدون هیچ‌گونه ترسی بیان کنیم و در عرصه عمل پافشاری کنیم.</p>
      <p>انتهای پیام</p>
    </article>
  </body>
</html>