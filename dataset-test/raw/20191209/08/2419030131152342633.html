<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191209/aex-begint-vrijwel-vlak-8/"/>
    <meta property="og:site_name" content="Nieuws.nl"/>
    <meta property="article:published_time" content="2019-12-09T08:15:12+00:00"/>
    <meta property="og:title" content="AEX maakt pas op de plaats"/>
    <meta property="og:description" content="AMSTERDAM (ANP) - De Amsterdamse aandelenbeurs maakte maandag een pas op de plaats. De andere Europese beurzen gingen licht omlaag. Beleggers namen wat gas terug na de stevige winsten van afgelopen vrijdag. Een onverwachte sterke daling van de Chinese export in november zorgde daarbij voor enige koersdruk. Ook werd uitgekeken naar de Britse verkiezingen later deze week."/>
  </head>
  <body>
    <article>
      <h1>AEX maakt pas op de plaats</h1>
      <address><time datetime="2019-12-09T08:15:12+00:00">09 Dec 2019, 08:15</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Amsterdamse aandelenbeurs maakte maandag een pas op de plaats. De andere Europese beurzen gingen licht omlaag. Beleggers namen wat gas terug na de stevige winsten van afgelopen vrijdag. Een onverwachte sterke daling van de Chinese export in november zorgde daarbij voor enige koersdruk. Ook werd uitgekeken naar de Britse verkiezingen later deze week.</b>
      </p>
      <p>De AEX-index op Beursplein 5 noteerde in de ochtendhandel onveranderd op 602,29 punten. De hoofdindex sloot vrijdag voor het eerst in achttien jaar boven de 600 punten. De MidKap won 0,7 procent tot 896,64 punten. De beurzen in Parijs en Frankfurt verloren tot 0,2 procent. Londen daalde een fractie.</p>
      <p>Grootste daler bij de hoofdfondsen op het Damrak was betaalbedrijf Adyen met een verlies van 1,6 procent. Biotechnoloog Galapagos voerde de stijgers aan met een winst van 1,6 procent.</p>
      <p>Takeaway.com daalde 0,5 procent. Techinvesteerder Prosus verhoogde zijn bod op het Britse maaltijdbestelbedrijf Just Eat naar 740 pence per aandeel. Het bod waardeert Just Eat op omgerekend 6,1 miljard euro. Prosus is met Takeaway.com in een strijd om de Britten verwikkeld. Takeaway mikt op een fusie via een aandelendeal. Prosus bleef ongewijzigd op de Amsterdamse lokale markt. Just Eat won 0,6 procent in Londen.</p>
      <p>Centenaandeel Kardan steeg 54 procent. De in Amsterdam genoteerde Israëlische investeerder heeft een geldschieter gevonden voor dochteronderneming Tahal. Shikun &amp; Binui, een Israëlisch vastgoed- en infrastructuurbedrijf, verschaft Tahal een lening van zo’n 12 miljoen dollar.</p>
      <p>Tesco klom ruim 5 procent in Londen. Het Britse supermarktconcern overweegt zijn onderdelen in Thailand en Maleisië te verkopen. De Britse olieproducent Tullow Oil kelderde 52 procent na het opstappen van de topman en het schrappen van het dividend. Osram Licht klom 13 procent in Frankfurt. De aandeelhouders van het Duitse verlichtingsbedrijf hebben ingestemd met een verkoop aan de Oostenrijkse sensormaker AMS (min 3 procent).</p>
      <p>De euro was 1,1064 dollar waard tegen 1,1051 dollar op vrijdag. Een vat Amerikaanse olie kostte 0,6 procent minder op 58,86 dollar. Brentolie daalde 0,4 procent in prijs tot 64,13 dollar.</p>
    </article>
  </body>
</html>