<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nezavisne.com/novosti/svijet/FBI-Saudijac-djelovao-sam-u-napadu-na-bazu/572667?utm_source=feedburner&amp;utm_medium=feed&amp;utm_campaign=Feed%3A+NezavisneNovine+%28Nezavisne+novine%29&amp;hl=en"/>
    <meta property="og:site_name" content="Nezavisne novine"/>
    <meta property="article:published_time" content="2019-12-09T08:28:35+00:00"/>
    <meta property="og:title" content="FBI: Saudijac djelovao sam u napadu na bazu"/>
    <meta property="og:description" content="PENSAKOLA - Istražitelji vjeruju da je pripadnik saudijske ratne avijacije djelovao sam u petak kada je ubio tri osobe i ranio osam u američkoj mornaričkoj bazi u Pensacoli na Floridi prije nego što ga je usmrtila policija, objavio je u nedjelju FBI."/>
  </head>
  <body>
    <article>
      <h1>FBI: Saudijac djelovao sam u napadu na bazu</h1>
      <address><time datetime="2019-12-09T08:28:35+00:00">09 Dec 2019, 08:28</time> by <a rel="author">Fena</a></address>
      <p>PENSAKOLA - Istražitelji vjeruju da je pripadnik saudijske ratne avijacije djelovao sam u petak kada je ubio tri osobe i ranio osam u američkoj mornaričkoj bazi u Pensacoli na Floridi prije nego što ga je usmrtila policija, objavio je u nedjelju FBI.</p>
      <p>Rejčel Rohas, specijalna agentica zadužena za FBI ured u Džekosnvilu, rekla je da je napadač koristio pištolj koji je legalno kupio na Floridi.</p>
      <p>"Vjerujemo da je bio jedan napadač koji je počinio taj napad i nema uhapšenih u ovom slučaju", kazala je  na konferenciji za novinare Rohas, glavna istražiteljica u slučaju.</p>
      <p>"Pokušavamo otkriti njegov motiv...", dodala je ona.  Takođe je izjavila kako FBI radi na tom slučaju "pod pretpostavkom da je riječ o terorističkom činu", i dodala da je u istrazi angažovano  80 specijalnih agenata FBI, 100 pomoćnog osoblja i brojni  istražitelji iz mornarice i više saveznih agencija, prenosi  Reuters.</p>
      <p>Vlasti su potvrdile da je osumnjičeni bio pripadnik Kraljevskih saudijskih vazdušnih snaga te da je u američkoj mornaričkoj bazi bio u sklopu programa obuke čija je svrha osnažiti veze sa stranim saveznicima. </p>
      <p>FBI ga je identifikovao kao Mohameda Saida Alšamranija (21). Počeo je s obukom u Sjedinjenim Državama 2017. godine i bio je na području Pensakole posljednjih 18 mjeseci, saopštile su vlasti.</p>
      <p>Guverner Floride, Ron DeSantis, govoreći na konferencijiza novinare u nedjelju u popodnevnim satima, odgovorio je "da, da" na pitanje smatra li pucnjavu terorističkim aktom.</p>
      <p>"Puno je frustracija u našoj državi zbog ovoga. Imate strano vojno osoblje koje dolazi u našu bazu. To ne bi smjeli činiti ako mrze našu zemlju, rekao je DeSantis.</p>
      <p>"Imao je duboku mržnju prema SAD. Da bismo dovodili ove strane državljane, morate poduzeti mjere opreza", rekao je DeSantis.</p>
    </article>
  </body>
</html>