<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110579-Pochitame-Sveta-Anna"/>
    <meta property="og:site_name" content="Канал 3"/>
    <meta property="article:published_time" content="2019-12-09T08:25:00+00:00"/>
    <meta property="og:title" content="Почитаме Света Анна"/>
    <meta property="og:description" content="В народния календар освен с майчинството, денят се свързва и с обръщането на слънцето на изток"/>
  </head>
  <body>
    <article>
      <h1>Почитаме Света Анна</h1>
      <h2>В народния календар освен с майчинството, денят се свързва и с обръщането на слънцето на изток</h2>
      <address>
        <time datetime="2019-12-09T08:25:00+00:00">09 Dec 2019, 08:25</time>
      </address>
      <p>
        <b>Българската православна църква чества днес църковния празник Зачатие на Света и праведна Анна, който се чества и като празник на майчинството.</b>
      </p>
      <p>В православния календар този празник е тясно свързан с празника на Рождеството на Пресвета Богородица. На него се почита зачатието на Света Анна - майката на Богородица. Това е денят, в който Света Анна е заченала Пресвета Богородица, която е дала на човечеството Исус Христос.</p>
      <p>Света Анна се смята за покровителка на брака, на семейството и майчинството, както и закрилница на девиците, вдовиците и бременните жени. Праведните Йоаким и Анна дълго време нямали деца и много тъгували. Макар и вече престарели, желанието и молитвите им към Бога били толкова искрени, горещи и всеотдайни, че той изпълнил молбата им. Един ден при Анна се явил Архангел Гавраил и й открил, че ще роди преблагословена дъщеря, чрез която ще се благословят всички земни племена и целият свят ще получи спасение. След девет месеца - на 8 септември, семейството било ощастливено с момиченце, което нарекли Мария, бъдещата майка на Исус.</p>
      <p>В народния календар освен с майчинството, денят се свързва и с обръщането на слънцето на изток, към пролетта, както и с нарастването на деня. Ражда се нещо ново, нова светлина, ново време, Нова година, нов късмет.</p>
      <p>Имен ден празнуват: Ана, Анета, Анелия, Анка, Анна, Аница, Анелия, Аня, Яна, Янка, Янко</p>
      <related>
        <h4>Още по темата</h4>
        <a href="http://kanal3.bg/news/bulgaria/society/101359-Otbelyazvame-Lyatna-Sveta-Anna---devet-imena-cherpyat-dnes"/>
        <a href="http://kanal3.bg/news/bulgaria/society/44101-Chestvame-Sveta-Anna---pokrovitelkata-na-braka%252C-semeystvoto-i-maychinstvoto-%2528VIDEO%2529"/>
      </related>
    </article>
  </body>
</html>