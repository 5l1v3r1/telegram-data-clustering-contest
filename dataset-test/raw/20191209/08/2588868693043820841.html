<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ta3.com/clanok/1171074/saudi-rusia-prisne-pravidlo-oddelenych-vchodov-pre-muzov-a-zeny.html"/>
    <meta property="og:site_name" content="TA3.com"/>
    <meta property="article:published_time" content="2019-12-09T08:04:00+00:00"/>
    <meta property="og:title" content="Saudi rušia prísne pravidlo oddelených vchodov pre mužov a ženy"/>
    <meta property="og:description" content="Saudská Arábia zrušila dlhodobú prax, v rámci ktorej existovali v miestnych reštauráciách oddelené vchody pre ženy a mužov."/>
  </head>
  <body>
    <article>
      <h1>Saudi rušia prísne pravidlo oddelených vchodov pre mužov a ženy</h1>
      <h2>Saudská Arábia zrušila dlhodobú prax, v rámci ktorej existovali v miestnych reštauráciách oddelené vchody pre ženy a mužov.</h2>
      <address>
        <time datetime="2019-12-09T08:04:00+00:00">09 Dec 2019, 08:04</time>
      </address>
      <p>Príslušné rozhodnutie zverejnilo v nedeľu saudskoarabské ministerstvo pre záležitosti miest a vidieka. Okrem reštaurácii sa vzťahuje aj na kaviarne, zábavné centrá a sály, v ktorých sa konajú svadobné hostiny. V saudskoarabských reštauráciách museli doposiaľ povinne existovať dva oddelené vchody: jeden pre rodiny a ženy a druhý pre samostatne prichádzajúcich mužov. Išlo o jednu z reštrikcií, ktorých cieľom bolo zabrániť stretávaniu sa mužov a žien bez príbuzenského vzťahu na verejnosti.</p>
      <figure>
        <img src="https://www.ta3.com/public/data/Article/1171074/photogallery/345/large/saudi-sex-segregation-06237-e9a5fc3ab7e8471c832e440642da57c9_9a46cfd9.jpg"/>
        <figcaption>Zdroj: SITA/AP.</figcaption>
      </figure>
      <p>
        <a href="https://www.ta3.com/clanok/1171074/saudi-rusia-prisne-pravidlo-oddelenych-vchodov-pre-muzov-a-zeny.html?fotka=27052">2 fotografie v galérii</a>
      </p>
      <p>Ministerstvo v nedeľu oznámilo, že takéto oddelené vchody už nebudú povinné. Majitelia reštauračných zariadení môžu podľa vlastnej úvahy zachovať i doterajší stav, píše agentúra Reuters. Hovorca ministerstva nespresnil, či sa novým opatrením rušia aj oddelené priestory vo vnútri samotných reštaurácií.</p>
      <p>Vplyvný saudskoarabský korunný princ Muhammad bin Salmán v posledných rokoch zaviedol sériu reforiem, ktoré majú prispieť k modernizácií konzervatívnej monarchie. Uvoľnil pritom aj niektoré spoločenské reštrikcie, napríklad zrušil zákaz šoférovania pre ženy či zmiernil tzv. strážcovský systém obmedzujúci slobodné rozhodovanie žien.</p>
    </article>
  </body>
</html>