<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/110578-Dnes-se-proshtavame-sas-Stoyanka-Mutafova"/>
    <meta property="og:site_name" content="Канал 3"/>
    <meta property="article:published_time" content="2019-12-09T08:23:00+00:00"/>
    <meta property="og:title" content="Днес се прощаваме със Стоянка Мутафова"/>
    <meta property="og:description" content="Тя почина на 6 декември във Военномедицинска академия, където беше приета за лечение."/>
  </head>
  <body>
    <article>
      <h1>Днес се прощаваме със Стоянка Мутафова</h1>
      <h2>Тя почина на 6 декември във Военномедицинска академия, където беше приета за лечение.</h2>
      <address>
        <time datetime="2019-12-09T08:23:00+00:00">09 Dec 2019, 08:23</time>
      </address>
      <p>
        <b>Днес е поклонението пред Стоянка Мутафова (1922-2019). Вратите на Сатиричния театър ще бъдат отворени от 11:00 до 16:00 ч. за всеки, които иска да се прости с голямата актриса. Тя почина на 6 декември във Военномедицинска академия, където беше приета за лечение.</b>
      </p>
      <p>Със Сатиричния театър са свързани най-силните години на Мутафова като актриса. През 1956 г. тя става един от основателите на новосъздадения Държавен сатиричен театър, заедно със Стефан Сърчаджиев, Татяна Лолова, Георги Калоянчев, Георги Парцалев, Григор Вачков, Никола Анастасов, Васил Попов, Константин Коцев, Димитър Манчев и др.</p>
      <p>На официалното откриване на театъра - на 7 април 1957 г., Мутафова играе в първата премиера - "Баня" на Владимир Маяковски, изпълнявайки ролята на Мезалиансова. На същата сцена пресъздава още десетки героини от български класически и съвременни автори. През 1963 г. тя и Георги Калоянчев стават първите заслужили артисти на Сатирата, където тя работи до пенсионирането си през 1991 г.</p>
      <p>Наричат я "Ураганът Стояна", "Неотразимият женски феномен на българското кино", "Фината аристократка на сцената", "Бунтарката, която може да се държи и като принцеса, и като уличен гамен", "Лудетината", "Най-смешната актриса", "Школа за начинаещите артисти", "Диагнозата Мутафова". В продължение на повече от 70 години те изиграва 100 театрални и над 30 роли в киното.</p>
      <p>Родена е на 2 февруари 1922 г. в София. Дъщеря е на известния писател и драматург Константин Мутафов, който искал тя да стане археолог и да учи във Флоренция, Италия. Изпълнявайки неговото желание, Стоянка Мутафова завършва класическа филология в Софийския университет. Театърът обаче остава най-последователно преследваната цел в живота й.</p>
      <p>След като завършва, решава да кандидатства в Държавната театрална школа към Народния театър. Баща й, който искал да предпази дъщеря си от съдбата, написал писмо до тогавашния директор на театъра Владимир Полянов, който бил в комисията за изпитите, че дъщеря му е бездарна, че не я бива за актриса и че трябва да я скъса на изпита. И наистина я скъсали. Когато се прибрала вкъщи, Стоянка Мутафова разбрала, че баща й е виновен за нейното скъсване, а не че е сгрешила в оценката за себе си, че има талант. На думите на баща си, че в театъра избират само красавици, че тя е приятна, но не хубава, и че освен хубост и талант трябва да има и много късмет, за да стане номер 1, тя самоуверено му отговаря "Ще стана номер 1".</p>
      <p>През 1947 г. тя получава диплом за професионална актриса. Истинското й име е Стояна-Мария, но след като името й е сбъркано в един театрален афиш, тя става Стоянка.</p>
      <p>През 1946 г. 23-годишната Стоянка Мутафова се омъжва за 51-годишния чешки режисьор Роберт Роснер. Двамата отиват да живеят във Виена, Австрия, но заради работата му се преместват в Прага, Чехия, където тя завършва театралния отдел на Академията за изкуства. Артистичната й кариера започва в театър "Алхамбра" в Прага. През 1949 г. двамата се разделят, а Стоянка Мутафова се завръща в България. В чешката столица актрисата среща своя втори съпруг - журналиста и преводач Леонид Грубешлиев, с когото живее в продължение на 7 години. От него е единствената й дъщеря - Мария.</p>
      <p>От 1949 до 1956 г .Стоянка Мутафова играе в Народния театър, където среща актьора Нейчо Попов, който впоследствие става неин трети съпруг.</p>
      <p>Според театралните критици пълното вътрешно отдаване на играта на Стоянка Мутафова е сред най-ярките черти в нейните сценични превъплъщения. В продължение на повече от 25 години тя играе спектакъла "Госпожа Стихийно бедствие", премиерата на който е в Хасково през 1994 г. През 2012 г. актрисата отбелязва своята 90-годишнина с ролята на столетница в спектакъла "Столетие мое" от Мишел Лоранс.</p>
      <p>На 8 февруари 2012 г. излиза биографичната й книга "Една фурия на 90". Дъщеря й Мария Грубешлиева е автор на две биографични книги за актрисата. Първата "Стоянка Мутафова: Госпожа Стихийно бедствие" е издадена през 2009 г., а втората - "Добър вечер, столетие мое!" - през 2017 г. През 2016 г. Стоянка Мутафова прави турнета в Германия, САЩ и Канада, където играе пред българската общност.</p>
      <p>През ноември 2016 г. Българският културен институт в Лондон, Великобритания, с подкрепата на министъра на културата Вежди Рашидов внася официално предложение в централата на "Гинес" за вписване на името на 94-годишната Стоянка Мутафова в</p>
      <p>Книгата на рекордите "Гинес" в категорията "Най-възрастна активно играеща на сцената актриса". През април 2017 г. в официално писмо до Българския културен институт в Лондон е посочено, че актрисата няма да бъде вписана, защото има световен рекорд, по-добър от нейния - на бразилската актриса и певица Дерси Гонсалвеш, която е играла във филм, когато е била на 101 години. Независимо от това Стоянка Мутафова и през 2019 г. продължава да играе на театралната сцена и да е най-възрастната действаща актриса в света.</p>
      <related>
        <h4>Още по темата</h4>
        <a href="http://kanal3.bg/news/bulgaria/society/110431-Poklonenieto-pred-Stoyanka-Mutafova-shte-e-na-9-dekemvri"/>
        <a href="http://kanal3.bg/news/bulgaria/society/110409-Balgariya-skarbi-za-Stoyanka-Mutafova"/>
        <a href="http://kanal3.bg/news/bulgaria/society/110400-Pochina-legendarnata-aktrisa-Stoyanka-Mutafova-%2528VIDEO%2529"/>
      </related>
    </article>
  </body>
</html>