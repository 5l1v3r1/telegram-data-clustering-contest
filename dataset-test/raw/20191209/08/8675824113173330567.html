<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wahcricket.com/news/in-the-final-t20-we-will-give-our-best-shivam-dube-143930"/>
    <meta property="og:site_name" content="Wah Cricket"/>
    <meta property="article:published_time" content="2019-12-09T08:57:10+00:00"/>
    <meta property="og:title" content="11 दिसंबर को होने वाले फाइनल टी20 में हम दमदार प्रदर्शन करेंगे: शिवम दुबे"/>
    <meta property="og:description" content="हरफनमौला खिलाड़ी शिवम दुबे का मानना है कि दूसरे टी-20 मैच में हारने के बाद भारतीय टीम मुंबई में खेले जाने वाले आखिरी टी-20 मैच में दमदार वापसी करते हुए वेस्टइंडीज पर जीत दर्ज कर सीरीज अपने नाम करेगी. भारत ने हैदराबाद में खेले गए पहले टी-20 मैच में विंडीज को मात दे 1-0 की बढ़त ले ली जिसे रविवार को विंडीज ने बराबरी पर ला दिया. विंडीज ने यहां खेले गए दूसरे टी-20 मैच में भारत को मात दे सीरीज 1-1 से बराबर कर ली."/>
  </head>
  <body>
    <article>
      <h1>11 दिसंबर को होने वाले फाइनल टी20 में हम दमदार प्रदर्शन करेंगे: शिवम दुबे</h1>
      <h2>शिवम दुबे ने कहा कि हां, हमने कुछ कैच छोड़े लेकिन यह खेल का हिस्सा है, उन्होंने भी कुछ कैच छोड़े थे. लेकिन मुझे लगता है कि हमारी टीम सर्वश्रेष्ठ है.</h2>
      <address>
        <time datetime="2019-12-09T08:57:10+00:00">09 Dec 2019, 08:57</time>
      </address>
      <p>हरफनमौला खिलाड़ी शिवम दुबे का मानना है कि दूसरे टी-20 मैच में हारने के बाद भारतीय टीम मुंबई में खेले जाने वाले आखिरी टी-20 मैच में दमदार वापसी करते हुए वेस्टइंडीज पर जीत दर्ज कर सीरीज अपने नाम करेगी. भारत ने हैदराबाद में खेले गए पहले टी-20 मैच में विंडीज को मात दे 1-0 की बढ़त ले ली जिसे रविवार को विंडीज ने बराबरी पर ला दिया. विंडीज ने यहां खेले गए दूसरे टी-20 मैच में भारत को मात दे सीरीज 1-1 से बराबर कर ली.</p>
      <p>इस मैच में दुबे ने अपने करियर का पहला अर्धशतक जमाते हुए 54 रन बनाए. विंडीज के लेंडल समिंस ने 67 रनों की नाबाद पारी खेल अपनी टीम को जीत दिला दुबे के पहले अर्धशतक के जश्न को फीका कर दिया. मैच के बाद दुबे ने संवाददाता सम्मेलन में कहा, "यह मेरे लिए खास था क्योंकि मैंने अपनी तरफ से भारत के लिए पहली बार 50 रन बनाए थे. लेकिन मैं खुश नहीं हूं क्योंकि मैच जीतना ज्यादा जरूरी है."</p>
      <p>भारत ने पहले मैच में कैच छोड़े थे और दूसरे मैच में भी. भारतीय टीम की फील्डिंग पर बात करते हुए दुबे ने कहा, "हां, हमने कुछ कैच छोड़े लेकिन यह खेल का हिस्सा है, उन्होंने भी कुछ कैच छोड़े थे. लेकिन मुझे लगता है कि हमारी टीम सर्वश्रेष्ठ है."</p>
      <p>बाएं हाथ के इस बल्लेबाज ने कहा, "जो कैच छोड़े अगर वो पकड़े जाते तो इससे सब कुछ बदल सकता था. हम आज मैच हारे हैं लेकिन हम अगले मैच में दमदार वापसी करेंगे." वहीं विंडीज के गेंदबाज हेडन वॉल्स ने कहा कि मेहमान टीम अंतिम मैच में अपनी जान झोंक देगी और सीरीज जीतेगी.</p>
      <p>उन्होंने कहा, "मुख्य बात सीरीज जीतना है और मेरे लिए लक्ष्य यही है कि हम सीरीज जीतें और मैं अपना सर्वश्रेष्ठ कर इसमें अपना योगदान दूं."</p>
    </article>
  </body>
</html>