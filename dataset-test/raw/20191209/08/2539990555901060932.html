<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2418461,Rodzice-latwiej-rozlicza-ePIT-Ulga-na-dzieci-bedzie-uwzgledniana-automatycznie"/>
    <meta property="og:site_name" content="Polskie Radio"/>
    <meta property="article:published_time" content="2019-12-09T08:57:00+00:00"/>
    <meta property="og:title" content="Rodzice łatwiej rozliczą e-PIT. Ulga na dzieci będzie uwzględniana automatycznie"/>
    <meta property="og:description" content="Ulga na dzieci oraz ich dane automatycznie trafią do rozliczeń składanych przez Twój e-PIT, z których podatnicy będą korzystać od 15 lutego 2020 r. - poinformował dyrektor departamentu poboru podatków w Ministerstwie Finansów Dariusz Aniećko."/>
  </head>
  <body>
    <article>
      <h1>Rodzice łatwiej rozliczą e-PIT. Ulga na dzieci będzie uwzględniana automatycznie</h1>
      <address>
        <time datetime="2019-12-09T08:57:00+00:00">09 Dec 2019, 08:57</time>
      </address>
      <p>
        <b>Ulga na dzieci oraz ich dane automatycznie trafią do rozliczeń składanych przez Twój e-PIT, z których podatnicy będą korzystać od 15 lutego 2020 r. - poinformował dyrektor departamentu poboru podatków w Ministerstwie Finansów Dariusz Aniećko.</b>
      </p>
      <ul>
        <li>
          <b>Wkrótce w systemie Twój e-PIT będzie automatycznie uwzględniania ulga na dzieci</b>
        </li>
        <li>
          <b>W systemie pojawią się nowe formularze - elektronicznie będą mogły się też rozliczyć osoby prowadzące działalność gospodarczą</b>
        </li>
        <li>
          <b>Z nowości będzie można skorzystać już przy rozliczaniu się za ten rok</b>
        </li>
      </ul>
      <p>Urzędnik zapowiedział zmiany w systemie Twój e-PIT. - Cały czas doskonalimy tę usługę - zapewnił. Wyjaśnił, że od 15 lutego 2020 r. w usłudze udostępnione zostaną nowe formularze PIT-36 oraz PIT-28, a usługa zostanie w pełni zintegrowana z zewnętrznymi rejestrami, m.in. PESEL oraz szkolnictwa wyższego.</p>
      <p>Jak mówił, chodzi o to, aby ulga na dzieci automatycznie pojawiała się w deklaracji wraz z danymi dzieci, które są nią objęte.</p>
      <p>- Te zmiany będą funkcjonować już w rozliczeniach za 2019 r. - poinformował dyrektor.</p>
      <related>
        <a href="https://www.polskieradio24.pl/42/4496/Artykul/2300552,Rozliczanie-podatkow-coraz-prostsze-Co-zmienil-Twoj-ePIT"/>
      </related>
      <p>
        <b>PIT wypełniany przez skarbówkę</b>
      </p>
      <p>Usługa Twój e-PIT funkcjonuje od połowy lutego 2019 r. Jak informuje MF, to automatycznie przygotowane i udostępnione przez Krajową Administrację Skarbową roczne zeznanie podatkowe osób fizycznych. Podatnik, który korzysta z tej usługi nie musi wypełniać wniosków ani składać deklaracji, aby rozliczyć swój podatek. Zeznanie podatkowe uzupełnione o dane zgromadzone przez administrację skarbową czeka na podatnika w wersji elektronicznej na Portalu Podatkowym.</p>
      <p>Zgodnie z zapowiedziami resortu finansów, od 2020 r. usługa będzie dostępna (z zastosowaniem do rozliczeń za 2019 r.) dla osób fizycznych, które prowadzą pozarolniczą działalność gospodarczą i składają PIT-36, PIT-36L oraz płacących zryczałtowany podatek dochodowy, tj. rozliczających się na PIT-28.</p>
      <p>Z ogłoszonych w maju przez Ministerstwo Finansów informacji wynika, że w rozliczeniach PIT za zeszły rok złożono - zarówno przez internet, jak i w formie papierowej - 19,9 mln deklaracji. Z tego 16,1 mln to deklaracje złożone elektronicznie, co było nowym rekordem. </p>
      <p>PolskieRadio24.pl, PAP, MF, md</p>
      <related>
        <a href="https://www.polskieradio.pl/42/276/Artykul/2375799,T-Koscinski-na-obnizce-PIT-z-18-do-17-proc-skorzysta-25-mln-Polakow-Najwiecej-mniej-zarabiajacy"/>
      </related>
      <related>
        <a href="https://www.polskieradio.pl/42/259/Artykul/2417765,Wazna-zmiana-w-podatkach-wkrotce-wchodza-w-zycie-mikrorachunki-Co-trzeba-wiedziec"/>
      </related>
    </article>
  </body>
</html>