<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/beteg-gyerekeknek-gyujtott-a-fradi-b-kozep-keller-mindenki-elso-szora-ugrott/188197"/>
    <meta property="og:site_name" content="www.borsonline.hu"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Beteg gyerekeknek gyűjtött a Fradi B-közép – Keller: mindenki első szóra ugrott"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Beteg gyerekeknek gyűjtött a Fradi B-közép – Keller: mindenki első szóra ugrott</mark>
      </h1>
      <address><time datetime="2019-12-09T08:15:00+00:00">09 Dec 2019, 08:15</time> by <a rel="author">Bors</a></address>
      <p>
        <b>A ferencvárosi B-közép tagjai a Tűzoltó utcai gyerekklinika javára gyűjtöttek jótékonysági rendezvényükkel, és ha már összejöttek, fociztak egy jót a Fradi-öregfiúk ellen. </b>
        <b>A ferencvárosi B-közép tagjai a Tűzoltó utcai gyerekklinika javára gyűjtöttek jótékonysági rendezvényükkel, és ha már összejöttek, fociztak egy jót a Fradi-öregfiúk ellen.</b>
      </p>
      <p>Az Elek Gyula Sportcsarnokban folyamatosak voltak a beszólások, folyt az ugratás a pályán. Az öregfiúk között ott futballozott Keller József, Gyepes Gábor, Szücs Mihály, Telek András, Lisztes Krisztián és Vincze Ottó is. A csapat egykori kapitánya, Keller kijelentette, örömmel jöttek, mert valóban jó érzés jónak lenni, különösen a gyerekekért tenni valamit, így hát senki sem keresett kibúvót, hivatkozott családi programra, karácsonyi nagybevásárlásra, mindenki az első szóra ugrott.</p>
      <figure>
        <img src="http://media.borsonline.hu/cikk/20/193854/big-lead/650x360/2045729_hb-05408.jpg"/>
        <figcaption>Keller József (balra) Gyepes Gáborral küzd © Hatlaczki Balázs</figcaption>
      </figure>
      <p>– Sokan kritizálják ezeket a fiúkat, többnyire igaztalanul, hiszen, mint most is, emberségből többször jelesre vizsgáztak – mondta Keller.</p>
      <p>Togyer Zsanett a szurkolók részéről elmondta, már tizedik éve gyűjtenek a Tűzoltó utcai klinika javára. Nem pénzt visznek, hanem olyan adományokkal segítik a kicsik gyógyítását, amelyek hiányoznak a klinikának.</p>
      <p>– Az ünnepek közeledtével megkapjuk a kórháztól a listát, mi az, amire a legnagyobb szükség van – magyarázta a szurkoló – és igyekszünk azok beszerzésében segíteni.</p>
      <figure>
        <img src="http://media.borsonline.hu/cikk/20/193854/gallery-picture/645w/2045738_hb-05427.jpg"/>
        <figcaption>Teljesült Attila kívánsága © Batlaczki Balázs</figcaption>
      </figure>
      <p>December 17-én húsz-harminc társunk személyesen viszi be a megvásárolt eszközöket, és játszunk kicsit a gyerekekkel. Tavaly másfél millió forint gyűlt össze, az idén pedig már kétmilliónál tartunk. A Szurkolók–Öregfiúk meccs végén – bár nem volt az előzetes programban – megható pillanat következett: egy nyolcéves fiú, Pintér Attila érkezett a lelátóról, akinek az volt a kívánsága, hogy részt vehessen a rendezvényen. Ő is nagy meccset vív – a gyógyulásért.</p>
      <p>A korábbi nagy kedvencek rögtön maguk közé állították a tablókép elkészítésekor. A délutáni bajnokin tovább folytatódtak számára az izgalmak, a drukkerek a klub segítségével ugyanis elintézték a fiúnak a kezdőrúgást.</p>
    </article>
  </body>
</html>