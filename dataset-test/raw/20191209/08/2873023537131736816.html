<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/222354_ebdomada-poly-exelixeon-ston-trapeziko-klado"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T08:21:41+00:00"/>
    <meta property="og:title" content="Εβδομάδα πολυ-εξελίξεων στον τραπεζικό κλάδο"/>
    <meta property="og:description" content="Σήμερα «κληρώνει» για το σχέδιο «Ηρακλής» για τα «κόκκινα» δάνεια, στο τέλος της εβδομάδας αναμένεται η συμφωνία Eurobank με Fortress-DoValue για τα 24 δισ. από μη εξυπηρετούμενες εκθέσεις (NPEs). Παντραπεζική απεργία την Τετάρτη."/>
  </head>
  <body>
    <article>
      <h1>Εβδομάδα πολυ-εξελίξεων στον τραπεζικό κλάδο</h1>
      <address><time datetime="2019-12-09T08:21:41+00:00">09 Dec 2019, 08:21</time> by <a rel="author">Αρτεμις Σπηλιώτη</a></address>
      <p>Σήμερα αναμένεται η γνώμη της Ευρωπαϊκής Κεντρικής Τράπεζας για το σχέδιο «Ηρακλής», τη συστημική λύση για τα «κόκκινα» δάνεια. Γνώμη που σύμφωνα με πληροφορίες θα έχει θετικό πρόσημο και θα ανοίξει τον δρόμο για την κατάθεση του σχετικού νομοσχεδίου στη Βουλή, χωρίς καθυστερήσεις, πιθανότητα μέχρι το τέλος της εβδομάδας.</p>
      <p>Η κατάθεση του νομοσχεδίου είναι πολύ πιθανόν να συμπέσει χρονικά και με το «κλείσιμο» της συμφωνίας ανάμεσα σε Eurobank και Fortress–DoValue για τα 24 δισ. από NPEs.</p>
      <p>Οι πληροφορίες αναφέρουν ότι το συνολικό τίμημα που θα καταβάλει η DoValue ανέρχεται στα 400 εκατ. ευρώ, με τα περίπου 300 εκατ. ευρώ να αφορούν την εξαγορά της FPS, της θυγατρικής εταιρείας διαχείρισης των προβληματικών ανοιγμάτων, συν το σύνολο των ΝPEs της Εurobank, τα 60 εκατ. ευρώ να αφορούν το πρόγραμμα τιτλοποίησης Cairo και τα υπόλοιπα 30-40 εκατ. άλλα τμήματα της συμφωνίας.</p>
      <p>Ο σημερινός αναπληρωτής διευθύνων σύμβουλος της Eurobank, Θοδωρής Καλαντώνης (φωτογραφία), θα αναλάβει εκτελεστικός πρόεδρος της FPS. Με την ολοκλήρωση της συμφωνίας η Εurobank θα γίνει η πρώτη τράπεζα που θα «καθαρίσει» σε τόσο μεγάλο βαθμό τον ισολογισμό της, κάτι που θα αποτυπωθεί ήδη από το πρώτο τρίμηνο του 2020.</p>
      <p>Ο «Ηρακλής» και η συμφωνία της Εurobank μπορεί να είναι δύο εξαιρετικά σημαντικά κεφάλαια για το ελληνικό τραπεζικό σύστημα, ωστόσο η προσοχή όλων είναι στραμμένη στην 24ωρη πανελλαδική, παντραπεζική απεργία της Τετάρτης, ημέρα που θα πραγματοποιηθεί και η δεύτερη τριμερής συνάντηση στο υπουργείο Εργασίας για το θέμα των 24 απολυμένων της Τράπεζας Πειραιώς που ανήκουν στην ομάδα των 145 εργαζόμενων που δεν δέχτηκαν να μετακινηθούν στην Ιntrum, να αποχωρήσουν με εθελούσια ή να μετακινηθούν στον όμιλο, πολύ μακριά όμως από τον τόπο διαμονής.</p>
      <p>Στην ΟΤΟΕ προετοιμάζονται πυρετωδώς για την απεργία, καθώς με τις 24 απολύσεις η Πειραιώς έσπασε το «μορατόριομ μη απολύσεων» των τελευταίων τεσσάρων δεκαετιών και η επιτυχία της απεργίας –αν δηλαδή θα έχει υψηλά ποσοστά συμμετοχής– θα καθορίσει τη διαπραγματευτική δύναμη για το άμεσο μέλλον, κυρίως σε ό,τι αφορά τη μετακίνηση προσωπικού από τις τράπεζες στις εταιρείες διαχείρισης «κόκκινων» δανείων, καθώς μετά την Πειραιώς θα ακολουθήσουν Εurobank και Alpha, ενώ στα σκαριά είναι και νέα προγράμματα εθελούσιων εξόδων.</p>
      <p>Σήμερα και αύριο οι συνδικαλιστές του κλάδου θα επιδοθούν σε εκστρατεία ενημέρωσης των τραπεζοϋπαλλήλων ώστε να πετύχουν τον στόχο υψηλής συμμετοχής στις κινητοποιήσεις.</p>
      <p>Από την άλλη πλευρά δεν είναι λίγοι εκείνοι που εκτιμούν ότι το ποσοστό συμμετοχής μπορεί να είναι καταλύτης για εξελίξεις και εντός του συνδικαλιστικού κλάδου.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/218776_pimco-kai-fortress-perimenoyn-ton-irakli"/>
        <a href="https://www.efsyn.gr/oikonomia/elliniki-oikonomia/209088_xefortonontai-mazika-kokkina-daneia-oi-trapezes"/>
        <a href="https://www.efsyn.gr/oikonomia/elliniki-oikonomia/208790_prosklisi-gia-rythmisi-ton-kokkinon-daneion"/>
        <a href="https://www.efsyn.gr/oikonomia/elliniki-oikonomia/219987_teleytaia-eykairia-gia-kokkinoys"/>
        <a href="https://www.efsyn.gr/oikonomia/elliniki-oikonomia/219857_mehri-pasha-i-prostasia-tis-protis-katoikias"/>
        <a href="https://www.efsyn.gr/oikonomia/elliniki-oikonomia/219388_saronoyn-kokkina-daneia-80-dis"/>
      </related>
    </article>
  </body>
</html>