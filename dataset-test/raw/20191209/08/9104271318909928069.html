<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/eventi-e-cultura/la-storia-del-rock-in-italia-il-nuovo-libro-del-biellese-stefano-gilardino"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-12-09T08:59:46+00:00"/>
    <meta property="og:title" content="“La storia del Rock in Italia” il nuovo libro del biellese Stefano Gilardino"/>
    <meta property="og:description" content="Sarà presentato da Cigna Dischi sabato 14 dicembre"/>
  </head>
  <body>
    <article>
      <h1>“La storia del Rock in Italia” il nuovo libro del biellese Stefano Gilardino</h1>
      <h2>Sarà presentato da Cigna Dischi sabato 14 dicembre</h2>
      <address>
        <time datetime="2019-12-09T08:59:46+00:00">09 Dec 2019, 08:59</time>
      </address>
      <p>Ormai un appuntamento a cadenza praticamente annuale quello con la presentazione da Cigna Dischi di un nuovo libro del giornalista musicale di origine biellese Stefano Gilardino, che sarà presente nello storico negozio di dischi a Biella, in via Italia 10, sabato 14 dicembre alle ore 19, per parlare del suo libro in dialogo con Barbara Masoni, titolare del progetto fra musica e letteratura “Note A Margine”.</p>
      <p>Dopo “La storia del Punk” (Hoepli Ed., 2017) e “Il quaderno Punk 1979-1981” (Spittle Ed., 2018), è infatti appena stato pubblicato, ancora da Hoepli, “La storia del Rock in Italia”, nuova e ultima “fatica” editoriale di Stefano. Che si cimenta qui in un terreno particolarmente “scivoloso”, rappresentato dalla storicizzazione critica di un genere, quello della musica Rock suonata da artisti italiani, che è sempre stato visto con una certa diffidenza, quasi ci fosse una difficoltà genetica dei musicisti nostrani ad accostarsi a un modo di scrivere e fare musica appartenente ad altre tradizioni. Stefano nel libro guida i lettori invece ad approfondire la questione aldilà dei pregiudizi, con il consueto entusiasmo affiancato da un estremo rigore critico, il tutto in un contesto di lettura sempre accattivante e condita da curiosità ed aneddoti.</p>
      <p>Appuntamento alle ore 19 di sabato 14 dicembre, con entrata libera e rinfresco (e auguri…) finale.</p>
    </article>
  </body>
</html>