<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kalerkantho.com/online/country-news/2019/12/09/848818"/>
    <meta property="og:site_name" content="কালের কণ্ঠ"/>
    <meta property="article:published_time" content="2019-12-09T08:55:00+00:00"/>
    <meta property="og:title" content="বিশ্বখ্যাত নৃত্যশিল্পী উদয় শংকরের জন্মজয়ন্তী পালন নড়াইলে"/>
    <meta property="og:description" content="নড়াইলে জন্মগ্রহণ করা বিশ্ববিখ্যাত নৃত্যশিল্পী উদয় শংকরের ১১৯তম জন্মজয়ন্তী পালিত হয়েছে। গতকাল রবিবার (৮ ডিসেম্বর) সন্ধ্যায় স্থানীয় নড়াইল নৃত্যকলা একাডেমির আয়োজনে জেলা শিল্পকলা একাডেমি অডিটোরিয়ামে শিল্পীর প্রতিকৃতিতে পুষ্পমাল্য অর্পণের মাধ্যমে শ্রদ্ধা নিবেদন শুরু হয়। এরপর মঙ্গলপ্রদীপ প্রজ্জ্বলন করা হয়। এ সময় উপস্থিত ছিলেন জেলা প্রশাসক ও শিল্পকলা একাডেমির সভাপতি আনজুমান আরা, সাধারণ সম্পাদক মলয় কুমার কুন্ডু,মহিলা লীগ সভাপতি রাবেয়া ইউসুফ, জেলা পরিষদ সদস্য অ্যাড. রওশন আরা কবীর, আঞ্জুমানারা বেগম, নড়াইল নৃত্যকলা একাডেমির সভাপতি ইসমত আরা প্রমুখ। পরে একই মঞ্চে ভারত ও বাংলাদেশের নৃত্যশিল্পীরা নানা ধরনের নাচ পরিবেশন করেন। সবশেষে যশোরের নৃত্যশিল্পী ও শিক্ষক সঞ্জীব চক্রবর্তী কে উদয় শংকর পুরস্কার প্রদান করা হয়। নৃত্যগুরু উদয়শংকর নড়াইলের কালিয়ার সম্ভ্রান্ত শংকর পরিবারের সন্তান। ৮ ডিসেম্বর ১৯০০ সালে ভারতে তার জন্ম হয়। প্রথমবারের মতো এই আয়োজন করতে পেরে খুশী আয়োজক নড়াইল সদর উপজেলা ভাইস চেয়ারম্যান ইসমত আরা বলেন,এখন থেকে প্রতিবছর বাংলাদেশ ভারতের নৃত্যশিল্পীরা তাকে স্মরণ করে নানা আয়োজন করবে। তিনি নড়াইলের শংকর পরিবারের সন্তান এটাই…"/>
  </head>
  <body>
    <article>
      <h1>বিশ্বখ্যাত নৃত্যশিল্পী উদয় শংকরের জন্মজয়ন্তী পালন নড়াইলে</h1>
      <address><time datetime="2019-12-09T08:55:00+00:00">09 Dec 2019, 08:55</time> by <a rel="author">নড়াইল প্রতিনিধি</a></address>
      <p>নড়াইলে জন্মগ্রহণ করা বিশ্ববিখ্যাত নৃত্যশিল্পী উদয় শংকরের ১১৯তম জন্মজয়ন্তী পালিত হয়েছে।</p>
      <p>গতকাল রবিবার (৮ ডিসেম্বর) সন্ধ্যায় স্থানীয় নড়াইল নৃত্যকলা একাডেমির আয়োজনে জেলা শিল্পকলা একাডেমি অডিটোরিয়ামে শিল্পীর প্রতিকৃতিতে পুষ্পমাল্য অর্পণের মাধ্যমে শ্রদ্ধা নিবেদন শুরু হয়। এরপর মঙ্গলপ্রদীপ প্রজ্জ্বলন করা হয়।</p>
      <p>এ সময় উপস্থিত ছিলেন জেলা প্রশাসক ও শিল্পকলা একাডেমির সভাপতি আনজুমান আরা, সাধারণ সম্পাদক মলয় কুমার কুন্ডু,মহিলা লীগ সভাপতি রাবেয়া ইউসুফ, জেলা পরিষদ সদস্য অ্যাড. রওশন আরা কবীর, আঞ্জুমানারা বেগম, নড়াইল নৃত্যকলা একাডেমির সভাপতি ইসমত আরা প্রমুখ।</p>
      <p>পরে একই মঞ্চে ভারত ও বাংলাদেশের নৃত্যশিল্পীরা নানা ধরনের নাচ পরিবেশন করেন। সবশেষে যশোরের নৃত্যশিল্পী ও শিক্ষক সঞ্জীব চক্রবর্তী কে উদয় শংকর পুরস্কার প্রদান করা হয়।</p>
      <p>নৃত্যগুরু উদয়শংকর নড়াইলের কালিয়ার সম্ভ্রান্ত শংকর পরিবারের সন্তান। ৮ ডিসেম্বর ১৯০০ সালে ভারতে তার জন্ম হয়।</p>
      <p>প্রথমবারের মতো এই আয়োজন করতে পেরে খুশী আয়োজক নড়াইল সদর উপজেলা ভাইস চেয়ারম্যান ইসমত আরা বলেন,এখন থেকে প্রতিবছর বাংলাদেশ ভারতের নৃত্যশিল্পীরা তাকে স্মরণ করে নানা আয়োজন করবে। তিনি নড়াইলের শংকর পরিবারের সন্তান এটাই আমাদের গর্ব।</p>
    </article>
  </body>
</html>