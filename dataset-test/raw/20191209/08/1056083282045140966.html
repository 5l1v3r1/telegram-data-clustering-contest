<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813198/%D8%B7%D9%84%D8%A7-%D8%AF%D8%B1-%D8%AC%D8%B3%D8%AA-%D9%88-%D8%AC%D9%88%DB%8C-%DB%8C%DA%A9-%D8%AC%D9%87%D8%AA-%D9%82%DB%8C%D9%85%D8%AA-%D8%AC%D8%AF%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:28:17+00:00"/>
    <meta property="og:title" content="طلا در جست و جوی یک جهت قیمت جدید"/>
    <meta property="og:description" content="قیمت طلا در معاملات روز دوشنبه بازار جهانی که سرمایه‌گذاران منتظر نشانه‌های روند سیاست پولی آمریکا بودند، تغییر چندانی نداشت."/>
  </head>
  <body>
    <article>
      <h1>طلا در جست و جوی یک جهت قیمت جدید</h1>
      <address><time datetime="2019-12-09T08:28:17+00:00">09 Dec 2019, 08:28</time> by <a rel="author">متین کاکوئی</a></address>
      <p>قیمت طلا در معاملات روز دوشنبه بازار جهانی که سرمایه‌گذاران منتظر نشانه‌های روند سیاست پولی آمریکا بودند، تغییر چندانی نداشت.</p>
      <p>به گزارش ایسنا، هر اونس طلا برای تحویل فوری در معاملات روز جاری بازار سنگاپور ثابت بود و در ۱۴۶۰ دلار ایستاد.</p>
      <p>در بازار معاملات آتی آمریکا، هر اونس طلا تغییری نداشت و ۱۴۶۴ دلار و ۵۰ سنت معامله شد.</p>
      <p>بانک مرکزی آمریکا از ۱۰ تا ۱۲ دسامبر نشست سیاست پولی خود را برگزار خواهد کرد و سرمایه‌گذاران به دورنمای نرخ‌های بهره متمرکز شده‌اند.</p>
      <p>آمار اشتغال قوی که جمعه گذشته منتشر شد، احتمال عدم تغییر نرخهای بهره از سوی بانک مرکزی آمریکا را تقویت کرد. نرخهای بهره پایین‌تر، هزینه نگهداری طلا که سوددهی ندارد را کاهش می‌دهد و جذابیت سرمایه گذاری در این فلز ارزشمند را تقویت می‌کند.</p>
      <p>در این بین لری کودلاو، مشاور اقتصادی کاخ سفید روز جمعه اظهار کرد: مهلت ۱۵ دسامبر برای وضع دور جدیدی از تعرفه‌های آمریکا روی واردات ۱۵۶ میلیارد دلار کالای چینی همچنان به قوت خود باقی مانده است.</p>
      <p>ایلیا اسپیواک، استراتژیست ارشد ارزی در دیلی فارکس اظهار کرد: بازارها منتظر پیدا کردن فرصت هستند و به انتظار نتیجه نشست بانک مرکزی آمریکا و توافق لحظه آخری میان آمریکا و چین نشسته‌اند. اگر تعرفه‌های آمریکا روی واردات کالاهای چین اجرایی شود، در این صورت طلا قطعا روند صعودی پیدا خواهد کرد.</p>
      <p>قیمت طلا که در شرایط بی‌ثباتی اقتصادی و سیاسی به پناهگاه مطمئن سرمایه تبدیل می‌شود از ابتدای امسال تاکنون بیش از ۱۳ درصد رشد کرده که عمدتا تحت تاثیر جنگ تجاری آمریکا و چین و تاثیر منفی آن بر رشد اقتصاد جهانی بوده است.</p>
      <p>بر اساس گزارش رویترز، عاملی که رشد قیمت طلا را محدود کرد، آماری بود که رشد واردات چین را نشان داد. همچنین آمار اشتغال آمریکا در نوامبر رشد قوی داشت که طلا در واکنش به آن یک درصد سقوط کرد و بزرگترین کاهش قیمت خود در یک ماه گذشته را تجربه کرد.</p>
      <p>با این همه موجودی طلای "اس پی دی آر گلد تراست" که بزرگترین صندوق سرمایه گذاری تحت پشتوانه طلا در جهان است، ۰.۲۶ درصد کاهش پیدا کرد و به پایین‌ترین سطح از ۱۹ سپتامبر رسید.</p>
      <p>در بازار سایر فلزات ارزشمند، هر اونس پالادیم برای تحویل فوری ۰.۱ درصد کاهش پیدا کرد و به ۱۸۷۶ دلار و ۷۸ سنت رسید. هر اونس نقره برای تحویل فوری با ۰.۱ درصد افزایش، در ۱۶ دلار و ۵۷ سنت ایستاد. هر اونس پلاتین برای تحویل فوری با ۰.۴ درصد کاهش، به ۸۹۲ دلار و ۳۰ سنت رسید.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091309165/%D8%B1%D8%A7%D9%87-%D8%B5%D8%B9%D9%88%D8%AF-%D8%B7%D9%84%D8%A7-%DA%AF%D8%B4%D9%88%D8%AF%D9%87-%D8%B4%D8%AF"/>
        <a href="https://www.isna.ir/news/98091208288/%D8%B7%D9%84%D8%A7-%D8%AF%D9%84%DB%8C%D9%84%DB%8C-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AF%D8%A7%D8%B1%D8%AF"/>
      </related>
    </article>
  </body>
</html>