<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191209_samsung_galaxy_s11e_okostelefon_5g_kapcsolat"/>
    <meta property="og:site_name" content="HVG.hu"/>
    <meta property="article:published_time" content="2019-12-09T08:33:00+00:00"/>
    <meta property="og:title" content="Nagy meglepetésre készülhet a Samsung, fontos újdonság jöhet a legolcsóbb Galaxy S11-be"/>
    <meta property="og:description" content="Ha hihetünk egy frissen kiszivárgott információnak, a Samsung már nem csak a Galaxy S11-család legerősebb tagjába pakolja bele az 5G technológiát."/>
  </head>
  <body>
    <article>
      <h1>Nagy meglepetésre készülhet a Samsung, fontos újdonság jöhet a legolcsóbb Galaxy S11-be</h1>
      <address><time datetime="2019-12-09T08:33:00+00:00">09 Dec 2019, 08:33</time> by <a rel="author">hvg.hu</a></address>
      <p>
        <b>Ha hihetünk egy frissen kiszivárgott információnak, a Samsung már nem csak a Galaxy S11-család legerősebb tagjába pakolja bele az 5G technológiát.</b>
      </p>
      <p>Lassan nem győzzük kapkodni a fejünket, úgy záporoznak egymás után a Samsung jövő évre ígért csúcsmobiljairól a pletykák. Az utóbbi hetekben érkezett már hír arról, milyen <a href="https://hvg.hu/tudomany/20191205_samsung_galaxy_fold_2_osszehajthato_telefon_ara">bombameglepetéssel készülhet</a> a dél-koreai cég az összehajtható okostelefon második generációs változatának, a Galaxy Fold 2-nek megjelenésével, de a Galaxy S11-sorozat tagjairól is folyamatosan érkeznek a pletykák. Legutóbb a Galaxy S11+-ról lehetett hallani, méghozzá, hogy <a href="https://hvg.hu/tudomany/20191206_samsung_galaxy_s11_plus_akkumulatora_specifikacio">milyen óriási akkumulátor kerülhet bele</a>, ezúttal pedig a sorozat legolcsóbb tagja, a Galaxy S11E kapcsán szellőztettek meg egy érdekes információt.</p>
      <p>Az <i><a href="https://www.indiashopps.com/buddy/samsung/samsung-galaxy-s11e-5g-with-model-number-sm-g9810-spotted-on-3c-with-25w-fast-charging/">IndiaShopps</a></i> által megosztott dokumentum szerint az SM-G9810 kódnéven futó Galaxy S11E 5G-képes lesz, ami igen komoly előrelépés lehet. Az idei évben csak a prémium Galaxy S10 kapott 5G-képes változatot, de a jelek szerint a 2020 elején érkező szériában már minden tag képes lesz az újgenerációs technológia használatára – feltéve, hogy tényleg nem csak pletykáról beszélhetünk.</p>
      <p>További érdekesség, hogy a Galaxy S11E-be jöhet majd egy 25W-os gyorstöltési lehetőség, ami szintén előrelépés lenne az idei 15W-os technológiához képest. Mivel a korábbi híresztelések szerint a Galaxy S11 és a Galaxy S11+ is csak 25W-os gyorstöltővel rendelkezik majd, így a 45W-os megoldást egyelőre csak a Note10+-ban élvezheti az, aki ilyesmire vágyik.</p>
      <p>
        <i>Ha kíváncsi a Samsung csúcsmobiljaira, lájkolja <a href="https://www.facebook.com/hvg.tech">a HVG Tech rovatának Facebook-oldalát</a>.</i>
      </p>
    </article>
  </body>
</html>