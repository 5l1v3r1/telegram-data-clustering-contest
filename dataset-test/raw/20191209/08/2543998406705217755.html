<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/173908/danas-slavimo-svetog-alimpija-ziveo-groblju-ljudi-dolazili-utehu-evo-sta-danas-nikako-smete-radite"/>
    <meta property="og:site_name" content="REPUBLIKA"/>
    <meta property="article:published_time" content="2019-12-09T08:39:00+00:00"/>
    <meta property="og:title" content="Danas slavimo Svetog Alimpija: Živeo je na groblju i ljudi su mu dolazili po utehu, evo šta danas NIKAKO ne smete da radite"/>
    <meta property="og:description" content="SRPSKA pravoslavna crkva 9. decembra po novom kalendaru obeležava praznik posvećen Prepodobnom Alimpiju Stolpniku."/>
  </head>
  <body>
    <article>
      <h1>Danas slavimo Svetog Alimpija: Živeo je na groblju i ljudi su mu dolazili po utehu, evo šta danas NIKAKO ne smete da radite</h1>
      <h2>SRPSKA pravoslavna crkva 9. decembra po novom kalendaru obeležava praznik posvećen Prepodobnom Alimpiju Stolpniku.</h2>
      <address><time datetime="2019-12-09T08:39:00+00:00">09 Dec 2019, 08:39</time> by <a rel="author">Republika</a></address>
      <p>Sveti Alimpije jedan je od tri velika stolpnika, pored Simeona i Danila Stolpnika. Na ikoni se predstavlja u asketskom, pustinjačkom odelu kako sedi na svom stolpu.</p>
      <p>Iako u kalendaru nije označen crnim slovom, ovaj svetac je veoma poštovan u srpskom narodu.</p>
      <p>Rođen je oko 522. godine u Andrijanopolju (Jedrene) u Paflagoniji, a još od ranog detinjstva bio je predan Bogu. Kao đakon služio je u crkvi u Andrijanopolju kod episkopa Teodora.</p>
      <p>Iako je bio voljen i omiljen gde god se pojavi, Sveti Alimpije je uvek tražio način da bude sam, jer je želeo da živi u molitvi i samoći. Zbog toga se povukao i počeo da živi na jednom grčkom groblju, kojem ljudi nisu smeli da priđu zbog legendi o demonskim priviđenjima.</p>
      <p>Tu se nastanio na jednom stubu (stolpu), i na njemu na hladnoći i vrućini, u postu i molitvi, proveo veći deo života (prema hrišćanskom predanju oko 53 godine). Zbog toga je i nazvan Alimpije Stolpnik.</p>
      <p>Ljudi su mu se smejali kad bi ga videli, bilo mu je i vruće i hladno, ali nijedno iskušenje nije moglo da natera Svetog Alimpija da ode sa svog stolpa. Videvši njegovu istrajnost i veru, nakon nekog vremena, ljudi su počeli da ga poštuju i da dolaze kod njega po utehu, pouke i isceljenja.</p>
      <figure>
        <img src="https://www.republika.rs/data/images/2019-04-26/97200_veliki-petak-tanjug-dragan-kujundzic_f.jpg?1575877708"/>
        <figcaption>
          <cite>Tanjug/D. KUJUNDŽIĆ</cite>
        </figcaption>
      </figure>
      <p>U ženskom manastiru živele su Alimpijeve majka i sestra, a on je sa svog stuba, primerom i rečima, ukazivao ljudima put ka spasenju.</p>
      <p>Po predanju, Alimpije je živeo 120 godina i upokojio se 640. godine u vreme cara Iraklija. Od njegovih moštiju sačuvana je glava u Kutlumuškom manastiru na Svetoj Gori.</p>
      <p>Često je freskopisan u hramovima naše Crkve, a jedna od fresaka nalazi se i u priprati Pećke patrijaršije. Smatra se jednim od tri velika stolpnika, pored Simeona Stolpnika i Danila Stolpnika.</p>
      <p>Zaštitnik je stoke, pa se zato na njegov dan ne upreže stoka. Stoga, na dan Svetog Alimpija nikako se ne sme naći meso te vrste, teletina, junetina, kravlje meso.</p>
      <p>Po predanju, on je pregazio kugu i od tada se ona ne javlja.</p>
      <related>
        <h4>Pročitajte još:</h4>
        <a href="http://republika.rs/vesti/drustvo/173663/Danas-slavimo-Svetog-Klimenta-Izgovorite-OVU-MOLITVU-bicete-nagradjeni"/>
        <a href="http://republika.rs/vesti/drustvo/173321/Slavimo-sveca-koji-odvajkada-cuva-Srbe-Ruse-Ovaj-praznik-zove-Lesendrovan-danas-ovo-treba-uraditi-kucnom-pragu"/>
        <a href="http://republika.rs/vesti/drustvo/172810/SLAVIMO-VAVEDENJE-PRESVETE-BOGORODICE-Post-obavezan-zene-koje-zele-decu-moraju-ispostuju-jedan-obicaj"/>
        <a href="http://republika.rs/vesti/drustvo/172113/Danas-Sveti-Grigorije-Njemu-pripisuju-mnoga-cuda-Evo-zasto-vazno-danas-razmislite-svemu"/>
      </related>
    </article>
  </body>
</html>