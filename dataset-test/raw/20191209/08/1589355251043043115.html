<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/nove-pravidla-saudi-zrusili-oddelene-vchody-do-restauracii-pre-muzov-a-zeny.html"/>
    <meta property="og:site_name" content="TREND.sk"/>
    <meta property="article:published_time" content="2019-12-09T08:26:00+00:00"/>
    <meta property="og:title" content="Nové pravidlá. Saudi zrušili oddelené vchody do reštaurácií pre mužov a ženy"/>
    <meta property="og:description" content="Cieľom bolo zabrániť stretávaniu sa mužov a žien bez príbuzenského vzťahu na verejnosti"/>
  </head>
  <body>
    <article>
      <h1>Nové pravidlá. Saudi zrušili oddelené vchody do reštaurácií pre mužov a ženy</h1>
      <address><time datetime="2019-12-09T08:26:00+00:00">09 Dec 2019, 08:26</time> by <a rel="author">TASR</a></address>
      <p>
        <b>Saudská Arábia zrušila dlhodobú prax, v rámci ktorej existovali v miestnych reštauráciách oddelené vchody pre ženy a mužov. Informovala o tom agentúra DPA. Príslušné rozhodnutie zverejnilo v nedeľu saudskoarabské ministerstvo pre záležitosti miest a vidieka.</b>
      </p>
      <p>Okrem reštaurácii sa vzťahuje aj na kaviarne, zábavné centrá a sály, v ktorých sa konajú svadobné hostiny. V saudskoarabských reštauráciách museli doposiaľ povinne existovať dva oddelené vchody: jeden pre rodiny a ženy a druhý pre samostatne prichádzajúcich mužov.</p>
      <p>Išlo o jednu z reštrikcií, ktorých cieľom bolo zabrániť stretávaniu sa mužov a žien bez príbuzenského vzťahu na verejnosti. Ministerstvo v nedeľu oznámilo, že takéto oddelené vchody už nebudú povinné.</p>
      <related>
        <a href="https://www.etrend.sk/firmy/airasia-lietadlo-strava-restauracia-santan-jedlo.html"/>
      </related>
      <p>Majitelia reštauračných zariadení môžu podľa vlastnej úvahy zachovať i doterajší stav, píše agentúra Reuters. Hovorca ministerstva nespresnil, či sa novým opatrením rušia aj oddelené priestory vo vnútri samotných reštaurácií.</p>
      <p>Vplyvný saudskoarabský korunný princ Muhammad bin Salmán v posledných rokoch zaviedol sériu reforiem, ktoré majú prispieť k modernizácií konzervatívnej monarchie. Uvoľnil pritom aj niektoré spoločenské reštrikcie, napríklad zrušil zákaz šoférovania pre ženy či zmiernil takzvaný strážcovský systém obmedzujúci slobodné rozhodovanie žien.</p>
    </article>
  </body>
</html>