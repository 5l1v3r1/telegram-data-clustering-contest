<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/praskani-v-reproduktorech-16-macbooku-pro-je-softwarova-chyba/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-12-09T08:10:07+00:00"/>
    <meta property="og:title" content="Praskání v reproduktorech 16″ MacBooku Pro je softwarová chyba. Apple slibuje brzkou opravu"/>
    <meta property="og:description" content="Minulý týden jsme vás informovali, že si někteří majitelé nových 16″ MacBooků Pro stěžují na zvuky praskání a klikání, které za určitých okolností vycházejí z reproduktoru laptopu. Společnost Apple nyní vydala dokument, určený autorizovaným servisům. V něm uvádí, že se jedná o softwarovou chybu, že má v plánu ji v nejbližší době opravit, a instruuje zaměstnance servisů, jak mají k zákazníkům s tímto problémem přistupovat."/>
  </head>
  <body>
    <article>
      <h1>Praskání v reproduktorech 16″ MacBooku Pro je softwarová chyba. Apple slibuje brzkou opravu</h1>
      <address><time datetime="2019-12-09T08:10:07+00:00">09 Dec 2019, 08:10</time> by <a rel="author">Amaya Tomanová</a></address>
      <p>Minulý týden jsme vás informovali, že si někteří majitelé nových 16″ MacBooků Pro stěžují na zvuky praskání a klikání, které za určitých okolností vycházejí z reproduktoru laptopu. Společnost Apple nyní vydala dokument, určený autorizovaným servisům. V něm uvádí, že se jedná o softwarovou chybu, že má v plánu ji v nejbližší době opravit, a instruuje zaměstnance servisů, jak mají k zákazníkům s tímto problémem přistupovat.</p>
      <related>
        <a href="https://jablickar.cz/16-macbook-pro-problemy-s-reproduktory/"/>
      </related>
      <p><i>„Při používání aplikací Final Cut Pro X, Logic Pro X, QuickTime Player, Hudba, Filmy nebo jiných přehrávajících audio, mohou uživatelé slyšet praskání, vycházející z reproduktorů poté, co je přehrávání zastaveno. Apple problém vyšetřuje. V rámci příštích softwarových aktualizací je plánována oprava. Vzhledem k tomu, že se jedná o softwarovou chybu, nedomlouvejte servis a neprovádějte výměny počítačů,“</i> stojí v dokumentu, určeném servisům.</p>
      <slideshow>
        <figure>
          <img src="https://jablickar.cz/wp-content/uploads/2019/11/16-MacBook-Pro-krabice.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/16-inch-MacBook-Pro-notebook.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/16-inch-MacBook-Pro-klavesnice-trackpad.jpeg"/>
        </figure>
        <figcaption>
          <a href="https://jablickar.cz/praskani-v-reproduktorech-16-macbooku-pro-je-softwarova-chyba/gallery/148500,148671,148501,148500,148498,148496,148492,148493">+ 4 Fotky</a>
        </figcaption>
      </slideshow>
      <p>Uživatelé si na zmíněný problém začali postupně stěžovat krátce poté, co byl šestnáctipalcový MacBook Pro uveden do prodeje. Stížnosti se ozývaly nejen na diskusních fórech podpory společnosti Apple, ale také na sociálních sítích, diskusních serverech nebo na webu YouTube. Přesná příčina tohoto problému zatím není známa, společnost Apple nicméně ve zmíněném dokumentu potvrdila, že se jedná o softwarový, nikoliv hardwarový problém. Apple o víkendu vydal čtvrtou vývojářskou betaverzi operačního systému macOS Catalina 10.15.2. Zatím ale není jisté, v které verzi macOS Catalina dojde k opravě zmíněného problému.</p>
      <figure>
        <a href="https://jablickar.cz/novy-16-macbook-pro-jake-jsou-prvni-dojmy-novinaru/16-inch-macbook-pro-klavesnice-power-tlacitko/">
          <img src="https://jablickar.cz/wp-content/uploads/2019/11/16-inch-MacBook-Pro-klavesnice-power-tlacitko.jpeg"/>
        </a>
      </figure>
      <p>Zdroj: <a href="https://www.macrumors.com/2019/12/06/apple-plans-fix-16-inch-macbook-pro-popping-sound/">MacRumors</a></p>
    </article>
  </body>
</html>