<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20205358-u-vitoku-dokumentiv-pro-peregovori-ssha-ta-velikobritaniyi-pidozryuyut-rosijskih-hakeriv"/>
    <meta property="og:site_name" content="Mind UA"/>
    <meta property="article:published_time" content="2019-12-09T08:12:00+00:00"/>
    <meta property="og:title" content="У витоку документів про переговори США та Великобританії підозрюють російських хакерів"/>
    <meta property="og:description" content="Документи розповсюджувались на Reddit, Twitter та трьох німецькомовних вебсайтах – «почерк» однаковий"/>
  </head>
  <body>
    <article>
      <h1>У витоку документів про переговори США та Великобританії підозрюють російських хакерів</h1>
      <h2>Документи розповсюджувались на Reddit, Twitter та трьох німецькомовних вебсайтах – «почерк» однаковий</h2>
      <address>
        <time datetime="2019-12-09T08:12:00+00:00">09 Dec 2019, 08:12</time>
      </address>
      <p>Британські спецслужби підозрюють Росію у причетності до витоку секретних урядових документів про переговори між США і Великобританією з приводу можливого продажу американським компаніям частки Національної системи охорони здоров'я Британії, після виходу останньої з ЄС. Офіційний Лондон вважає, що злита в мережу інформація може вплинути на майбутні вибори в Сполученому королівстві.</p>
      <p>Про це <a href="https://www.thetimes.co.uk/article/gchq-investigates-russia-kremlin-link-to-labour-nhs-leak-kbw3thtzx">повідомляє</a> Sunday Times.<br/><br/>Центр урядового зв'язку Великобританії (GCHQ) розслідує імовірну причетність Кремля до викрадення та подальшого розповсюдження урядових торгівельних документів.</p>
      <p>Мова йде про документи щодо секретних переговорів Лондона та Вашингтона про можливість часткового продажу американським компаніям Національної системи охорони здоров'я Британії після виходу останньої з ЄС.</p>
      <p>На думку відомства витік має «ознаки» російського втручання та пов'язаний з можливою кампанією по втручанню Росії в британські вибори.</p>
      <p>Засекречені документи британського Міністерства зовнішньої торгівлі з'явилися в соціальній мережі Reddit, трьох німецькомовних вебсайтах та в акаунті Twitter. Публікації мали однакову схему розповсюдження та однакові граматичні помилки.</p>
      <p>Підозра саме на російських хакерів впала через те, що при поширенні документів у інтернет-мережі було використано ті ж методи, що і в скандальному проєкті дезінформації «Вторинна інфекція» (Secondary Infektion), в організації якого Лондон теж підозрює РФ.</p>
      <p>Соціальна мережа Reddit заявляє, що існує «схема координації» між російською операцією Secondary Infektion, викритою Facebook цього року, та обліковими записами, які мережа заблокувала після розповсюдження таємних урядових документів (наразі заблоковано 61 акаунт).</p>
      <p>У Лондоні вважають, що злита в мережу інформація може бути використана в інтересах інших сторін, а також серйозно вплинути на майбутні вибори в країні.</p>
      <p>Нагадаємо, парламентські вибори в Сполученому Королівстві призначено на 12 грудня. Великобританія обиратиме новий парламент, який має або завершити процес виходу країни з Європейського союзу, або видозмінити «розлучення» Лондона з Брюсселем, або взагалі скасувати Brexit.</p>
      <p>Як повідомляв Mind, в листопаді опозиційна партія Великобританії звинуватила британський уряд в <a href="https://mind.ua/news/20204109-opoziciya-britaniyi-zvinuvachue-vladu-za-navmisne-prihovuvannya-zvitu-pro-vtruchannya-rf">приховуванні офіційного звіту</a> про розслідування участі Росії в політиці країни.<br/><br/>Згодом були названі <a href="https://mind.ua/news/20204286-britanski-zmi-nazvali-imena-rosiyan-sponsoriv-partiyi-premera-dzhonsona">імена 9 росіян</a>, які вкладали кошти в Консервативну партію, яку очолює прем'єр-міністр Великобританії Борис Джонсон.</p>
      <related>
        <h4>Також читайте</h4>
        <a href="https://mind.ua/news/20205337-ssha-zayavili-pro-nepohitnu-pidtrimku-ukrayini-pered-normandskim-samitom"/>
        <a href="https://mind.ua/news/20205334-verhovnij-sud-ssha-prizupiniv-vikonannya-smertnih-virokiv-vinesenih-federalnimi-sudami"/>
        <a href="https://mind.ua/news/20205332-rf-dumae-pro-evropu-tomu-ne-mozhe-vidmovitis-vid-tranzitu-cherez-ukrayinu-medvedev"/>
      </related>
    </article>
  </body>
</html>