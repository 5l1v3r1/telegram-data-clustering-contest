<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/ykraiina-pytin-ponedelnik-1619843.html"/>
    <meta property="og:site_name" content="Cross"/>
    <meta property="article:published_time" content="2019-12-09T08:12:00+00:00"/>
    <meta property="og:title" content="Путин и Зеленски на ключова среща заради конфликта в Украйна"/>
    <meta property="og:description" content="/КРОСС/ Руският президент Владимир Путин за първи път ще проведе официални разговори с украинския си колега Владимир Зеленски относно конфликта в източната част на Украйна в понеделник на многоочаквана среща на върха в Париж, съобщи АФП."/>
  </head>
  <body>
    <article>
      <h1>Путин и Зеленски на ключова среща заради конфликта в Украйна</h1>
      <address>
        <time datetime="2019-12-09T08:12:00+00:00">09 Dec 2019, 08:12</time>
      </address>
      <p>/КРОСС/ Руският президент Владимир Путин за първи път ще проведе официални разговори с украинския си колега Владимир Зеленски относно конфликта в източната част на Украйна в понеделник на многоочаквана среща на върха в Париж, съобщи АФП.</p>
      <h3>От срещата с посредничеството на френския президент Еманюел Макрон и германския канцлер Ангела Меркел, не се очаква цялостно споразумение за мир, но дипломатите се надяват, че разговорите ще помогнат за увеличаване на доверието между двамата лидери.</h3>
      <p>Хиляди бяха убити, а един милион са избягали от домовете си, след като проруските милиции в източна Украйна направиха опит за обявяване на независимост през 2014 г., довел до конфликт, който задълбочи отчуждението на Русия от Запада. Сепаратистите поеха контрола над Донецка и Луганска области, малко след като Русия анексира от Украйна полуостров Крим.</p>
      <p>Дипломатите подчертаха, че въпросът за Крим, чието анексиране даде тласък на популярността на Путин, но доведе до налагането на международни санкции – не е тема на срещата на върха. Киев даде ясно да се разбере, че е решен никога да не се отказва от полуострова, който международната общност все още счита за част от Украйна. Кремъл изпрати сигнали, че е готов да работи със Зеленски, когото Путин определи като „искрен“.</p>
      <p>Но Путин също няма да иска да се връща с празни ръце и ще настоява за облекчаване на санкциите. Целите на срещата в понеделник включват постигане на съгласие за разпускане на нелегалните милиции, преместване на чуждестранните бойци от Донецк и Луганск, а Украйна да поеме контрола над границата си с Русия, според източник от френското президентство.</p>
      <p>Ключова тема ще бъде също и да се договори дата за изборите, които ще бъдат проведени в Донецк и Луганск съгласно украинските закони, като двата региона се ползват със специален статут – идея, известна като „Формулата на Щайнмайер“.</p>
      <p>Срещата в понеделник е първата подобна среща на върха от три години и целта й е прилагане на споразуменията, подписани в Минск през 2015 г., които призовават за изтегляне на тежкото оръжие, възстановяване на контрола на Киев над границите му, по-широка автономия и провеждане на местни избори.</p>
    </article>
  </body>
</html>