<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191209-fennallasa-soran-eloszor-kiesett-a-brazil-elvonalbol-a-cruzeiro-csapata.html"/>
    <meta property="og:site_name" content="Origo"/>
    <meta property="article:published_time" content="2019-12-09T08:41:00+00:00"/>
    <meta property="og:title" content="Történelmi szégyen: fennállása során először esett ki az élvonalból a Cruzeiro"/>
    <meta property="og:description" content="Az egyik legnagyobb brazil klub bukását szurkolói rendbontások kísérték."/>
  </head>
  <body>
    <article>
      <h1>Történelmi szégyen: fennállása során először esett ki az élvonalból a Cruzeiro</h1>
      <address><time datetime="2019-12-09T08:41:00+00:00">09 Dec 2019, 08:41</time> by <a rel="author">Hegyi Áron</a></address>
      <p>
        <b>98 éves fennállása során első ízben esett ki vasárnap a brazil élvonalból a Belo Horizonte-i Cruzeiro labdarúgócsapata.</b>
      </p>
      <p>A csapat kezdettől fogva szörnyű idényt produkált, kéthavonta, ha nyertek egy-egy meccset, sorozatban egynél több győzelmük is mindössze kétszer volt, akkor is két meccses volt a nyerő széria. Az indulásnál már csak a befejezés volt rosszabb: a Cruzeiro november 1-jén nyert utoljára bajnoki mérkőzést (2-0-ra verték a Botafogót), majd az utolsó kilenc mérkőzésükből egyet sem tudtak megnyerni, hétszer gólt sem rúgtak, a legutolsó öt fordulóban pedig pontot sem szereztek.  </p>
      <figure>
        <img src="https://cdn.nwmgroups.hu/s/img/i/1912/20191209cruzeiro-e-palmeiras-pela-38.jpg"/>
        <figcaption>A Cruzeirón már a jóisten sem tudott segíteni<cite>Forrás: Brazil Photo Press/RAFAEL COSTA/Rafael Costa</cite></figcaption>
      </figure>
      <p>És még így is bent maradhattak volna egy kis szerencsével és egy győzelemmel, azonban az utolsó fordulóban is kikaptak hazai pályán a Palmeirastól, igaz a győzelem is a búcsút jelentette volna, mert a Botafogo otthonában egy pontot szerző Ceará minden mutatóban jobb volt (több győzelem, jobb gólkülönbség, több lőtt gól), így hiába lett volna mindkét csapatnak 39-39 pontja, az sem mentette volna meg a Cruzeirót.</p>
      <p>
        <i>Ahogy az várható volt, a szurkolók rosszul viselték a történteket:</i>
      </p>
      <figure>
        <iframe data-src="https://twitter.com/WorldFootballi/status/1203785666028621827?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Belo Horizonte-i csapat négyszeres országos bajnok (1966, 2003, 2013, 2014), kétszeres Libertadores-kupa-győztes (1976, 1997), és még az idei szezonban is az első számú dél-amerikai sorozatban indult, ahol a nyolcaddöntőben esett ki az argentin River Plate-tel szemben.</p>
      <figure>
        <iframe data-src="https://twitter.com/goal/status/1203783930576543744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A csapatot idén négy szakvezető irányította: a brazil válogatott élén is megfordult Mano Menezes kezdett, őt a korábbi válogatott kapus, Rogeri Ceni váltotta, majd az ország minden csapatának kispadján megforduló Abel Braga következett, a kiesés pedig Adilson Batista nevéhez fűződik.</p>
      <p>Brazil sajtóhírek szerint a Mineirao Stadion környéke a lefújás után "háborús övezethez" hasonlított, a lelátókat már a lefújás előtt kiürítették a rohamrendőrök, miután a szurkolók elkezdték lebontani a nézőteret.</p>
      <p>A Cruzeiro olyan játékosokat adott futballnak, mint az 1970-es világbajnok brazil csapat sztárjai, Jairzinho és Brito, vagy a közelmúlt és a jelen kor olyan ismert játékosai, mint Dida, Julio César, Maxwell, a Real Madridban játszó Lucas, de, hogy két igazán nagy klasszist is megemlítsünk a közelmúltból: Rivaldo és Ronaldo és Cruzeiro-játékos volt.</p>
      <p>A brazil élvonalban így három csapat maradt, amelyik még soha nem esett ki fennállása során: a Flamengo, a Sao Paulo és a Santos.</p>
    </article>
  </body>
</html>