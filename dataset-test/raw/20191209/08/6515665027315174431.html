<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3372245/vucic-o-opoziciji-i-divljastvu-obradovica-ne-vidim-nikakvu-strategiju-samo-da-ne-pucaju-bolje-da-oni-kucaju"/>
    <meta property="og:site_name" content="kurir.rs"/>
    <meta property="article:published_time" content="2019-12-09T08:14:00+00:00"/>
    <meta property="og:title" content="VUČIĆ O OPOZICIJI I DIVLJAŠTVU OBRADOVIĆA: Ne vidim nikakvu strategiju! Samo da ne pucaju, bolje da oni kucaju"/>
    <meta property="og:description" content="Ne vidim nikakvu strategiju opozicije i ne mislim da je za promociju nasilja u politici i agresivnu formu protesta kriv samo Boško Obradović, izjavio je predsednik Srbije Aleksandar Vučić, povodom pokušaja upada dela opozicije u Skupštinu Srbije.On je sinoć ..."/>
  </head>
  <body>
    <article>
      <h6 class="kicker">o gorućem problemu</h6>
      <h1>VUČIĆ O OPOZICIJI I DIVLJAŠTVU OBRADOVIĆA: Ne vidim nikakvu strategiju! Samo da ne pucaju, bolje da oni kucaju</h1>
      <address>
        <time datetime="2019-12-09T08:14:00+00:00">09 Dec 2019, 08:14</time>
      </address>
      <p>Ne vidim nikakvu strategiju opozicije i ne mislim da je za promociju nasilja u politici i agresivnu formu protesta kriv samo Boško Obradović, izjavio je predsednik Srbije Aleksandar Vučić, povodom pokušaja upada dela opozicije u Skupštinu Srbije.</p>
      <p>On je sinoć u emisiji Hit tvit na TV Pink rekao da je Obradović "izvinjavajući razlog svima" i unutar vlasti i unutar opozicije: "Mnogo manje je on kriv od svih drugih. Kad stvarate takvu atmosferu u kojoj je sve dozvoljeno i sve moguće, kad možete da izmišljate svakoga dana, da pretite svakome svakoga dana, zašto onda ne biste zastavu koristili kao štap i probali da razbijete prozor i uđete u Skupštinu", rekao je Vučić.</p>
      <p>Predsednik Srbije je rekao i da nije poenta u tome što Obradović kao poslanik može da uđe u skupštinu uvek, što je primetio Milomir Marić, već što ne može da u nju uvede 500-600 ljudi, koliko ih je bilo na tom skupu opozicije.</p>
      <p>Hrvatska spisateljica Vedrana Rudan, koja gostuje u istoj emisiji, nadovezala se izričući svoj stav da "iza svakog spontanog dešavanja stoji dobra organizacija".</p>
      <p>"Ja mislim da iza protesta u Srbiji stoje Amerikanci, jer Americi ne odgovara ova situacija i pat pozicija Srbije između NATO i Putina", ocenila je ona, dodajući da se zna da je na Kosovu najveća vojna baza u Evropi Prema njenom mišljenju, "Vučić je još žilav" i to je problem Americi, a potom ga je upitala: "Da li ćete potpisati to za Kosovo", a kada je srpski predsednik negativno odmahnuo glavom, ona je zaključila: "Onda će oni ponovo zakucati".</p>
      <p>"Samo da ne pucaju, bolje da oni kucaju, nego mi da pucamo", odgovorio je Vučić.</p>
      <p>Komentarišući informaciju da deo opozicije oličen u pokretu "1 od 5 miliona" neće više da najavljuje proteste, predsednik Srbije je rekao da su oni dužni da obezbede red i da garantuju bezbednost na svim svojim skupovima.</p>
      <p>"Institucije se ponašaju uzdržano do trenutka kada bude ugrožena bezbednost građana, onog trenutka kada bude ugrožena, institucije će na ozbiljan način reagovati", rekao je Vučić.</p>
      <p>Kurir.rs/Tanjug</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3372241/rudan-pitala-vucica-zasto-se-srbija-naoruzava-i-plasi-li-se-hrvata-predsednik-je-jednostavnim-pitanjem-sve-objasnio"/>
        <a href="https://www.kurir.rs/vesti/politika/3372235/vucic-o-aferi-megatrend-kakve-veze-ima-ta-prica-sa-strankom-zao-mi-je-sto-su-unistili-ono-sto-je-stvorio-jovanovic"/>
      </related>
    </article>
  </body>
</html>