<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792964/%D8%B4%D9%85%D8%A7%D8%B1%D9%87-%D8%AC%D8%AF%DB%8C%D8%AF-%D9%86%D8%B4%D8%B1%DB%8C%D9%87-%D8%B1%D8%A7%D9%87-%D9%85%D9%86%D8%AA%D8%B4%D8%B1-%D8%B4%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T08:19:47+00:00"/>
    <meta property="og:title" content="به مدیر مسئولی وحید جلیلی؛ شماره جدید نشریه «راه» منتشر شد"/>
    <meta property="og:description" content="جدیدترین شماره مجله فرهنگی اجتماعی راه به مدیر مسئولی وحید جلیلی و سردبیری سعید خورشیدی منتشر شد."/>
  </head>
  <body>
    <article>
      <h1>به مدیر مسئولی وحید جلیلی؛ شماره جدید نشریه «راه» منتشر شد</h1>
      <address>
        <time datetime="2019-12-09T08:19:47+00:00">09 Dec 2019, 08:19</time>
      </address>
      <p>به گزارش <a href="https://www.mehrnews.com/">خبرگزاری مهر</a>، جدیدترین شماره مجله فرهنگی اجتماعی راه به مدیر مسئولی وحید جلیلی و سردبیری سعید خورشیدی با آثار و گفت‌وگوهایی از حسین کچویان،  علیرضا شجاعی زند، مرضیه هاشمی، محمد سرشار، علیرضا پناهیان، علی غمامی، نعمت‌الله سعیدی، وحید جلیلی و دیگر نخبگان فرهنگی، اجتماعی و اقتصادی منتشر شد.</p>
      <p>اغتشاشات اخیر در کشور، تحلیل بازنمایی خانواده ایرانی در تولیدات صداوسیما، اربعین، سیل، افول آمریکا، علوم انسانی، روایت پیشرفت و <a href="https://www.mehrnews.com/tag/%DA%AF%D8%A7%D9%85+%D8%AF%D9%88%D9%85+%D8%A7%D9%86%D9%82%D9%84%D8%A7%D8%A8">گام دوم انقلاب</a> موضوعات پرونده‌های این شماره راه هستند. وحید جلیلی در سرمقاله‌ مجله با عنوان «ستادهای چاق و صف‌های قبراق» چالش های اخیر جبهه فرهنگی انقلاب در حوزه مدیریت فرهنگی را تبیین کرده است.</p>
      <p>برخی از عناوینی که در این شماره به چشم می‌خورد عبارت است از: «نه گرداب آشوب، نه گرداب سکوت» «درخت انقلاب و آفت دوقطبی‌ها» «جوانگرایی به شرط تجربه‌نگاری» «صدا و سیما گاهی فراموش می‌کند...» «مادران پشت جبهه ۹۸» «سیل در خانه نظریه گسست اجتماعی» «امداد آمریکایی؛ تبعیض نژادی، تغییر جمعیتی» «فاطمیون از هرات تا پلدختر» «غنی‌سازی انسان در نیروگاه کهنز» «آسیب‌شناسی جامعه‌شناسی» و ... .</p>
      <p>همچنین در این شماره یک گزارش از نشستی مبسوط درباره اغتشاشات اخیر خواهید خواند و با راه‌کارهای کاهش فشار اقتصادی و روانی بر مردم که توسط جمعی از کارشناسان اقتصادی، فرهنگی و رسانه‌ای ارائه شده است آشنا می‌شوید.</p>
      <p>احسان صفرزاده، تحلیل‌گر مسائل جهان اسلام هم در قالب یادداشتی، از منظری بدیع به فصل مشترک آشوب‌های اخیر عراق و ایران می‌پردازد.</p>
      <p>اما مفصل‌ترین پرونده راه ۶۴ با عنوان «یاری‌گری» درباره سیل و تعاون اجتماعی شکل گرفته حول آن است. گفت‌وگویی با مرضیه هاشمی که به مقایسه نحوه مواجهه با سیل در دو جامعه ایران و آمریکا می‌پردازد و نیز مقالاتی از حجت الاسلام مجتبی نامخواه، سید مجید امامی و همچنین نگاهی به خاطرات آنها که در امدادرسانی به سیل‌زده‌ها حضور داشته‌اند تنها بخشی از این پرونده است.</p>
      <p>نگاهی به «بازنمایی خانواده ایرانی در رسانه ملی» هم محور اصلی پرونده نقد و بررسی صدا وسیما را تشکیل می‌دهد. عنوانی که برای این پرونده انتخاب شده «دانشگاه عمومی» است. در این بخش، تحریریه مجله گفت‌وگویی مبسوط با محمد سرشار، مدیر شبکه پویا و نهال را تهیه کرده است. همچنین مجموعه یادداشت‌هایی از فعالان تربیتی در این پرونده منتشر شده است که راه‌کارهایی را که این عده برای نقش‌آفرینی بیشتر در عرصه تربیت و خانواده پیش روی رسانه ملی قرار داده‌اند. محسن اصغری نکاح، حسین باغ‌گلی، حجت الاسلام جمال‌زاده و... هر یک با یادداشت های جداگانه به این موضوع پرداخته‌اند.</p>
      <p>راه ۶۴، در پرونده‌ای کوتاه به بحث حکمرانی قضایی پرداخته و از اولویت‌ها و سازوکارهای تحول در قوه قضائیه سخن گفته است.</p>
      <p>پرونده علوم انسانی آخرین پرونده این شماره راه است. در این بخش، حجت الاسلام پارسانیا در گفتاری به این پرسش پاسخ می دهد که اگر مطهری امروز بود، چه دغدغه و مساله ای داشت؟ اما مفصل ترین مطلب این پرونده گفتگویی خواندنی است با علی‌رضا شجاعی زند، درباره آسیب شناسی جامعه شناسی و جامعه شناسان در ایران. رضا زاده محمدی نیز در یادداشتی اهداف ناگفته فراگیر شدن ادبیات روانشناسی در فرهنگ عمومی واکاوی کرده است.</p>
      <p>شصت و چهارمین شماره مجله فرهنگی تحلیلی راه، به مدیر مسئولی وحید جلیلی و سردبیری سعید خورشیدی در ۱۷۰ صفحه، را از مراکز توزیع محصولات جبهه فرهنگی انقلاب اسلامی در سراسر کشور و همچنین از مرکز پخش به آدرس زیر می‌توان تهیه کرد.</p>
      <p>تلفن مرکز پخش: ۸۸۹۶۰۴۷۷-۰۲۱</p>
      <p>آدرس مرکز پخش: آدرس: تهران-بلوار کشاورز-خیابان ۱۶ آذر-نبش خیابان نصرت-شماره ۶۰</p>
    </article>
  </body>
</html>