<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/infrastructure/50044/lenovo-lanceert-azure-edge-server-die-je-mag-mishandelen/"/>
    <meta property="og:site_name" content="Techzine"/>
    <meta property="article:published_time" content="2019-12-09T08:23:05+00:00"/>
    <meta property="og:title" content="Lenovo lanceert Azure edge-server die je mag mishandelen"/>
    <meta property="og:description" content="Lenovo’s nieuwste Azure edge-hardware hoef je niet in een geklimatiseerde serverruimte te stoppen. Het ding bromt vrolijk weg in een stoffig hoekje van een klassiek kantoor, wat het interessanter moet maken voor kmo’s of bijkantoren zonder veel infrastructuur. Lenovo krijgt Microsofts zegen voor de verscheping van ThinkSystem SE350 edge-server voor Azure Stack HCI. Waar andere […]"/>
  </head>
  <body>
    <article>
      <h1>Lenovo lanceert Azure edge-server die je mag mishandelen</h1>
      <address><time datetime="2019-12-09T08:23:05+00:00">09 Dec 2019, 08:23</time> by <a rel="author">Michaël Aussems</a></address>
      <p>
        <b>Lenovo’s nieuwste Azure edge-hardware hoef je niet in een geklimatiseerde serverruimte te stoppen. Het ding bromt vrolijk weg in een stoffig hoekje van een klassiek kantoor, wat het interessanter moet maken voor kmo’s of bijkantoren zonder veel infrastructuur.</b>
      </p>
      <p>Lenovo krijgt Microsofts zegen voor de verscheping van ThinkSystem SE350 edge-server voor Azure Stack HCI. Waar andere fabrikanten niet echt wakker liggen van welke hardware fabrikanten gebruiken om hun hybride oplossingen naar een klant te brengen, staat Microsoft erop om x86-hardware te certifiëren voor gebruik met Azure Stack HCI. Lenovo’s toestel <a href="https://azure.microsoft.com/en-gb/blog/lenovo-thinksystem-se350-edge-server-validated-for-azure-stack-hci/">krijgt bij deze groen licht</a>.</p>
      <p>De ThinkSystem SE350-server is gebouwd met de realiteit van edge-scenario’s in het achterhoofd. De droom waarbij alles van iedereen in de publieke cloud moet, heeft vandaag plaats gemaakt voor een hybride realiteit. Compliance en de kost van bandbreedte maken dat het vaak slimmer is om een deel van het rekenwerk op locatie uit te voeren. Dat betekent dat kantoren opnieuw eigen hardware nodig hebben, en dan nog liefst hardware die mooi samenwerkt met de favoriete cloudoplossing van een bedrijf.</p>
      <h3>(Een beetje) rugged</h3>
      <p>De ThinkSystem SE350 is zo’n stuk hardware. Aan boord zit een relatief bescheiden Xeon D, met keuze tussen de Xeon D-2163IT of de Xeon D-2166NT. Het toestel heeft een standaard 1U-lengte, halve breedte en is een stuk minder diep dan standaard servers. Microsoft omschrijft het als ‘rugged’, al is dat volgens ons wel een heel ruime definitie van het woord. Lenovo’s toestel kan je niet op de grond gooien en het is al evenmin waterdicht, maar het functioneert wel naar behoren in niet geoptimaliseerde omgevingen.</p>
      <p>Je kan het ding met andere woorden ergens aan een muur plakken of op een schap steken, zonder dat je al te veel rekening moet houden met thermische beperkingen. Zolang de temperatuur niet boven de 55°C stijgt of onder het vriespunt daalt, blijft de server op maximale capaciteit werken. Vibraties en stof zijn evenmin een beperking.</p>
      <h3>Flexibel inzetbaar</h3>
      <p>Microsoft en Lenovo zien de server als ideaal voor organisaties die inzichten uit hun data willen halen zonder die data telkens naar een datacenter te sturen. De flexibiliteit van de ThinkSystem-server impliceert dat je het ding zowat overal kan neerpoten waar mensen kunnen werken, zonder dat je hoeft te investeren in een serverkast met airco.</p>
    </article>
  </body>
</html>