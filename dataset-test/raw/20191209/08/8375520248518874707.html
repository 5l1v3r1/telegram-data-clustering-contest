<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/na-donbasi-zaginuv-vojin-72-brigadi-dmitro-temniy-645436.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-12-09T08:44:55+00:00"/>
    <meta property="og:title" content="На Донбасі загинув воїн 72 бригади Дмитро Темний"/>
    <meta property="og:description" content="Трагедія сталася 7 грудня"/>
  </head>
  <body>
    <article>
      <h1>На Донбасі загинув воїн 72 бригади Дмитро Темний</h1>
      <address>
        <time datetime="2019-12-09T08:44:55+00:00">09 Dec 2019, 08:44</time>
      </address>
      <h4>Трагедія сталася 7 грудня</h4>
      <p>На Донбасі під час ворожого обстрілу загинув воїн 72 бригади Чорних Запорожців ЗСУ, молодший сержант Дмитро Темний.</p>
      <p>Трагедія сталася 7 грудня, йдеться у повідомленні на офіційній сторінці 72 бригади у <a href="https://www.facebook.com/72.brigade.best/photos/a.943048029156500/2420970744697547/?type=3&amp;theater">Facebook</a>.</p>
      <p>«Внаслідок ворожого обстрілу обірвалося життя нашого бойового побратима, надійного друга, воїна бригади Чорних Запорожців, молодшого сержанта Темного Дмитра Вікторовича. Непоправна втрата для кожного з нас. Командування та особовий склад висловлює щирі співчуття рідним і близьким Діми. Низько схиляємо голови в журбі! Вічна пам'ять Герою!» – написали побратими військового.</p>
      <p>Як повідомляє у ФБ Ігор Чекаленко, сільський голова Степанківської сільської ради, Дмитро Темний – уроженець Малого Бузукова. Він проживав із дружиною і трирічною донькою в селі Хацьки.</p>
      <p>«Військовослужбовець, призваний Черкаським об’єднаним міським військовим комісаріатом до 72-ої механізованої бригади, загинув під час обстрілів у районі населеного пункту Золоте о 22.55 7 грудня. На даний час вирішується питання щодо доставки тіла і поховання», - повідомив Суспільному черкаський обласний військовий комісар Євген Курбет.</p>
      <p>Як повідомив штаб операції Об'єднаних сил, 7 грудня, <a href="https://glavcom.ua/news/doba-na-donbasi-odin-viyskoviy-zaginuv-i-troje-poraneni-645263.html">під час обстрілів загинув один військовослужбовець Об’єднаних сил</a>, ще два наших захисники отримали поранення, а один — бойову травму. Ззбройні формування Російської Федерації 10 разів порушили режим припинення вогню. </p>
      <related>
        <a href="https://glavcom.ua/country/incidents/tsijeji-dobi-rosijski-okupanti-trichi-porushili-rezhim-pripinennja-vognju-645343.html"/>
        <a href="https://glavcom.ua/country/incidents/rosijski-okupanti-trichi-porushili-tishu-na-donbasi-vtrat-nemaje-645313.html"/>
        <a href="https://glavcom.ua/country/incidents/boyoviki-pyat-raziv-porushili-rezhim-tishi-gatili-iz-zaboronenih-minometiv-645211.html"/>
      </related>
    </article>
  </body>
</html>