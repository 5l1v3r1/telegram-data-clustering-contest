<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/sipcam-oxon-inaugura-in-ghana-il-suo-primo-villaggio-agricolo-in-africa-641697.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Sipcam Oxon inaugura in Ghana il suo primo villaggio agricolo in Africa"/>
    <meta property="og:description" content="L’ obiettivo è dare lavoro e rendere autosufficienti una quarantina di famiglie"/>
  </head>
  <body>
    <article>
      <h1>Sipcam Oxon inaugura in Ghana il suo primo villaggio agricolo in Africa</h1>
      <h2>L’ obiettivo è dare lavoro e rendere autosufficienti una quarantina di famiglie</h2>
      <address>
        <time datetime="2019-12-09T08:15:00+00:00">09 Dec 2019, 08:15</time>
      </address>
      <p>Il gruppo Sipcam Oxon, multinazionale italiana dell’agrofarmaco e 12esima nel ranking mondiale del settore, sede amministrativa a Pero (Milano), ha realizzato un villaggio agricolo in prossimità della città di Kordiabè, non lontano dalla capitale del Ghana, Accra. L’ obiettivo è dare lavoro e rendere autosufficienti una quarantina di famiglie e creare un modello facilmente duplicabile ed espandibile in futuro, che possa favorire lo sviluppo di tante microeconomie locali. La cerimonia di inaugurazione con  le assegnazioni dei singoli lotti alle famiglie è avvenuta il 4 dicembre 2019 alla presenza delle autorità locali, dei rappresentanti di Sipcam Oxon e dell’ambasciatore italiano in Ghana, <b>Giovanni Favilli</b>.</p>
      <p>Il villaggio, interamente finanziato dal gruppo Sipcam Oxon, è esteso per circa 20 ettari e suddiviso in lotti di 3.000 mq. Le famiglie saranno  formate su come coltivare  ortaggi, da destinare inizialmente all’autosostentamento e successivamente al mercato locale, e su quali mezzi tecnici utilizzare per proteggere e ottimizzare il raccolto.</p>
      <p>La gestazione è stata molto elaborata e si è inizialmente scontrata con i tempi e le regole della politica. La svolta è stato l’incontro con alcune personalità che sono risultate decisive alla riuscita del progetto: <b>Leonardo Branco</b>, agronomo e da anni impegnato in attività sociali in Africa, che ha messo a punto un sistema di irrigazione semplice ma efficace nella gestione della disponibilità di acqua, <b>Pino Varratta</b>, collaboratore del gruppo Sipcam Oxon, che ha tenuto i contatti con le autorità locali, politiche e religiose e  <b>Costanzo Garello</b>, agronomo da tempo residente in Ghana, che ha localmente seguito  il progetto,  preparato e parcellizzato il terreno, insegnato alle famiglie le tecniche di  coltivazione e approntato i sistemi di irrigazione.  Determinante è stato il supporto delle autorità locali, della Diocesi ed in particolare di padre <b>Andrew  Champbell</b>.</p>
      <p>Sipcam Oxon, headquarter a Pero (MI), è il primo gruppo tra quelli di proprietà totalmente italiana e 12esimo nel ranking mondiale del settore dell’agrofarmaco. È  presente in tutto il mondo sia a livello industriale sia commerciale. Opera nella sintesi, formulazione e commercializzazione di principi attivi per la difesa delle colture agricole e intermedi chimici, nella produzione e commercializzazione di fertilizzanti, biostimolanti e nella lavorazione e commercializzazione di sementi. Nel 2018 i ricavi consolidati della società sono risultati pari a circa 502,6 milioni di euro. I dipendenti nel mondo sono cica 1.000, di cui oltre 400 in Italia.</p>
      <p>“Da molto tempo – <b>afferma Giovanni Affaba, amministratore delegato Sipcam Oxon</b> - pensavamo, spinti anche dai nostri azionisti, ad una attività di social responsability. Con questo progetto, che prevede la creazione di un villaggio pilota, facilmente replicabile in altre zone del Ghana o in altri paesi africani, intendiamo trasferire e mettere a disposizione le nostre competenze agronomiche per aiutare le famiglie locali dapprima a coltivare per autoconsumo, quindi a commercializzare in futuro il surplus produttivo, creando un circolo virtuoso di microeconomia. Siamo certi che questa iniziativa porterà i risultati sperati e che otterremo il sostegno di altre aziende, di privati e, perché no, anche delle istituzioni italiane.  Ringrazio a nome del gruppo Sipcam Oxon tutti coloro che hanno contributo alla finalizzazione di questa opera, le autorità locali, la Diocesi e in particolare padre Andrew Champbell”.</p>
      <p> </p>
    </article>
  </body>
</html>