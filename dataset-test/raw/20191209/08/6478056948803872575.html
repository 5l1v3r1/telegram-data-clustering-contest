<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.diken.com.tr/uretici-pesin-pesin-anlatti-patates-depoda-kisin-satilacak-stokculuk-yapmiyoruz/"/>
    <meta property="og:site_name" content="Diken"/>
    <meta property="article:published_time" content="2019-12-09T08:36:58+00:00"/>
    <meta property="og:title" content="Üretici peşin peşin anlattı: Patates depoda, kışın satılacak, stokçuluk yapmıyoruz"/>
    <meta property="og:description" content="Niğde Ziraat Odası Başkanı Veli Kenar, tarlada hasadı biten patatesin depolara kaldırıldığını, kış gelince satılacağını, stokçuluk yapılmadığını ifade etti."/>
  </head>
  <body>
    <article>
      <h1>Üretici peşin peşin anlattı: Patates depoda, kışın satılacak, stokçuluk yapmıyoruz</h1>
      <h2>Niğde Ziraat Odası Başkanı Veli Kenar, tarlada hasadı biten patatesin depolara kaldırıldığını, kış gelince satılacağını, stokçuluk yapılmadığını ifade etti.</h2>
      <address>
        <time datetime="2019-12-09T08:36:58+00:00">09 Dec 2019, 08:36</time>
      </address>
      <p>Geçen yıl patates ve soğan fiyatlarının normalin üzerinde artış göstermesi sonrası birçok kentte gıda depolarına baskın yapılmış, stokçulukla suçlanan bazı üreticiler ceza soruşturmasıyla karşı karşıya kalmıştı.</p>
      <p>Reklam</p>
      <p>Geçen seneki durumun bir daha yaşanmamasını isteyen üretici, bu kez gazetecileri çağırarak patates depolarını gösterdi. Niğde Ziraat Odası Başkanı Veli Kenar, kilosunun 90 kuruşa mal edildiği patatesin 60-70 kuruşa alıcı bulamadığını ifade etti.</p>
      <p>Kenar, üreticinin depoya kaldırması gereken patates oranının yüzde 50’yken yüzde 70’e yükseldiğini ifade ederek <b>“Hasadın tamamlanmasıyla patateslerimiz depolara konuldu. Kış boyunca vatandaşlarımıza depodan satacağız, tezgahlara koyacağız”</b> diye konuştu.</p>
      <figure>
        <img src="http://www.diken.com.tr/wp-content/uploads/2019/12/patates1.jpg"/>
        <figcaption>Ülkedeki patates üretiminin yaklaşık yüzde 20’si Niğde’de yapılıyor.</figcaption>
      </figure>
      <p>Başkan, ürünlerin depolara geçmişte de aynı şekilde konduğunu belirterek patatesi depoya koymazlarsa yeni ürününlerin çıkmayacağını, yedi ay depodan satış yapmak zorunda olduklarını aktardı.</p>
      <p>Reklam</p>
      <p>Kenar, şöyle devam etti: <b>“Bizim patatesi depolara koyma amacımız, stok yapmak değil; kış boyunca bu patatesi halka sunmak, tezgahlara taşımaktır. Sanki fiyat artışı bekliyormuşuz gibi değil hak ettiği değeri bulmasını istiyoruz.”</b></p>
      <p>Çiftçi Muhammer Aydoğan, patatesin tarlada 60, depoda da 80 kuruşa satıldığını belirterek 40 kuruş depolama maliyeti olduğunu ifade etti. Aydoğan, patatesin satış fiyatını ise 1 lira 25 kuruş olarak hesapladı.</p>
      <p>
        <a href="http://www.diken.com.tr/sogana-sifir-gumruk-depo-baskinlari-sonuc-vermeyince-cozum-ithalatta-bulundu/">Soğana sıfır gümrük: Depo baskınları sonuç vermeyince çözüm ithalatta bulundu</a>
      </p>
      <p>
        <a href="http://www.diken.com.tr/ankarada-depo-baskini-sogan-istiflemekle-suclanan-uc-kisiye-hapis-cezasi-cikabilir/">Ankara’da depo baskını: Soğan istiflemekle suçlanan üç kişiye hapis cezası çıkabilir</a>
      </p>
      <p>
        <a href="http://www.diken.com.tr/bursada-patates-sogan-baskini-70-ton-ele-gecirildi/">Bursa’da ‘patates-soğan’ baskını: 70 ton ‘ele geçirildi’</a>
      </p>
    </article>
  </body>
</html>