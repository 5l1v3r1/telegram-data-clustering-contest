<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tv2.no/a/11053692"/>
    <meta property="og:site_name" content="TV 2"/>
    <meta property="article:published_time" content="2019-12-09T08:51:19+00:00"/>
    <meta property="og:title" content="Ber regjeringen heve kontrakten med Babcock"/>
    <meta property="og:description" content="Sp ber staten overta driften av luftambulansen etter at flere av de nye ambulanseflyene til Babcock er satt på bakken etter tekniske problemer."/>
  </head>
  <body>
    <article>
      <h1>Ber regjeringen heve kontrakten med Babcock</h1>
      <h2>Sp ber staten overta driften av luftambulansen etter at flere av de nye ambulanseflyene til Babcock er satt på bakken etter tekniske problemer.</h2>
      <address>
        <time datetime="2019-12-09T08:51:19+00:00">09 Dec 2019, 08:51</time>
      </address>
      <p>Både Senterpartiet og Arbeiderpartiet legger fram forslag i Stortinget mandag i forbindelse med luftambulansekrisen i nord.</p>
      <p>Begge mener staten må ta over ambulanseflytjenesten etter fem måneder med problemer for luftambulanseselskapet Babcock som overtok driften 1. juli i år.</p>
      <p>Senterpartiet ber i forslaget om «kontrakten mellom Luftambulansetjenesten HF og Babcock Scandinavian AirAmbulance heves som følge av at selskapet ikke evner å levere luftambulanseberedskap i henhold til kontrakten.»</p>
      <h3>Krever gransking</h3>
      <p>Partiet ber også om at det gjennomføres en ekstern uavhengig gransking av hele prosessen med luftambulanseflyanbudet og operatørbyttet.</p>
      <p>– Spesielt må det granskes risikoen for at Babcock Scandinavian AirAmbulance ikke ville kunne levere nødvendig beredskap i henhold til kontrakt, heter det i forslaget.</p>
      <p>Også Arbeiderpartiet fremmer mandag et forslag i Stortinget om at staten må ta over driften på sikt, og at regjeringen må trygge beredskapen i nord inntil det skjer.</p>
      <p>– Når staten nå i realiteten må inn og overta jobben til en privat aktør, så er det fallitt for Babcock. Arbeiderpartiet er for at staten på sikt tar over luftambulansen permanent, sier helsepolitisk talsperson i Arbeiderpartiet, Ingvild Kjerkol.</p>
      <p>– Fem måneder etter at Babcock tok over beredskapen, leverer de fortsatt ikke på lovet nivå. Det har aldri tidligere vært tilsvarende langvarig beredskapssvikt i ambulanseflytjenesten enn det Finnmark og Nord-Norge opplever nå. Det hjelper ikke å vise til god beredskap i anbudsdokumenter hvis den reelle tjenesten ikke leverer, sier Kjerkol.</p>
      <h3>Fire av elleve fly på bakken</h3>
      <p>Både Sp og Ap ber regjeringen i første omgang sikre beredskapen ved innleie fra andre operatører og bistand fra Forsvaret. Sp mener det kan bli nødvendig å sette inn de fem helikoptrene fra forrige operatør.</p>
      <p>Sent søndag var fire av elleve fly i luftambulansefly-flåten fremdeles satt på bakken etter at pilotene har opplevd en vridning på flyene. Babcock vet ikke når feilen vil være løst.</p>
      <p>– Vi beklager det faktum at vi står her i dag og har satt tjenesten i en ny og vanskelig situasjon, sa driftsleder Hilde Sjurelv i Babcock på en pressekonferanse søndag ettermiddag.</p>
      <p>Babcock opplyste søndag at selskapet vil sette inn to ekstra ambulansefly fra Sverige i tjenesten i Norge fra mandag formiddag, i tillegg til to andre fly fra Sverige som ble kalt inn i helga. Det ene kan lande på kortbaner uten restriksjoner. Det andre tar oppdrag på langbane og vil dermed kunne avlaste de øvrige kortbaneflyene for slike oppdrag.</p>
    </article>
  </body>
</html>