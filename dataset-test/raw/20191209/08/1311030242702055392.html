<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1628448/%E0%A6%AD%E0%A6%BE%E0%A6%B0%E0%A6%A4%E0%A6%95%E0%A7%87-%E0%A6%B9%E0%A6%BE%E0%A6%B0%E0%A6%BE%E0%A6%A8%E0%A7%8B%E0%A6%B0-%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0-%E0%A6%AA%E0%A7%87%E0%A7%9F%E0%A7%87-%E0%A6%97%E0%A7%87%E0%A6%9B%E0%A7%87-%E0%A6%B8%E0%A6%AC%E0%A6%BE%E0%A6%87"/>
    <meta property="og:site_name" content="প্রথম আলো"/>
    <meta property="article:published_time" content="2019-12-09T08:35:00+00:00"/>
    <meta property="og:title" content="ভারতকে হারানোর মন্ত্র পেয়ে গেছে সবাই?"/>
    <meta property="og:description" content="ভারত আগে ব্যাট করলেই ম্যাচ জিততে পারছে না। তাদের দুর্বলতা যে ধরে ফেলছে সবাই।"/>
  </head>
  <body>
    <article>
      <h1>ভারতকে হারানোর মন্ত্র পেয়ে গেছে সবাই?</h1>
      <address><time datetime="2019-12-09T08:35:00+00:00">09 Dec 2019, 08:35</time> by <a rel="author">খেলা ডেস্ক</a></address>
      <p>
        <b>ভারত আগে ব্যাট করলেই ম্যাচ জিততে পারছে না। তাদের দুর্বলতা যে ধরে ফেলছে সবাই।</b>
      </p>
      <p>কেরালায় গতকাল বেশ বড় ব্যবধানে হেরেছে ভারত। ৮ উইকেটের জয় নিয়ে যখন মাঠ ছাড়ছে ওয়েস্ট ইন্ডিজ, ইনিংসের বাকি তখনো ৯ বল। ম্যাচের পর হারের কারণ হিসেবে চিরায়ত ১৫ রান কমের কথা বলেছেন বিরাট কোহলি। তবে অধিনায়কের ক্ষোভটা বেশি ছিল ফিল্ডারদের ওপর। সিরিজের দুই ম্যাচে ফিল্ডাররা যেভাবে ক্যাচ ছাড়ছেন তাতে উদ্বিগ্ন কোহলি। কিন্তু আসল উদ্বেগটার কথা বলতে ভুলে গেছেন টি-টোয়েন্টির সেরা ব্যাটসম্যান।</p>
      <p>ওয়েস্ট ইন্ডিজের বিপক্ষে খুবই বাজে ফিল্ডিং করছে ভারত। গতকাল তিনটি ক্যাচ ছেড়েছে স্বাগতিক দল। এর আগের ম্যাচেও ফ্লাড লাইটের অজুহাত দেখিয়ে দৃষ্টিকটুভাবে একাধিক ক্যাচ ফেলেছে ভারত। কিন্তু ফিল্ডিংয়ের চেয়েও বড় দুশ্চিন্তা আছে ভারতের। তাদের দুর্বলতা যে ধরে ফেলছে সবাই। আগে ব্যাটিং করলেই যে ম্যাচ জিততে পারছে না ভারত।</p>
      <p>কথাটি বাড়াবাড়ি মনে হতে পারে। কিন্তু পরিসংখ্যানই বলছে, প্রথমে ফিল্ডিং করলেই দুর্দান্ত খেলে ভারত। ২১ বার রান তাড়া করতে নেমে ১৭টি ম্যাচেই জিতেছে ভারত। দুই শ ছাড়ানো লক্ষ্য হলেও ভয় পায় না তারা। গত দুই বছরে দুবার দুই শ পেরোনো লক্ষ্য ছুঁয়েছে কোহলির দল। টি-টোয়েন্টি কোনো দল যেখানে দুবারের বেশি দুই শ ছাড়ানো লক্ষ্য ছুঁতে ব্যর্থ হয়েছে, সেখানে ভারত কাজটা করে দেখিয়েছে পাঁচবার!</p>
      <p>আগে ব্যাট করতে নামলেই উল্টো চিত্র।কোনো কারণে আগে ব্যাটিং করতে নামলেই ভেঙে পড়ে ভারত। প্রথমত, আগে ব্যাট করলে ব্যাটসম্যানরা বড় স্কোর গড়তে পারছেন না। আর বড় স্কোর গড়লেও বোলাররা সে রান রক্ষা করতে পারছেন না। শুধু ২০১৭ সাল থেকে কাল পর্যন্ত ২৫টি ম্যাচে আগে ব্যাট করতে নেমে ১১বার হেরেছে ভারত। এর বেশ কিছু জয় তুলনামূলক দুর্বল প্রতিপক্ষের বিপক্ষে।</p>
      <p>ওয়েস্ট ইন্ডিজের বিপক্ষে গতকাল আগে ব্যাট করে হেরেছে ভারত। এর আগে বাংলাদেশের বিপক্ষে সিরিজেও প্রথম ম্যাচে শুরুতে ব্যাট করতে হয়েছিল তাদের, ফল প্রথমবারের মতো মুশফিকদের কাছে হেরেছে তারা। দ্বিতীয় ম্যাচে রান তাড়া করে জয় পেয়েছে ভারত। তৃতীয় ম্যাচে আগে ব্যাট করে জয় পেয়েছে বটে, তবে তাতে মূল ভূমিকা বাংলাদেশের মূল ব্যাটসম্যানদের হাস্যকরভাবে আউট হওয়ার প্রতিযোগিতা।</p>
      <p>এর আগে দক্ষিণ আফ্রিকার বিপক্ষেও একই চিত্র। যে ম্যাচে আগে ব্যাট করেছেন কোহলিরা, সে ম্যাচেই ভরাডুবি। পরের ম্যাচে তাড়া করতে নেমেই আবার জ্বলে উঠেছেন সবাই। এর আগে ওয়েস্ট ইন্ডিজ সফরে স্বাগতিকদের ধবলধোলাই করেছিল ভারত। সেখানেও দুটি ম্যাচ রান তাড়া করে জিতেছিল তারা। অন্য ম্যাচে আগে ব্যাট করে পাওয়া জয়ে বড় ভূমিকা রেখেছিল বৃষ্টি। ওয়েস্ট ইন্ডিজ যখন ঝড় তোলার অপেক্ষায়, তখনই বৃষ্টি নেমেছিল। বৃষ্টি আইনে সেদিন জয় পেয়েছিল ভারত।</p>
      <p>বিশ্বকাপের আগে ঘরের মাঠে অস্ট্রেলিয়ার কাছে ধবলধোলাই হয়েছিলেন কোহলি-রোহিতরা। কারণ? দুই ম্যাচেই যে আগে ব্যাট করেছিল ভারত! গত দুই বছরে ভারতের প্রায় প্রতিটি সিরিজেই একই গল্প। রান তাড়া করতে নেমে দুর্দান্ত দাপট দেখানো ভারত আগে ব্যাট করলেই চুপসে যাচ্ছে। বোলিং লাইন আপে বুমরা-ভুবনেশ্বরের মতো বোলার থাকার পরও কোনো লক্ষ্যকেই নিরাপদ প্রমাণ করতে পারছে না ভারত।</p>
      <p>আগামী টি-টোয়েন্টি বিশ্বকাপের আগে নিজেদের এ দুর্বলতা কাটাতে না পারলে ভারতের বিপক্ষে জয়ের সহজ ফর্মুলা পেয়ে যাবে সবাই।</p>
    </article>
  </body>
</html>