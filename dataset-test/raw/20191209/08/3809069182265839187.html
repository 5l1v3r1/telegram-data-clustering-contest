<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/rest-of-europe/article/1423149/olympiakos-ekdikazetai-sto-cas-i-prosfygi-toy-gia-persino-ntermpi"/>
    <meta property="og:site_name" content="gazzetta.gr"/>
    <meta property="article:published_time" content="2019-12-09T08:32:00+00:00"/>
    <meta property="og:title" content="Ολυμπιακός: Εκδικάζεται στο CAS η προσφυγή του για το περσινό ντέρμπι!"/>
    <meta property="og:description" content="Την Τρίτη (10/12) θα εκδικαστεί στο Διαιτητικό Δικαστήριο για θέματα Αθλητισμού (CAS) η προσφυγή του Ολυμπιακού για το ντέρμπι της 9ης Νοεμβρίου 2018 με τον Παναθηναϊκό ΟΠΑΠ στο ΟΑΚΑ (93-80)."/>
  </head>
  <body>
    <article>
      <h1>Ολυμπιακός: Εκδικάζεται στο CAS η προσφυγή του για το περσινό ντέρμπι!</h1>
      <h2>Την Τρίτη (10/12) θα εκδικαστεί στο Διαιτητικό Δικαστήριο για θέματα Αθλητισμού (CAS) η προσφυγή του Ολυμπιακού για το ντέρμπι της 9ης Νοεμβρίου 2018 με τον Παναθηναϊκό ΟΠΑΠ στο ΟΑΚΑ (93-80).</h2>
      <address><time datetime="2019-12-09T08:32:00+00:00">09 Dec 2019, 08:32</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Συγκεκριμένα, οι «ερυθρόλευκοι» υποστηρίζουν πως τότε οι άνθρωποι του «τριφυλλιού» είχαν μοιράσει non paper στα ΜΜΕ, το οποίο τους συκοφαντούσε για απόπειρα δωροδοκίας των διαιτητών της αναμέτρησης και προσέφυγαν κατά της πρωτόδικης απόφασης της Euroleague στο CAS.</p>
      <p>Ο τρεις διαιτητές (Μιγκέλ Άνχελ Πέρεθ, Καρμέλο Πατέρνικο και Γιάκομπ Ζαμοΐσκι) είχαν γράψει τότε στο φύλλο αγώνος πως ο Δημήτρης Γιαννακόπουλος τους επιτέθηκε φραστικά, σημειώνοντας πως τους είπε «τα ξέρουμε όλα, ξέρουμε πως ποντάρατε 20.000 ευρώ, τόσο ο Πολωνός, όσο και ο Ιταλός. Μόνο ο Ισπανός είναι δίκαιος. Θα τα στείλουμε όλα στον Μπερτομέου και στον Στόουκς».</p>
      <p>Στην πρωτόδικη απόφαση της Euroleague δεν προέκυψαν στοιχεία για την καταγγελία της δωροδοκίας, που δεν είχε αναφερθεί στο φύλλο αγώνος, με αποτέλεσμα ο ισχυρός άνδρας της ΚΑΕ Παναθηναϊκός να τιμωρηθεί μόνο με πρόστιμο, και η πειθαρχική διαδικασία έκλεισε. Πλέον, όμως, εκκρεμεί η προσφυγή που έγινε στο Διαιτητικό Δικαστήριο για θέματα Αθλητισμού.</p>
      <p>Οι Πειραιώτες ζητούν την τιμωρία των «πρασίνων» για συκοφαντική δυσφήμιση κι έχουν προσκομίσει και τα σχετικά δημοσιεύματα με την διαρροή που ισχυρίζονται ότι έγινε.</p>
      <p>Από την άλλη, και ο Παναθηναϊκός προσέφυγε στα δικαστήρια, ισχυριζόμενος ότι ο Ολυμπιακός αποδίδει μια θέση στους «πράσινους», η οποία δεν έγινε ποτέ επίσημη, ούτε με δήλωση, ούτε με ανακοίνωση, και ζητά αποζημίωση για ηθική βλάβη.</p>
      <figure>
        <img src="http://www.gazzetta.gr/sites/default/files/akroasi.jpg"/>
      </figure>
    </article>
  </body>
</html>