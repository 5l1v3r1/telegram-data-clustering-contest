<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtrs.tv/vijesti/vijest.php?id=361365"/>
    <meta property="og:site_name" content="ДРУШТВО - РТРС"/>
    <meta property="article:published_time" content="2019-12-09T08:15:00+00:00"/>
    <meta property="og:title" content="Наставници српског језика у Израелу о изучавању Холокауста"/>
    <meta property="og:description" content="Министарка просвјете и културе Републике Српске Наталија Тривић боравиће данас и сутра у посјети Израелу у оквиру семинара за наставнике српског језика и историје о изучавању Холокауста."/>
  </head>
  <body>
    <article>
      <h1>Наставници српског језика у Израелу о изучавању Холокауста</h1>
      <address>
        <time datetime="2019-12-09T08:15:00+00:00">09 Dec 2019, 08:15</time>
      </address>
      <p>
        <i>Министарка просвјете и културе Републике Српске Наталија Тривић боравиће данас и сутра у посјети Израелу у оквиру семинара за наставнике српског језика и историје о изучавању Холокауста.</i>
      </p>
      <figure>
        <img src="https://www.rtrs.tv/vijesti/../_FOTO/nwz/1054/105465.jpg"/>
        <figcaption>Израел (Фото: Thinkstock)</figcaption>
      </figure>
      <p>Семинар је и ове године организован у Међународној школи за изучавање Холокауста Јад Вашем у Јерусалиму, саопштено је из Министарства просвјете и културе Републике Српске.</p>
      <p>Из ресорног министарства наводе да је сарадња Министарства просвјете и културе Републике Српске и Јад Вашема, најзначајније меморијалне установе која се бави страдњем Јевреја у Другом свјетском рату, успостављена 2012. године.</p>
      <p>Овогодишњи семинар, у трајању од седам дана, похађаће 20 наставника српског језика и историје који раде у основним и средњим школама Републике Српске.</p>
      <p>- Јад Вашем је најзначајнија меморијална установа која се бави изучавањем Холокауста и страдања Јевреја у Другом свјетском рату, а знања која у Јад Вашему стичу наставници доприносе културолошко меморијалном образовању и ширењу свијести о култури памћења и сјећања - наводи се у саопштењу.</p>
      <p>Током посјете Израелу биће разговарано и о изложби под називом "Шоа - Како је то људски било могуће" која ће бити отворена у Музеју Републике Српске поводом "Међународног дана сјећања на жртве Холокауста", у организацији Меморијалног музеја Јад Вашем из Израела.</p>
    </article>
  </body>
</html>