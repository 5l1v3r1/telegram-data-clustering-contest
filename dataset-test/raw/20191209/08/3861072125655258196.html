<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/kauno-apskrities-imonems-gyventojai-pazere-socialines-atsakomybes-ideju/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-12-09T08:48:00+00:00"/>
    <meta property="og:title" content="Kauno apskrities įmonėms gyventojai pažėrė socialinės atsakomybės idėjų"/>
    <meta property="og:description" content="Nuo jaunimui skirtų laisvalaikio erdvių įrengimo Prienuose, Raseiniuose, Jonavoje, Kaišiadoryse iki ekologiškesnio verslo plėtojimo Kaune – tokia gyventojų pateiktų idėjų, kurios bus pasiūlytos realizuoti socialiai atsakingoms Kauno apskrities"/>
  </head>
  <body>
    <article>
      <h1>Kauno apskrities įmonėms gyventojai pažėrė socialinės atsakomybės idėjų</h1>
      <address>
        <time datetime="2019-12-09T08:48:00+00:00">09 Dec 2019, 08:48</time>
      </address>
      <p>
        <i>Nuo jaunimui skirtų laisvalaikio erdvių įrengimo Prienuose, Raseiniuose, Jonavoje, Kaišiadoryse iki ekologiškesnio verslo plėtojimo Kaune – tokia gyventojų pateiktų idėjų, kurios bus pasiūlytos realizuoti socialiai atsakingoms Kauno apskrities įmonėms, amplitudė.</i>
      </p>
      <p>
        <b>Pasiūlyta beveik 700 idėjų verslui</b>
      </p>
      <p>Socialinės apsaugos ir darbo ministerijos iniciatyvos „Ne tik sau“ metu šalies gyventojai pasiūlė per 670 idėjų socialiai atsakingam verslui.</p>
      <p>Aktyviausi buvo Vilniaus, Kauno ir Klaipėdos apskričių gyventojai – šių regionų įmonėms pasiūlyta atitinkamai 163, 124 ir 80 iniciatyvų.</p>
      <p>„Skatinant daugiau įmonių įsitraukti į socialinės atsakomybės veiklas, o vartotojus – rinktis produktus bei paslaugas iš socialiai atsakingo verslo, gyventojų ir verslo dialogas yra ypač svarbus. Tad kampanijos „Ne tik sau“ metu siekiama, kad regionų gyventojai padėtų vietos įmonėms užčiuopti jautriausias problemines sritis, o įmonės, jausdamos realų vartotojų poreikį, inicijuotų šių problemų sprendimą“, – sako Socialinės apsaugos ir darbo ministerijos vyriausioji patarėja užimtumo klausimais Asta Aranauskienė.</p>
      <p>
        <b>Gyventojų pasiūlymai Kauno, Jonavos, Kaišiadorių, Raseinių, Prienų įmonėms</b>
      </p>
      <p>Idėjų, kurios skirtos Kauno apskrities įmonėms, sulaukta pačių įvairiausių.</p>
      <p>Itin daug kauniečių laikinosios sostinės įmonėms siūlo įgyvendinti įvairias „žalesnio“ verslo iniciatyvas skatinant ekologišką keliavimą į darbą ir iš jo, parduotuvėms ir kavinėms – mažinti plastikinių vienkartinių maišelių, puodelių, šiaudelių vartojimą.</p>
      <p>Kauno gyventojai taip pat siūlo įmonėms įrengti bendro naudojimo šaldytuvus viešose erdvėse, į kuriuos būtų galima įdėti maisto produktų, o mažesnes pajamas gaunantys asmenys galėtų jų pasiimti. Panašią idėją Kaune siūloma organizuoti ir mobiliosios programėlės pagalba, kur kiekvienas galėtų „įkelti“ maisto produktų bei atiduoti juos nepasiturintiems asmenims.</p>
      <p>Tuo tarpu mažesnėse Kauno apskrities savivaldybėse sulaukta daug prašymų verslui prisidėti prie laisvalaikio erdvių, skirtų jaunimui bei šeimoms su mažais vaikais, įrengimo. Gyventojų manymu, tokių vietų trūksta Prienuose, Jonavoje, Kaišiadoryse, Raseiniuose – nuolat traukiantis gyventojų skaičiui mažesniuose regionuose, juose pasigendama būtent tokių erdvių, kurios skatintų jaunimą ir jaunas šeimas čia pasilikti.</p>
      <p>
        <b>Verslui svarbu įsiklausyti į bendruomenės nuomonę</b>
      </p>
      <p>Pasak Socialinės apsaugos ir darbo ministerijos vyriausiosios patarėjos A. Aranauskienės, bendradarbiaujant su gyventojų bendruomenėmis, artimiausiu metu iš idėjų banko bus atrinktos aktualiausios socialinių veiklų iniciatyvos, kurias bus pasiūlyta įgyvendinti regionų verslo organizacijoms.</p>
      <p>Lietuvos verslo konfederacijos prezidento Valdo Sutkaus teigimu, darbuotojų bei bendruomenių įsitraukimas turėtų padidinti socialinės atsakomybės svarbą.</p>
      <p>„Galvodami apie socialinę įmonės atsakomybę kaip ilgalaikę, nuoseklią vertę kuriančią veiklos kryptį, verslininkai visada pirmiausia turėtų įsiklausyti į darbuotojų ir bendruomenės nuomonę bei poreikius. Tikiu, kad būtent tie žmonės gali atvesti į teisingą kelią ir padėti išvengti situacijos, kai socialinė atsakomybė yra viskas, kas tik sugalvojama. Taigi darbuotojų, arčiausiai esančių žmonių, įtraukimas yra be galo svarbus“, – įsitikinęs V. Sutkus.</p>
      <p>Asociatyvi pixabay.com nuotr.</p>
    </article>
  </body>
</html>