<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/141289/%D8%B9%D8%B1%D8%B6%D9%87-%DB%B1%DB%B4-%DB%B5-%D9%88-%DB%B1%DB%B7-%D8%AF%D8%B1%D8%B5%D8%AF-%D8%A7%D8%B2-%D8%B3%D9%87%D8%A7%D9%85-%D8%AF%D9%88%D9%84%D8%AA-%D8%AF%D8%B1-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88-%D9%88-%D8%B3%D8%A7%DB%8C%D9%BE%D8%A7-%D9%85%D9%86%D8%AA%D9%81%DB%8C-%D8%B4%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-12-09T08:45:00+00:00"/>
    <meta property="og:title" content="عرضه ۱۴.۵ و ۱۷ درصد از سهام دولت در ایران خودرو و سایپا منتفی شد"/>
    <meta property="og:description" content="کمیسیون صنایع و معادن مجلس بند مربوط به عرضه ۱۴.۵ و ۱۷ درصد از سهام دولت در ایران خودرو و سایپا را اصلاح کرد تا خصوصی‌سازی صنعت خودرو منتفی شود ."/>
  </head>
  <body>
    <article>
      <h1>عرضه ۱۴.۵ و ۱۷ درصد از سهام دولت در ایران خودرو و سایپا منتفی شد</h1>
      <address>
        <time datetime="2019-12-09T08:45:00+00:00">09 Dec 2019, 08:45</time>
      </address>
      <p>
        <i>کمیسیون صنایع و معادن مجلس بند مربوط به عرضه ۱۴.۵ و ۱۷ درصد از سهام دولت در ایران خودرو و سایپا را اصلاح کرد تا خصوصی‌سازی صنعت خودرو منتفی شود .</i>
      </p>
      <p>به گزارش پایگاه خبری <a href="http://boursepress.ir/">بورس پرس</a> به نقل از دنیای اقتصاد، در آخرین تغییرات طرح ساماندهی خودرو ، بند مربوط به واگذاری کامل باقی‌مانده سهام دولت در ایران خودرو و سایپا (مطابق نظر شورای نگهبان) اصلاح شد تا خصوصی‌سازی صنعت خودرو عملا رنگ قانون را به خود نبیند.</p>
      <p>براساس این گزارش، در نسخه اولیه طرح ساماندهی خودرو که برخی نمایندگان مجلس آن را تهیه و ارائه کردند، دولت ملزم شد باقی‌مانده سهام خود را در خودروسازی به بخش خصوصی واگذار کند اما شورای نگهبان آن را رد و در نهایت کمیسیون صنایع و معادن مجلس نیز به نوعی از آن صرف‌نظر کرد.</p>
      <p>قرار بود خصوصی‌سازی صنعت خودرو به‌صورت قانون در بیاید اما مصوبه جدید کمیسیون صنایع و معادن مجلس که ریشه در مخالفت شورای نگهبان دارد، راه را برای تصویب این قانون بست.</p>
      <p>طبق مصوبه این کمیسیون، دولت دیگر الزامی به واگذاری باقی‌مانده سهام در ایران‌خودرو و سایپا ندارد و تنها باید مقدمات رقابت‌پذیری در صنعت خودرو را فراهم کند.</p>
      <p>کمیسیون صنایع و معادن مجلس همچنین بند ۴ طرح ساماندهی خودرو را نیز که به واردات و تولید خودروهای برقی و هیبریدی مربوط می‌شود، اصلاح کرده است.</p>
      <p>براین اساس، واردات خودروهای برقی و هیبریدی که پیش‌تر تعرفه صفر درصدی برای آنها (در طرح ساماندهی خودرو) در نظر گرفته شده بود با معافیت ۵۰ درصدی تعرفه، امکان‌پذیر است. در نهایت اما کمیسیون صنایع و معادن مجلس ماده ۷ طرح ساماندهی خودرو را کلا حذف کرده است. طبق این ماده، مجلسی‌ها به دنبال این بودند که شرکت‌های خودروساز را مکلف به پذیرش مسوولیت مدنی در قبال خسارات ناشی از تصادفات کنند.</p>
      <p>انتهای پیام</p>
    </article>
  </body>
</html>