<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/746015"/>
    <meta property="og:site_name" content="เดลินิวส์"/>
    <meta property="article:published_time" content="2019-12-09T08:41:00+00:00"/>
    <meta property="og:title" content="ทุบเองจ่ายเอง-นักเลงพอ! หนุ่มทุบกระจกไม่รับเงินเรี่ยไร"/>
    <meta property="og:description" content="หนุ่มทุบกระจกรถแย่งที่จอดคนพิการ ไม่ขอรับความช่วยเหลือจากองค์กร Accessibility Is Freedom หลังออกแถลงการณ์สนับสนุนเรี่ยไรเงินช่วยจ่ายค่าเสียหาย"/>
  </head>
  <body>
    <article>
      <h1>ทุบเองจ่ายเอง-นักเลงพอ! หนุ่มทุบกระจกไม่รับเงินเรี่ยไร</h1>
      <address>
        <time datetime="2019-12-09T08:41:00+00:00">09 Dec 2019, 08:41</time>
      </address>
      <p>
        <b>หนุ่มทุบกระจกรถแย่งที่จอดคนพิการ ไม่ขอรับความช่วยเหลือจากองค์กร Accessibility Is Freedom หลังออกแถลงการณ์สนับสนุนเรี่ยไรเงินช่วยจ่ายค่าเสียหาย</b>
      </p>
      <p>จากกรณีที่มีผู้ใช้เฟซบุ๊กชื่อ <b>“Peerapong Amornpich”</b> ได้โพสต์คลิปเหตุการณ์ หลังจากที่ทุบกระจกรถของคู่กรณี เนื่องจากไม่พอใจที่ขับรถเข้ามาจอดตรงที่จอดรถของคนพิการ ภายในห้างสรรพสินค้าแห่งหนึ่ง ใน จ.เชียงราย โดยก่อนลงมือทุบรถนั้น หนุ่มคนดังกล่าว ได้ประสานให้ทางห้างประชาสัมพันธ์ บอกให้คู่กรณีมาเลื่อนรถ แต่ก็ไร้วี่แววจนเวลาผ่านไปนานนับชั่วโมง ก็ยังไม่มีการเลื่อนรถ หนุ่มคนดังกล่าวจึงตัดสินใจทุบกระจกรถและยินดีจ่ายค่าเสียหาย ตามที่เสนอไปแล้วนั้น ล่าสุด เจ้าตัวได้โพสต์ข้อความอีกครั้งว่า "ขอบคุณครับที่ต้องการช่วยผมลดภาระ แต่ขออนุญาตไม่รับเงินเรี่ยไรนะครับ"  ซึ่งเจ้าตัวได้แชร์โพสต์จากเพจรณรงค์เพื่อสิทธิผู้คนพิการ  Accessibility Is Freedom ความว่า</p>
      <figure>
        <img src="https://www.dailynews.co.th/admin/upload/20191209/news_QPCWWjBWyX155539_533.jpg?v=20191209171?v=3437"/>
      </figure>
      <p>"จดหมายเปิด ประกาศสนับสนุนกรณี ประชาชนทุบรถที่ละเมิดสิทธิจอดรถบนที่จอดรถคนพิการ ตามที่ได้เกิดเหตุ คนในสังคมไปทุบรถที่ละเมิดจอดที่จอดรถคนพิการ เราออกจดหมายเพื่อแถลงการฉบับแรก ตามนี้ครับ<br/>1. ขอเรียกร้องให้ บิ๊กซี ทุกสาขา แก้ไข ปรับปรุงและดูแล สิ่งอำนวยความสะดวกตามกฏหมายให้เกิดการใช้งานได้จริง<br/>2. สถานที่ใดๆ ที่ ‘ไม่สร้างและไม่ดูแล’ ที่จอดรถคนพิการและสิ่งอำนวยความสะดวกพื้นฐานตามกฏหมาย ให้เกิดการใช้งานได้จริง ถือเป็นการ ‘จัดให้มี-ที่ไม่สมบูรณ์’ หากเราพบ ‘เราจะเดินหน้าใช้มาตรการทางกฏหมายทันที’<br/>3. ขอเรียกร้องให้คนในสังคมมีจิตสำนึก รู้สึก รับผิดชอบสังคม ดูแลคนรอบๆ ข้างบ้าง อย่าเห็นแก่ตัวมากนัก<br/>4. ขอเรียกร้องให้คนในสังคม ตำหนิ ติเตียน คนที่ไร้สำนึกสาธารณะแบบนี้<br/>5. ขอเรียกร้องให้ภาครัฐ หน่วยงานที่เกี่ยวข้อง ‘ตื่นซะที’<br/>6. เรากำลังดำเนินงาน ผลักดันเพื่อให้เกิดการปรับปรุงกฏหมายที่เกี่ยวข้องครับ<br/>7. เรียกร้องให้สังคม ช่วยกันสนับสนุน 'ค่าเสียหาย' กรณีที่พี่เค้าต้องจ่ายไปครับ<br/>ช่วยกันคนละนิดคนละหน่อยครับ 'เดี๋ยวดีเอง' (รอข้อมูลเบอร์ บช โอนนะครับ)<br/><br/>เราไม่สนับสนุนให้สังคมใช้ความรุนแรง ไม่ว่ากรณีใดๆ (แม้แต่กรณีที่ผมเองทุบลิฟท์ไปเมื่อปีที่แล้วก็เช่นกัน) แต่ส่วนของการเรียกร้องสิทธิเราเดินหน้าสนับสนุนเต็มที่ เพราะสำนึกสาธารณะของคนในสังคมไทย กำลังเข้าสู่ยุคที่ย่ำแย่ ไร้คุณภาพ ไร้ความรับผิดชอบในทุกๆ เรื่องครับ"<br/><br/> ขอบคุณเฟซบุ๊ก  Peerapong Amornpich และ เพจรณรงค์เพื่อสิทธิผู้คนพิการ  Accessibility Is Freedom<br/><br/><br/><b>ข่าวที่เกี่ยวข้อง <br/>- <a href="https://www.dailynews.co.th/regional/745796">หนุ่มทุบกระจกกระบะสั่งสอน ปมแย่งที่จอดรถคนพิการ!</a><br/><br/>- <a href="https://www.dailynews.co.th/regional/745986">จอดมั่วโดนทุบทำเอาผวา บิ๊กซีโล่งไม่กล้าจอดที่คนพิการ</a></b></p>
    </article>
  </body>
</html>