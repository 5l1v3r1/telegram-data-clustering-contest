<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dana.ir/news/1552877.html/%d8%aa%d8%b3%d9%87%db%8c%d9%84%d8%a7%d8%aa-%d8%a8%d8%a7%d9%86%da%a9%db%8c-%d8%a8%d8%a7%d9%81%d8%aa-%d9%81%d8%b1%d8%b3%d9%88%d8%af%d9%87-%d8%a8%d8%a7%db%8c%d8%af-50%d8%af%d8%b1%d8%b5%d8%af-%d8%b3%d8%a7%d8%ae%d8%aa-%d9%88%d8%a7%d8%ad%d8%af-%d8%a8%d8%a7%d8%b4%d8%af"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-12-09T08:22:00+00:00"/>
    <meta property="og:title" content="تسهیلات بانکی بافت فرسوده باید 50درصد ساخت واحد باشد"/>
    <meta property="og:description" content="رئیس کمیسیون شهرسازی و معماری شورای اسلامی شهر قم گفت: انگیزه کلی در بافت فرسوده پایین است و باید هم دولت و هم مدیریت شهری اقدامات موثرتر و بیشتری را برای ایجاد تحرک در بافت فرسوده قائل شوند."/>
  </head>
  <body>
    <article>
      <h1>تسهیلات بانکی بافت فرسوده باید 50درصد ساخت واحد باشد</h1>
      <h2>عضو شورای اسلامی شهر قم:</h2>
      <address>
        <time datetime="2019-12-09T08:22:00+00:00">09 Dec 2019, 08:22</time>
      </address>
      <p>رئیس کمیسیون شهرسازی و معماری شورای اسلامی شهر قم گفت: انگیزه کلی در بافت فرسوده پایین است و باید هم دولت و هم مدیریت شهری اقدامات موثرتر و بیشتری را برای ایجاد تحرک در بافت فرسوده قائل شوند.</p>
      <p>به گزارش <a href="https://www.dana.ir/">شبکه اطلاع رسانی راه دانا</a>؛ محسن محرری  در گفتگو با خبرنگار <b><a href="http://www.qomefarda.ir/">قم فردا</a></b> با اشاره به مشکلات بافت‌های فرسوده به عنوان معضلی که همچنان در قم وجود دارد، اظهار داشت: بافت فرسوده استان قم که توسط شورای عالی شهرسازی اعلام شده است 1700هکتار می باشد.<br/>وی ادامه داد: این مقدار حجم قابل توجهی از شهر را تشکیل می دهد که در مناطق 1، 7،3 و بخش هایی از منطقه 6 را هم در برمی گیرد.<br/><br/><b>احیا و بازسازی بافت فرسوده بسیار مهم است</b><br/>عضو شورای شهر قم افزود: هدف از مشخص کردن و جدا کردن بافت فرسوده در شهر این است که توجه ویژه ای برای احیا و بازسازی این مناطق صورت بگیرد.<br/>وی با اشاره به اقدامات انجام شده در این مناطق، عنوان داشت: اقدامات خوبی انجام گرفته است اما کافی نیست البته حمایت هایی که از سوی شورای شهر و شهرداری انجام شده است باعث ایجاد انگیزه و تحرک در شهروندان نشده است.<br/>محرری اضافه کرد: در حال حاضر شهرداری برای دوطبقه در حد تراکم پروانه رایگان می دهد و اخیرا هم اعلام شده اگر دو ملک تجمیع شود و متراژ آن بیش از 400 متر باشد طبقه اضافه هم می دهد.<br/>وی افزود: دولت هم برای بافت فرسوده تسهیلات ارزان قیمت در نظر گرفته که برای هر واحد 50میلیون تومان وام تعلق می گیرد.<br/>رئیس کمیسیون شهرسازی و معماری شورای اسلامی شهر قم با اشاره به شرایط اقتصادی امروز، خاطرنشان کرد: امروز پروانه های صادره در محدوده بافت فرسوده قابل توجه نیست و آمارها نشان می دهد اهدافی که مدیریت شهری و دولت در بافت فرسوده داشته است محقق نشده است.<br/><br/><b>تسهیلات بانکی بافت فرسوده باید 50درصد ساخت واحد باشد</b><br/>وی در ادامه با اشاره به عدم استقبال شهروندان، عنوان داشت: یکی از دلایل می تواند تسهیلات بانکی باشد؛ با توجه به قیمت تمام شده ساختمان باید میزان تسهیلات حداقل 50درصد قیمت تمام شده را تشکیل دهد.<br/>محرری ادامه داد: 400سهمیه وام بانکی برای سال 97 در نظر گرفته شده بود که تا الان فقط 150مورد آن جذب شده است که نشان از عدم استقبال مردم است.<br/><br/><b>میزان تراکم از مشکلات دیگر سازندگان در بافت فرسوده است</b><br/>وی تاکید کرد: میزان تراکم درخواست بعدی مردم است، در طرح تفصیلی تراکم ها به لحاظ تعداد طبقات محدود شده است به همین دلیل مردم مخصوصا سازندگان تقاضا دارند تا بتوانند تعداد طبقات بیشتری را در بافت فرسوده بسازند در حالی که طرح تفصیلی به دلیل محدودیت های ترافیکی و عرض شوارع این اجازه را نمی دهد.<br/>عضو شورای شهر قم در خاتمه گفت: انگیزه کلی در بافت فرسوده پایین است و باید هم دولت و هم مدیریت شهری اقدامات موثرتر و بیشتری  را برای ایجاد تحرک در بافت فرسوده قائل شوند.<br/><br/><b>انتهای پیام/</b></p>
    </article>
  </body>
</html>