<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/salute/2019/12/09/beta-talassemia-ecco-l-algoritmo-che-indica-i-candidati-alla-tera-69-962614.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-12-09T08:22:48+00:00"/>
    <meta property="og:title" content="Beta-talassemia, ecco l'algoritmo che indica i candidati alla terapia genica"/>
    <meta property="og:description" content="Salute - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Lo studio</h6>
      <h1>Beta-talassemia, ecco l'algoritmo che indica i candidati alla terapia genica</h1>
      <h2>Uno studio italiano indica i pazienti con maggiori possibilità di benefici</h2>
      <address>
        <time datetime="2019-12-09T08:22:48+00:00">09 Dec 2019, 08:22</time>
      </address>
      <p>Un nuovo strumento che aiuterà a orientare nella scelta dei pazienti beta-talassemici con migliori probabilità di cure dalla terapia genica.</p>
      <p>La novità arriva da un gruppo di italiani che, sotto l'egida della Site (Società italiana talassemie ed emoglobinopatie) hanno messo a punto un particolare algoritmo e dopo che, nel giugno scorso, il primo trattamento di questo tipo - una cura che corregge dentro al Dna il difetto alla base della patologia del sangue - è stato autorizzato per i malati trasfusione-dipendenti di età pari o superiore a 12 anni, nei quali la produzione di emoglobina non è completamente assente (genotipo non beta0/beta0) e per i quali il trapianto di cellule staminali ematopoietiche è appropriato, ma manca un donatore compatibile.</p>
      <p>Il documento, pubblicato dalla Site e frutto di un'iniziativa auto-finanziata, è stato presentato al 61esimo Congresso dell'American Society of Hematology (Ash) a Orlando, in Florida. A firmarlo un panel di specialisti dei principali centri di riferimento italiani.</p>
      <p>"La terapia genica non potrà essere una terapia per tutti", ricorda Emanuele Angelucci, vice presidente della Sie (Società italiana di ematologia). Non solo perché "dei 5-6 mila beta-talassemici italiani la previsione è di circa 800 candidabili", ma anche perché per questo trattamento - di fatto la speranza di una cura definitiva - ci si aspetta un costo a 6 zeri.</p>
      <p>"La proposta è intorno agli 1,5 milioni di euro a paziente, dilazionati in 5 anni", riferisce lo specialista.</p>
      <p><b>LE INDICAZIONI</b> - Ecco, in sintesi, le indicazioni dell'algoritmo made in Italy che suddivide i possibili candidati alla terapia genica contro la beta-talassemia trasfusione-dipendente in tre categorie: "Paziente con alta priorità; paziente valutabile, ma con riassestamento delle terapie in corso; paziente escluso".</p>
      <p>Il malato con alta priorità, riporta il documento, è innanzitutto un paziente seguito da un centro specialistico per emoglobinopatie; di età maggiore o uguale a 12 anni, ma inferiore a 65; con genotipo non beta0/beta0; eleggibile a trapianto allogenico, ma senza donatore Hla identico familiare (compatibile); senza sovraccarico significativo di ferro né danno d'organo; con buona compliance ai trattamenti.</p>
      <p>Andranno invece rivalutati i pazienti che hanno i requisiti sopra indicati, però presentano sovraccarico di ferro, diabete non insulino-dipendente, cardiopatia lieve e/o reversibile, positività al virus dell'epatite C (Hcv-Rna positività).</p>
      <p>Esclusi, infine, i pazienti non seguiti da una struttura specialistica; minori di 12 anni o maggiori di 65; con sovraccarico di ferro significativo e non gestibile; con danno d'organo severo (cardiopatia, epatopatia, diabete insulino-dipendente, nefropatia, stato trombofilico positivo).</p>
      <p>(Unioneonline/v.l.)</p>
    </article>
  </body>
</html>