<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fotbal-sparta-praha-mlada-boleslav-fortuna-liga-marek-matejovsky-guelor-kanga_1912090816_mim"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T08:16:00+00:00"/>
    <meta property="og:title" content="Kapitán Mladé Boleslavi po prohře na Spartě zuřil. ‚Simulují a sudí to píská,‘ říká Matějovský"/>
    <meta property="og:description" content="Fotbalisté Mladé Boleslavi v přímém souboji o třetí místo v lize prohráli na Spartě 2:5. Kapitán Středočechů Marek Matějovský byl po utkání hodně rozmrzelý."/>
  </head>
  <body>
    <article>
      <h1>Kapitán Mladé Boleslavi po prohře na Spartě zuřil. ‚Simulují a sudí to píská,‘ říká Matějovský</h1>
      <address><time datetime="2019-12-09T08:16:00+00:00">09 Dec 2019, 08:16</time> by <a rel="author">Lukáš Michalík, mim</a></address>
      <p>
        <b>Fotbalisté Mladé Boleslavi přišli v ligové tabulce o třetí místo. Ve šlágru 19. kola nejvyšší soutěže prohráli na hřišti Sparty 2:5 a třetí příčku přepustili právě Pražanům. Kromě zklamání z výsledku někteří hostující hráči cítili po zápase křivdu a Marek Matějovský prozradil, co mu konkrétně vadilo.</b>
      </p>
      <p>Fotbalisté Mladé Boleslavi v přímém souboji o třetí místo v lize prohráli na Spartě 2:5. Kapitán Středočechů Marek Matějovský byl po utkání hodně rozmrzelý.</p>
      <figure>
        <audio src="https://www.irozhlas.cz/sites/default/files/audios/7e4c2063b8433b85d4ee40e8c6fd5d72.mp3"/>
        <figcaption>Marek Matějovský kritizoval simulovaní sparťanský hráčů. Kdo mu vadil nejvíc si poslechněte v příspěvku</figcaption>
      </figure>
      <p>Zatímco Sparťané po utkání slavili a prozpěvovali si se svými fanoušky, hráči Mladé Boleslavi odcházeli skleslí do kabin. Mezi novináře pak přišel duel hodnotit kapitán Středočechů Marek Matějovský. Začal pozvolna, ale pak se rozmluvil.</p>
      <p>„Jak jsem to viděl ze hřiště, tak většina hráčů Sparty z mého pohledu spoustu věcí přihrává. Guélor Kanga, Georges Mandjeck, Srdjan Plavšič a tady se jim to píská. Několikrát jsem viděl třeba Kangu, že lehnul, pak viděl, že z toho nic není, tak běhal jak srnka. Je to složité, když to sudí píská, tak vás to dostane pod tlak,“ postěžoval si na výkon rozhodčího Rejžka viditelně frustrovaný Matějovský.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/sparta-mlada-boleslav-fortuna-liga-ceske-budejovice-pribram-karvina-sigma_1912081910_jgr"/>
      </related>
      <p>Zkušenému záložníkovi se během zápasu nelíbilo především chování některých domácích fotbalistů. Prostor reagovat na Matějovského slova dostal na tiskové konferenci taky mladoboleslavský trenér Jozef Weber. Ten ale až tak sdílný nebyl.</p>
      <p>„Nechci si nějakou hloupou větou kazit dojem z toho vynikajícího utkání, ale na hřišti byli i lidé, kteří tempu ani kvalitě zápasu nestačili,“ řekl hostující kouč, aniž by kohokoliv jmenoval. Ať už svoji poznámku trenér Středočechů myslel jakkoliv, porážku svého týmu žádným vnějším vlivům nepřičítal.</p>
      <p>„Chtěl bych pogratulovat domácím, protože po vynikajícím ligovém utkání nás zaslouženě porazili. Přestože jsme chvílemi drželi krok, tak v rozhodujících chvílích ukázala Sparta kvalitu,“ uznal po prohře na Spartě trenér Mladé Boleslavi Jozef Weber.</p>
      <table bordered="">
        <caption>FORTUNA:LIGA - Základní část (PLATNÉ K 9. 12. 2019)</caption>
        <tr>
          <th/>
          <th>Tým</th>
          <th>Z</th>
          <th>V</th>
          <th>R</th>
          <th>P</th>
          <th>Skóre</th>
          <th>B</th>
        </tr>
        <tr>
          <td>1.</td>
          <td>Slavia</td>
          <td>19</td>
          <td>16</td>
          <td>3</td>
          <td>0</td>
          <td>41:3</td>
          <td>51</td>
        </tr>
        <tr>
          <td>2.</td>
          <td>Plzeň</td>
          <td>19</td>
          <td>11</td>
          <td>4</td>
          <td>4</td>
          <td>34:18</td>
          <td>37</td>
        </tr>
        <tr>
          <td>3.</td>
          <td>Sparta</td>
          <td>19</td>
          <td>9</td>
          <td>5</td>
          <td>5</td>
          <td>39:26</td>
          <td>32</td>
        </tr>
        <tr>
          <td>4.</td>
          <td>Ml. Boleslav</td>
          <td>19</td>
          <td>10</td>
          <td>2</td>
          <td>7</td>
          <td>37:29</td>
          <td>32</td>
        </tr>
        <tr>
          <td>5.</td>
          <td>Jablonec</td>
          <td>19</td>
          <td>9</td>
          <td>5</td>
          <td>5</td>
          <td>32:25</td>
          <td>32</td>
        </tr>
        <tr>
          <td>6.</td>
          <td>Ostrava</td>
          <td>19</td>
          <td>9</td>
          <td>3</td>
          <td>7</td>
          <td>30:23</td>
          <td>30</td>
        </tr>
        <tr>
          <td>7.</td>
          <td>Č. Budějovice</td>
          <td>19</td>
          <td>9</td>
          <td>3</td>
          <td>7</td>
          <td>32:29</td>
          <td>30</td>
        </tr>
        <tr>
          <td>8.</td>
          <td>Slovácko</td>
          <td>19</td>
          <td>8</td>
          <td>5</td>
          <td>6</td>
          <td>24:25</td>
          <td>29</td>
        </tr>
        <tr>
          <td>9.</td>
          <td>Liberec</td>
          <td>19</td>
          <td>7</td>
          <td>3</td>
          <td>9</td>
          <td>30:30</td>
          <td>24</td>
        </tr>
        <tr>
          <td>10.</td>
          <td>Olomouc</td>
          <td>19</td>
          <td>5</td>
          <td>9</td>
          <td>5</td>
          <td>24:24</td>
          <td>24</td>
        </tr>
        <tr>
          <td>11.</td>
          <td>Teplice</td>
          <td>19</td>
          <td>5</td>
          <td>7</td>
          <td>7</td>
          <td>17:28</td>
          <td>22</td>
        </tr>
        <tr>
          <td>12.</td>
          <td>Bohemians 1905</td>
          <td>19</td>
          <td>5</td>
          <td>4</td>
          <td>10</td>
          <td>19:31</td>
          <td>19</td>
        </tr>
        <tr>
          <td>13.</td>
          <td>Zlín</td>
          <td>19</td>
          <td>5</td>
          <td>3</td>
          <td>11</td>
          <td>14:30</td>
          <td>18</td>
        </tr>
        <tr>
          <td>14.</td>
          <td>Opava</td>
          <td>19</td>
          <td>3</td>
          <td>5</td>
          <td>11</td>
          <td>9:29</td>
          <td>14</td>
        </tr>
        <tr>
          <td>15.</td>
          <td>Karviná</td>
          <td>19</td>
          <td>2</td>
          <td>7</td>
          <td>10</td>
          <td>13:27</td>
          <td>13</td>
        </tr>
        <tr>
          <td>16.</td>
          <td>Příbram</td>
          <td>19</td>
          <td>3</td>
          <td>4</td>
          <td>12</td>
          <td>14:32</td>
          <td>13</td>
        </tr>
      </table>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-fc-slovacko-viktoria-plzen-online-prenos-tabulka-vysledky_1912071547_mim"/>
        <a href="https://www.irozhlas.cz/sport/fotbal/fotbal-fortuna-liga-19-kolo-opava-jablonec-teplice-zlin_1912071636_tat"/>
      </related>
    </article>
  </body>
</html>