<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/article/76121/mpoyroytzikas-sto-fos-to-klama-gia-mpagevits-kai-to-1-dis-drx-toy-kokkali-gia-ton-stelio-manola"/>
    <meta property="og:site_name" content="ΦΩΣ"/>
    <meta property="article:published_time" content="2019-12-09T08:48:25+00:00"/>
    <meta property="og:title" content="Μπουρουτζίκας στο ΦΩΣ: Το κλάμα για Μπάγεβιτς και το 1 δις δρχ του Κόκκαλη για τον Στέλιο Μανωλά!"/>
    <meta property="og:description" content="Αποκαλυπτική συνέντευξη στο ΦΩΣ από τον πιο στενό συνεργάτη του Μπάγεβιτς επί 25 χρόνια, Δημήτρη Μπουρουτζίκα. Σε όλες τις ομάδες μαζί του! Όσα ξέρει αυτός,..."/>
  </head>
  <body>
    <article>
      <h1>Μπουρουτζίκας στο ΦΩΣ: Το κλάμα για Μπάγεβιτς και το 1 δις δρχ του Κόκκαλη για τον Στέλιο Μανωλά!</h1>
      <h2>Αποκαλυπτική συνέντευξη στο ΦΩΣ από τον πιο στενό συνεργάτη του Μπάγεβιτς επί 25 χρόνια, Δημήτρη Μπουρουτζίκα. Σε όλες τις ομάδες μαζί του! Όσα ξέρει αυτός, δεν ξέρει κανείς άλλος για Μπάγεβιτς! "Μεγάλο έγκλημα η απόλυση Μπάγεβιτς από τον Ολυμπιακό! Όλο το Ρέντη έκλαιγε! Ποια ήταν τα προπονητικά μυστικά του. Ο Κόκκαλης έκανε πρόταση με 1 δις στον Στέλιο Μανωλα"!</h2>
      <address><time datetime="2019-12-09T08:48:25+00:00">09 Dec 2019, 08:48</time> by <a rel="author">Θ. ΣΙΝΑΝΟΓΛΟΥ</a></address>
      <p>Υπήρχε άνθρωπος δίπλα στον <b>Μπάγεβιτς</b> σε όλες τις ομάδες! Ο γυμναστής <b>Δημήτρης Μπουρουτζίκας.</b> Πάντα μαζί του, στην ΑΕΚ, στον Ολυμπιακό, στον ΠΑΟΚ, ξανά στην ΑΕΚ, ξανά στον Ολυμπιακό, στον Άρη, στον Ατρόμητο, στην Κύπρο στην Ομόνοια, ως και στον Ερυθρό Αστέρα μαζί του! Όσα ξέρει αυτός, δεν ξέρει άλλος για τον Μπάγεβιτς... Διαβάστε τι μου είπε.</p>
      <p>
        <b>~ Όταν ήρθατε στον Ολυμπιακό το καλοκαίρι του 1996 τι βρήκατε;</b>
      </p>
      <p>Υπήρχε διαφορά με την ΑΕΚ τότε. Η ΑΕΚ ήταν κτισμένη ομάδα επί χρόνια, ήταν πολύ καλά οργανωμένη, έπαιζε καλό ποδόσφαιρο, είχε πάρει τίτλους. Στον Ολυμπιακό δεν υπήρχε τίποτα οργανωμένο τότε. Τα 9 χρόνια χωρίς πρωτάθλημα είχαν φέρει και πρόβλημα στα αποδυτήρια. Δεν υπήρχε όμως ούτε γυμναστήριο σωστό. Ένα φουσκωτό που είχε κάνει ο Κοσκωτάς, γυμναστήριο, είχε διαλυθεί, τα όργανα είχαν εξαφανιστεί! Ο Κόκκαλης έκανε καινούργιο γυμναστήριο, γραφεία, αποδυτήρια, άρχισε ο Ολυμπιακός να οργανώνεται.</p>
      <p>
        <b>~ Τι αλλάξατε στην ομάδα σε ότι αφορά το αγωνιστικό κομμάτι;</b>
      </p>
      <p>Πρώτα από όλα έγινε πολύ καλό το κλίμα. Υπήρχαν παίκτες αξίας που είχαν εγκαταλειφθεί και αναστήθηκαν. Μιλάμε για παίκτες όπως ο Καραπιάλης, ο Γεωργάτος, ο Αλεξανδρής, ο Καραταίδης που ήταν πραγματικός αρχηγός. Δες πώς έπαιζαν πριν τον Μπάγεβιτς και πώς μετά. Ήρθαν νέα παιδιά μεταγραφές κλειδιά όπως ο Τζόρτζεβιτς και ο Στέλιος Γιαννακόπουλος. Κάναμε στοχευμένες μεταγραφές. Το πρώτο που έφτιαξε ήταν το κλίμα, έγιναν καλά τα αποδυτήρια. Γίναμε όλοι ένα σώμα. Παίκτες, τεχνικό τιμ, φροντιστές, υπήρχε αγάπη. Εκεί βασίστηκε όλο το οικοδόμημα.</p>
      <p>
        <b>~ Πόσα χρόνια εσύ δίπλα στον Μπάγεβιτς; Και πώς έγινε η αρχή;</b>
      </p>
      <p>Γύρω στα 25 χρόνια! Σε όλες τις ομάδες που δούλεψε ο Ντούσαν όλα αυτά τα χρόνια. Ξεκίνησα μαζί του στην ΑΕΚ το 1992. Τότε δεν υπήρχαν γυμναστές, εγώ ήμουν του πανεπιστημίου καθηγητής στα ΤΕΦΑΑ, ερχόταν ο Ραβούσης σε σεμινάρια και με έβλεπε, πολλές φορές βρισκόμουν στο ίδιο ξενοδοχείο με την ΑΕΚ γιατί ήμουν στον Εθνικό, στη Δόξα Βύρωνος, έμαθαν για τη δουλειά μου και με πήραν στην ΑΕΚ.</p>
      <p>
        <b>~ Και έρχεσαι στον Ολυμπιακό το 1996.</b>
      </p>
      <p>Ναι, μαζί με τον Μπάγεβιτς.</p>
      <p>
        <b>~ Από πότε το ήξερες ότι θα έρθετε στον Ολυμπιακό;</b>
      </p>
      <p>Ειλικρινά την τελευταία στιγμή. Ο Μπάγεβιτς το σκεφτόταν να αφήσει την ΑΕΚ ή όχι ως το τέλος.</p>
      <p>
        <b>~ Η καλύτερη ομάδα στον Ολυμπιακό ήταν αυτή του 1998-1999;</b>
      </p>
      <p>Ναι, γιατί μας άφησαν να δουλέψουμε 3 χρόνια και είχε μία προοδευτική βελτίωση η ομάδα. Έτσι είχε γίνει και στην ΑΕΚ. Όσο άφηναν τον Μπάγεβιτς να δουλεύει όπως ήθελε εκείνος, γινόταν όλο και καλύτερη η ομάδα. Ο Ολυμπιακός τον τρίτο χρόνο είχε στηθεί όπως η ΑΕΚ περίπου. Με νέα παιδιά, με Έλληνες κυρίως, με πλάγιους που να σκοράρουν, με πλάτος στο παιχνίδι- όπως στην ΑΕΚ- που δεν υπήρχε πριν αυτό. Και με την αδυναμία του Μπάγεβιτς, να έχει πολλούς παίκτες να σκοράρουν! Διψήφιος αριθμός παικτών στον Ολυμπιακό τότε έβαζε γκολ!</p>
      <p>
        <b>~ Είναι σημαντικά αυτά, συνέχισε την ανάλυση πριν σε ρωτήσω γιατί έφυγε.</b>
      </p>
      <p>Μέτρα πόσοι παίκτες από εκείνη την ομάδα μπορούσαν να σκοράρουν: Τζόρτζεβιτς, Γιαννακόπουλος, Αλεξανδρής, Ίβιτς, Γκόγκιτς, Καραπιάλης, Νινιάδης, Οφορίγκουε, Γεωργάτος, κάποιον θα ξεχνάω ακόμα. Αυτή ήταν η μαγεία! Δεν είχε γίνει στην τύχη, το επιδίωκε ο Μπάγεβιτς στις επιλογές των παικτών, αλλά και στον τρόπο παιχνιδιού. Αυτός έφερε τον Γεωργάτο πίσω αριστερό μπακ ενώ ήταν προωθημένος πριν. Αυτός έκανε τα πλάγια μπακ να γίνονται επιθετικά, με Γεωργάτο- Μαυρογενίδη, το είχε κάνει και στην ΑΕΚ με Κασάπη- Μπορμπόκη. Δες τώρα στις ομάδες πόσοι παίκτες σκοράρουν... Ελάχιστοι.</p>
      <p>
        <b>~ Τα ιστορικά αφιερώματα που κάνουμε στο ΦΩΣ έφτασαν στο 1999. Αποχωρεί ο Μπάγεβιτς τον Νοέμβρη.</b>
      </p>
      <p>Μεγάλο έγκλημα!</p>
      <p>
        <b>~ Α, σε βλέπω δυνατό. Εσύ ήσουν πάντα χαμηλών τόνων.</b>
      </p>
      <p>Αλήθειες μού είπες ότι θέλεις. Ήταν μεγάλο έγκλημα. Ο Μπάγεβιτς έπρεπε να μείνει 10 χρόνια εκεί πέρα. Είχε κάνει τον Ολυμπιακό κάθε χρόνο και καλύτερο. Την προηγούμενη σεζόν είχε φτιάξει εκπληκτική ομάδα σε όλες τις διοργανώσεις, πρωτάθλημα, Κύπελλο, Ευρώπη. Και τον απολύεις την 7η αγωνιστική! Είχε φτιάξει τον Ολυμπιακό να παίζει όπως έπαιζε η μεγάλη ΑΕΚ με Κασάπη, Μπορμπόκη, Κωστή, Κετσπάγια, , Τσιάρτα, Σαβέφσκι.</p>
      <p>
        <b>~ Ο Ζάχοβιτς τον έφαγε τον Μπάγεβιτς;</b>
      </p>
      <p>Δεν υπάρχει ούτε ένα ψεγάδι στις σχέσεις του Μπάγεβιτς με τον Ζάχοβιτς. Δεν είχε πρόβλημα ο Μπάγεβιτς με κανέναν παίκτη τότε. Τα αποδυτήρια ήταν πολύ καλά. Εξωπαράγοντες επηρέασαν τον Σωκράτη Κόκκαλη για να φύγει ο Ντούσαν. Όχι από το εσωτερικό της ομάδας. Η ομάδα πετούσε, 4-1 νικήσαμε τον ΠΑΟΚ και δυο μέρες μετά απολύεται ο Μπάγεβιτς. Αποδείχτηκε το λάθος όταν λίγα χρόνια μετά ο Κόκκαλης κάλεσε πάλι τον Μπάγεβιτς στον Ολυμπιακό και μπήκε με αυτόν στο νέο Καραϊσκάκη- που ήταν τιμητικό. Είχε χάσει το πρωτάθλημα από τον Παναθηναϊκό πριν επιστρέψει ο Ντούσαν.</p>
      <p>
        <b>~ Είπες ότι εξωπαράγοντες επηρέασαν τον Σωκράτη Κόκκαλη για να διώξει τον Μπάγεβιτς το 1999. Εννοείς τον Θωμά και τον Πέτρο;</b>
      </p>
      <p>Δεν μπορώ να ρίξω μομφή σε ονόματα, αλλά εσύ μόνος σου είπες ονόματα... Δεν υπήρχε λόγος μία ομάδα που έπαιζε καλό ποδόσφαιρο, είχε καλά αποδυτήρια, έπαιρνε τίτλους, να απολύσει τον προπονητή της.</p>
      <figure>
        <img src="https://www.fosonline.gr/media/news/2019/12/09/76121/3001644.jpg"/>
      </figure>
      <p>
        <b>~ Χάλασε η συνταγή από το καλοκαίρι πριν απολυθεί ο Μπάγεβιτς; Με τις μεταγραφές Τζιοβάνι και Ζάχοβιτς;</b>
      </p>
      <p>Το πας βαθιά βλέπω. Επειδή εγώ ήμουν στη συζήτηση Κόκκαλη με Μπάγεβιτς, ήμουν μάρτυρας, θυμάμαι τι είχε πει ο Ντούσαν. Είχε πει ότι η ομάδα ήταν πολύ δυνατή, έχουμε γρήγορη ομάδα έλεγε και δεν χρειάζονται μεταγραφές. Για 2 χρόνια ακόμα πίστευε ότι δεν έπρεπε να χαλάσει εκείνη η ομάδα. Δεν χρειαζόταν να δοθούν τόσα πολλά λεφτά για Ζάχοβις και Τζιοβάνι. Μία μεταγραφή ήθελε μόνο ο Μπάγεβιτς, έναν παίκτη είχε πει. Έναν βραζιλιάνο σε καλή ηλικία τότε που δεν είχε έρθει ακόμα στην Ευρώπη να κάνει το μπαμ. Ξέρεις ποιος ήταν;</p>
      <p>
        <b>~ Πες μου.</b>
      </p>
      <p>Ο Ζουνίνιο που πήγε μετά στη Λυόν και έκανε πάταγο και χτύπαγε τα καλύτερα φάουλ στον κόσμο. Ο Μπάγεβιτς θεωρούσε ότι δεν έπρεπε να χαλάσει η ομάδα που είχε κτιστεί και ήθελε μόνο έναν καλό χαφ.</p>
      <p>
        <b>~ Και τι είπε ο Κόκκαλης;</b>
      </p>
      <p>Τότε είπε ο Κόκκαλης "με πιέζει ο κόσμος και πρέπει να κάνω δύο μεγάλες μεταγραφές". Παικτάρα ο Τζιοβάνι αλλά έγινε η ομάδα πιο αργή. Όταν έχεις μπροστά Αλεξανδρή, Ίβιτς, Γκόγκιτς, Τζόρτζεβιτς, Γιαννακόπουλο, Καραπιάλη, δεν χρειάζεσαι άλλο επιθετικό, έρχεσαι από νταμπλ και από πορεία στο Τσάμπιονς Λιγκ που μπορούσες να είσαι στα ημιτελικά. Για 5 λεπτά δεν πήγαμε στα ημιτελικά.</p>
      <p>
        <b>~ Αυτή ήταν η μεγαλύτερη στεναχώρια;</b>
      </p>
      <p>Ναι, γιατί την είχαμε πατήσει τη Γιουβέντους, στο πρώτο ημίχρονο μπορούσε να νικάει ο Ολυμπιακός όχι μόνο 1-0 αλλά 3-0 και να έχει τελειώσει η πρόκριση. Και δεν θα φτάναμε στα ημιτελικά μόνο, μπορούσε εκείνη η ομάδα να περάσει και στον τελικό. Καλός παίκτης ο Τζιοβάνι αλλά έπρεπε να παίζει όλη η ομάδα για τον Τζιοβάνι. Ενώ πριν έπαιζαν όλοι για την ομάδα.</p>
      <p>
        <b>~ Πες μου πώς μαθαίνετε ότι απολύεστε. Βάλε με στο σκηνικό.</b>
      </p>
      <p>Ήταν η μεγαλύτερη έκπληξη. Έχουμε νικήσει τον ΠΑΟΚ 4-1, πάμε για προπόνηση στο Ρέντη, έρχεται ο Πέτρος Κόκκαλης και λέει "λύνεται η συνεργασία μας". Τι;;;;; Έμειναν όλοι κάγκελο. Όλο το Ρέντη έκλαιγε. Παίκτες, φροντιστές, μέλη του τεχνικού τιμ, όλο το Ρέντη έκλαιγε εκείνες τις στιγμές.</p>
      <p>
        <b>~ Εσείς δεν κάνατε προπόνηση μόνο με μπάλα, αλλά ούτε είχατε και πολύ τρέξιμο.</b>
      </p>
      <p>Πρέπει να ξέρεις εργοφυσιολογία. Δεν βοηθάει η ανεξέλεγκτη προπόνηση. Εμείς είχαμε έλεγχο, δεν έτρεχε άσκοπα ο ποδοσφαιριστής. Είχαμε πρόγραμμα που το τηρούσαμε κάθε μέρα με ευλάβεια.</p>
      <p>
        <b>~ Ο Χατζηχρήστος της ΟΡΙΤΖΙΝΑΛ μού είπε ότι ο Ντέμης δεν ήρθε στον Ολυμπιακό γιατί δεν ήθελε ο Μπάγεβιτς να διαλύσει την ΑΕΚ.</b>
      </p>
      <p>Δεν ήταν μόνο ο Ντέμης. Ήταν κι άλλος πολύ καλός παίκτης που ήταν ήδη στην ΑΕΚ και ήθελε να ακολουθήσει τον Μπάγεβιτς! Έληγε το συμβόλαιό του.</p>
      <p>
        <b>~ Ποιος ήταν;</b>
      </p>
      <p>Δεν θέλω να πω. Δεν επέτρεψε ο Μπάγεβιτς να διαλυθεί η ΑΕΚ. Ο Σαμπανάτζοβιτς είχε κλείσει με τον Ολυμπιακό πριν τον Μπάγεβιτς. Δεν είχε σχέση ο Μπάγεβιτς με τον Σαμπανάτζοβιτς.</p>
      <p>
        <b>~ Ποιος ήταν ο άλλος παικταράς που ήθελε να έρθει με τον Μπάγεβιτς στον Ολυμπιακό; Ο Μανωλάς;</b>
      </p>
      <p>Όχι ο Μανωλάς.</p>
      <p>
        <b>~ Ο Σαβέφσκι;</b>
      </p>
      <p>Μην με φέρνεις σε δύσκολη θέση.</p>
      <p>
        <b>~ Ποδοβόλεϊ γιατί παίζατε; Βοηθούσε επιστημονικά σε κάτι;</b>
      </p>
      <p>Όχι, ήταν θέμα διάθεσης, καλού κλίματος, ψυχαγωγίας. Οι παίκτες έρχονταν ώρες πριν την προπόνηση και γινόταν χαμός στο ποδοβόλεϊ, μάχες μεγάλες. Τα αποδυτήρια ήταν πολύ καλά. Η ομάδα πετούσε στο γήπεδο, πετούσε και ψυχολογικά.</p>
      <p>
        <b>~ Τον δυνατό Παναθηναϊκό τότε τον είχατε διαλύσει.</b>
      </p>
      <p>Ρε συ ερχόμασταν από νταμπλ με δέκα παίκτες στον τελικό από το πρώτο μισάωρο, και το κάναμε 0-2 επί του Παναθηναϊκού έχοντας εμείς λιγότερο παίκτη. Και το 2-0 στο πρωτάθλημα το είχαμε γυρίσει σε 2-4.</p>
      <p>
        <b>~ Καλύτερο ματς ποιο θεωρείς;</b>
      </p>
      <p>Με τη Ρεάλ το 3-3. Και με τον Άγιαξ ήταν παιχνιδάρα και με την Πόρτο. Ομαδάρα είχαμε. Τα δύο πιο αξέχαστα ματς για εμένα ήταν με τη Γιουβέντους το 1-1 στο τέλος, και με την Κροάσια που πήραμε την πρόκριση στα χιόνια με μείον 10 βαθμούς θερμοκρασία.</p>
      <p>
        <b>~ Κλάψατε μετά τον αποκλεισμό από τη Γιουβέντους;</b>
      </p>
      <p>Δεν το ξεπεράσαμε ποτέ! Θέλει και τύχη όμως το ποδόσφαιρο. Πιστεύω ειλικρινά ότι αν κρατούσαμε 5 λεπτά και περνούσαμε στον ημιτελικό, θα πηγαίναμε στον τελικό. Ήταν σε τρομερή φόρμα η ομάδα.</p>
      <p>
        <b>~ Πριν λίγους μήνες γιατί έφυγε ο Μπάγεβιτς από την ΑΕΚ; Έχει πρόβλημα υγείας;</b>
      </p>
      <p>Ούτε κατά διάνοια. Είναι πιο καλά και από όταν ήταν νεότερος. Αποφάσισε μόνος του και έφυγε. Κάτι δεν θα του άρεσε...</p>
      <figure>
        <img src="https://www.fosonline.gr/media/news/2019/12/09/76121/3443202.jpg"/>
      </figure>
      <p>
        <b>~ Έλα για το τέλος να πούμε- επειδή τα έζησες- ποια ήταν η ποδοσφαιρική φιλοσοφία του Μπάγεβιτς. Δώσε μου επιχειρήματα για το αν ήταν πράγματι μεγάλος προπονητής ή ευνοήθηκε και από τις συγκυρίες, έκανε όνομα και μετά κουβαλούσε το όνομά του.</b>
      </p>
      <p>Υπάρχουν ακράδαντα επιχειρήματα ότι αυτός ο άνθρωπος έβλεπε μπροστά. Ήξερε να βλέπει σε κάθε παίκτη τι μπορούσε να του δώσει και έπαιρνε το καλύτερο από αυτόν. Ήξερε να κτίζει ομάδες. Ο Μπάγεβιτς θα γραφτεί στην ιστορία του ελληνικού ποδοσφαίρου ως ο μεγαλύτερος προπονητής που πέρασε ποτέ από την Ελλάδα, με βάση τους τίτλους και τα έργα του.</p>
      <p>
        <b>~ Αναλυτικά επιχειρήματα θέλω.</b>
      </p>
      <p>Έπαιξε πολύ καλό ποδόσφαιρο και με την ΑΕΚ και με τον Ολυμπιακό και με τον ΠΑΟΚ. Έφτιαξε ομαδάρες και έφτιαξε παικταράδες που τους πήρε νέα παιδιά. Άλλαξε θέσεις σε παίκτες και τους ανέδειξε στη νέα τους θέση! Ήταν ο πρώτος που έπαιξε ζώνη! Έβαλε τους πλάγιους χαφ να σκοράρουν και έκανε τα πλάγια μπακ να επιτίθενται. Έβαλε στα άκρα παίκτες με το αντίθετο πόδι! Το έκανε και με τον Τσιάρτα και με τον Κωστή και έβαζαν πολλά γκολ με το αντίθετο πόδι σε κάθε πτέρυγα! Σου μιλάω για νεωτερισμούς.</p>
      <p>
        <b>~ Σωστά τα επιχειρήματα, συνέχισε.</b>
      </p>
      <p>Κατοχή μπάλας που έγινε μόδα 20 χρόνια μετά, αυτός το έκανε 20 χρόνια πριν. Η ιστορία θα δείξει στο μέλλον ότι αυτό το άτομο άφησε έργο που δεν έκανε άλλος. Πήρε τον Μπορμπόκη από εξτρέμ και τον έκανε σούπερ πλάγιο μπακ. Πήρε τον Κασάπη από εξτρέμ και τον έκανε σούπερ πλάγιο μπακ. Πήρε τον παικταρά τον Γεωργάτο από επιθετικό χαφ και τον έκανε σούπερ πλάγιο μπακ! Ενώ στον Ολυμπιακό δεν πήγαινε καλά πριν ο Γεωργάτος, του άλλαξε τη θέση ο Μπάγεβιτς και έγινε κολοσσός, πήρε δύο φορές μεταγραφή στην πάμπλουτη τότε Ίντερ. Με ψυχάρα ο Γεωργάτος. Πήρε τον Καραταϊδη από πλάγιο μπακ και τον έκανε στοπεράρα! Πήρε τον Καφέ από επιθετικό και τον έκανε αμυντικό χαφ!</p>
      <p>
        <b>~ Τελευταία ερώτηση. Σε ποιους παίκτες είχε περισσότερο αδυναμία ο Μπάγεβιτς; Τι είδους παίκτες;</b>
      </p>
      <p>Σε αυτούς που ήξεραν καλή μπάλα. Ο Μπάγεβιτς ήθελε να χωράει στις ομάδες του όσο το δυνατόν περισσότερους παίκτες που να ξέρουν καλή μπάλα. Για αυτό και άλλαζε θέσεις σε πολλούς. Σε μία εποχή που το ποδόσφαιρο δεν ήταν όπως σήμερα, σε μια εποχή που έπεφταν πολύ περισσότερες κλοτσιές. Ο Μπάγεβιτς ήθελε να ξέρουν οι 10 παίκτες στην 11άδα καλή μπάλα.</p>
      <p>
        <b>- Δημήτρη, θέλω να μου πεις και κάτι ακόμα που ξέρω ότι το σκέφτεσαι αν πρέπει να το πεις.</b>
      </p>
      <p>Θα το πω γιατί το έζησα, δεν το ξέρει ο κόσμος, ήμουν αυτόπτης μάρτυρας. Στο τέλος της πρώτης μας χρονιάς στον Ολυμπιακό, ο Κόκκαλης ήθελε πολύ τον Στέλιο Μανωλά στον Ολυμπιακό και του έδινε ενα αστρονομικό ποσό για την εποχή, 500 εκ. δρχ. το χρόνο για 2 χρόνια, δηλαδή 1 δις! Τέτοια λεφτά δεν έπαιρνε κανένας Έλληνας παίκτης! Ο Μπάγεβιτς όμως δεν ήθελε να πάρει ο Κόκκαλης παίκτη από την ΑΕΚ. Και ο Μανωλάς επίσης δεν αποδέχτηκε την πρόταση. Μιλάμε για σημαία της ΑΕΚ ο Μανωλάς, όχι απλά μεγάλος αμυντικός αλλά τρομερός επαγγελματίας, πρώτος ήταν στην προπόνηση και οι άλλοι ακολουθούσαν.</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/podosfairo/superleague/article/76118/olympiakos-proti-omada-poy-spaei-to-fragma-ton-tessaron-xiliadon-vathmon-sti-super-league"/>
        <a href="https://www.fosonline.gr/podosfairo/champions-league/article/76091/olympiakos-den-to-xanei-ayto-to-mats-o-avraam"/>
        <a href="https://www.fosonline.gr/volleyball/a-andron/article/76090/moynioth-diki-moy-eythyni"/>
        <a href="https://www.fosonline.gr/podosfairo/champions-league/article/76087/to-kalosorisma-tis-thyras-7-stoys-servoys-pic"/>
        <a href="https://www.fosonline.gr/podosfairo/superleague/article/76085/ypodoxi-toy-olympiakoy-apo-ti-thyra-7-patras-vid"/>
        <a href="https://www.fosonline.gr/podosfairo/superleague/article/75982/super-league-1-13i-agon-finale-toy-protoy-gyroy-ekplixeis-sti-maxi-gia-ta-plei-of-vathmologia"/>
      </related>
    </article>
  </body>
</html>