<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/ambitiile-lui-firea-ce-functie-mai-tinteste/"/>
    <meta property="og:site_name" content="Cotidianul"/>
    <meta property="article:published_time" content="2019-12-09T08:47:11+00:00"/>
    <meta property="og:title" content="Ambițiile lui Firea: Ce funcție mai țintește"/>
    <meta property="og:description" content="Întrebată cine ar trebui să o considere persoana potrivită să facă parte din conducerea PSD, primarul general al Capitalei a..."/>
  </head>
  <body>
    <article>
      <h1>Ambițiile lui Firea: Ce funcție mai țintește</h1>
      <address><time datetime="2019-12-09T08:47:11+00:00">09 Dec 2019, 08:47</time> by <a rel="author">(C.C.)</a></address>
      <p>Gabriela Firea a anunțat luni că nu ar exclude o candidatură pentru funcția de președinte executiv al PSD sau secretar general, la Congresul partidului. Primarul Capitalei a adăugat că va candida momentan pentru șefia PSD București și l-ar putea susține la conducerea PSD pe Marcel Ciolacu.</p>
      <p>„În această perioadă sunt alegeri la sectoare și vom programa și pentru București”, a afirmat Gabriela Firea, înaintea ședinței conducerii colective interimare a PSD de luni, de la sediul din Kiseleff.</p>
      <p>Chestionată dacă va candida pentru șefia PSD București, Gabriela Firea a răspuns: „Cu siguranță”.</p>
      <p>De asemenea, Firea a reiterat că nu va candida la Congres pentru funcția de președinte al PSD, însă nu exclude o candidatură pentru poziția de președinte executiv.</p>
      <p>Nu este încă hotărâtă dacă va candida pentru funcţia de preşedinte executiv sau pentru cea de secretar general al PSD.</p>
      <p>„Discutăm, discutăm, la preşedinte cu siguranţă nu, dacă cei care candidează la funcţia de preşedinte discută cu mine şi mă consideră o persoană potrivită pentru a fi într-o conducere colectivă nu ar trebui să spun nu”, a afirmat primarul general al Capitalei.</p>
      <p>Întrebată cine ar trebui să o considere persoana potrivită să facă parte din conducerea PSD, primarul general al Capitalei a replicat: „Cei care vor candida. Principalii. Cu singuranță (vreau să fac echipă cu președintele – n.r.). Nu mi se pare ca numărul doi să fie în contradicție cu numărul unu”.</p>
      <p>Totodată, chestionată dacă îl vede potrivit pe Marcel Ciolacu la șefia PSD, nu doar interimar, Firea a precizat: „De ce nu?”.</p>
      <p>Conducerea interimară colectivă a PSD s-a reunit, luni, la sediul partidului din Kiseleff, pe ordinea de zi fiind mai multe teme, precum strategia partidului privind pensiile speciale, alegerile anticipate și organizarea Congresului formațiunii din 29 februarie.</p>
      <related>
        <h4>Articole asemănătoare</h4>
        <a href="https://www.cotidianul.ro/video-zarurile-aruncate-dancila-presedinte/"/>
        <a href="https://www.cotidianul.ro/nicusor-dan-imi-doresc-sa-candidez-la-primaria-capitalei/"/>
        <a href="https://www.cotidianul.ro/predoiu-o-tine-pe-a-lui-ignorati-va-rog/"/>
      </related>
    </article>
  </body>
</html>