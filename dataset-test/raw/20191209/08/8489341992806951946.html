<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810977/%D8%A8%D8%A7%D8%B4%DA%AF%D8%A7%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D9%85%D8%AC%D8%A7%D8%B2-%D8%A8%D9%87-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF-%DB%8C%DA%A9-%D8%B7%D8%B1%D9%81%D9%87-%D9%86%D8%A8%D9%88%D8%AF-%D8%A7%D8%B2-%D9%85%D8%B7%D8%A7%D9%84%D8%A8%D9%87-%D9%87%D9%88%D8%A7%D8%AF%D8%A7%D8%B1%D8%A7%D9%86-%D9%88-%D9%85%D9%86%D8%A7%D9%81%D8%B9-%D9%85%D9%84%DB%8C-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:18:00+00:00"/>
    <meta property="og:title" content="باشگاه استقلال: استراماچونی مجاز به فسخ قرارداد یک طرفه نبود/ از مطالبه هواداران و منافع ملی حمایت می‌کنیم"/>
    <meta property="og:description" content="باشگاه استقلال با توجه به ترک ایران توسط سرمربی ایتالیایی خود و اتفاقاتی که رخ داده بیانیه صادر کرد."/>
  </head>
  <body>
    <article>
      <h1>باشگاه استقلال: استراماچونی مجاز به فسخ قرارداد یک طرفه نبود/ از مطالبه هواداران و منافع ملی حمایت می‌کنیم</h1>
      <h2>باشگاه استقلال با توجه به ترک ایران توسط سرمربی ایتالیایی خود و اتفاقاتی که رخ داده بیانیه صادر کرد.</h2>
      <address>
        <time datetime="2019-12-09T08:18:00+00:00">09 Dec 2019, 08:18</time>
      </address>
      <p>به گزارش  به نقل از سایت رسمی باشگاه استقلال، این باشگاه با انتشار اطلاعیه‌ای خطاب به هواداران استقلال در خصوص وضعیت سرمربی آبی‌ها توضیحاتی ارائه داد.</p>
      <p>متن این اطلاعیه به شرح زیر است:</p>
      <p>هواداران فهیم و محترم باشگاه بزرگ استقلال</p>
      <p>همانگونه که تاکنون از رسانه‌های مختلف در جریان قرار گرفته‌اید سرمربی تیم استقلال و همکاران محترم ایشان با ارسال نامه‌ای به رسانه‌ها، جدایی خود را از باشگاه استقلال اعلام نموده‌اند. در همین خصوص لازم برخود می‌دانیم مواردی را به اطلاع شما عزیزان برسانیم:</p>
      <p>۱- باشگاه استقلال ضمن تشکر از زحمات آقای استراماچونی و همکارانش، اعلام می‌کند که نسبت به تمامی بندهای قرارداد فی مابین با کادرفنی از زمان عقد قرارداد تاکنون پایبند بوده و تعهدات خود را انجام داده است.</p>
      <p>۲- در پی وصول نامه وکیل آقای استراماچونی، با ایشان (وکیل آقای استراماچونی) در کشور قطر تماس حاصل و جهت حفظ قرارداد و رفع ابهامات موجود، اقدام گردید.</p>
      <p>مطالبی که با وکیل آقای استراماچونی به صورت رسمی مطرح گردید، به شرح زیر است:</p>
      <p>الف) باشگاه استقلال به قرارداد خود به مدت دو سال با آقای استراماچونی پایبند است.</p>
      <p>ب) حقوق معوقه آقای استراماچونی قبل از موعد مقرر واریز شده بود ولی به علت مشکلات بانکی در حساب سرمربی محترم اعمال نگردیده است.</p>
      <p>ج) در خصوص تقویت تیم و جذب بازیکنان در جلسه مشترک ضمن تبادل نظر اقدام خواهد شد.</p>
      <p>متاسفانه با وجود این مکاتبات و مذاکرات تلفنی مکرر و مفصل، در روز یکشنبه ۱۷ آذر (۸ دسامبر) نامه‌ای از سه تن از وکلای آقای استراماچونی واصل و در آن عنوان شده که به علت تاخیر در پرداخت‌ها و از آن مهم‌تر واریز از حسابی به غیر از حساب ارزی باشگاه که منجر به مسدود شدن حساب سرمربی تیم در ایتالیا شده، استراماچونی قادر به ادامه همکاری نیست. </p>
      <p>۳- هواداران محترم استقلال استحضار دارند که به علت معضلات ناشی از تحریم‌ها، باشگاه استقلال فاقد حساب ارزی است. و حتی در صورت وجود حساب ارزی، با توجه به تحریم‌های ظالمانه امریکا،این باشگاه قادر به انجام هیچ تراکنشی با اروپا نیست و به ناچار در این مدت از حساب‌های خارج از کشور اقدام به انتقال وجه به حساب سرمربی محترم کرده است.</p>
      <p>۴- لازم به ذکر است که باشگاه استقلال طی مکاتباتی مکرر از سرمربی محترم درخواست افتتاح حساب در کشور ترکیه را نمود. با این حال و با وجود تهیه بلیت و مهیا کردن مقدمات سفر ایشان و دستیارانش در روز بعد از بازی با سپاهان (یکشنبه ۱۰ آذر)، ایشان از سفر امتناع ورزید.</p>
      <p>۵- با توجه به مسائل مطرح شده، وکیل ایشان درخواست اصلی خود را تقلیل قرارداد استراماچونی از ۲ سال به یک سال را ارائه کرد!<br/>در پی این درخواست عجیب، باشگاه استقلال ضمن مخالفت با تقلیل مدت قرارداد، اعلام نمود که حقوق معوقه در روز دوشنبه (۱۸ آذر) به حساب آقای استراماچونی در پی برگشت حواله قبلی، مجددا واریز خواهد شد. <br/>در این میان وکیل آقای استراماچونی به یکباره درخواست واریز به یکی از حساب‌های ایشان در کشور جمهوری چک را نمودند.<br/><br/>۶- مطابق مستندات، آقای استراماچونی مجاز به فسخ یک طرفه قرارداد نبوده و باشگاه استقلال کماکان قرارداد فی مابین را دارای اعتبار تلقی می‌کند و آماده حل و فصل مسائل در جلسه رودر رو و مانند سابق را دارد.</p>
      <p>۷- روز گذشته به دعوت هیات مدیره و مدیرعامل جلسه‌ای برای آقای استراماچونی تدارک دیده شد که  ایشان در این جلسه نیز حاضر نشدند.</p>
      <p>۸- از هواداران عزیز استقلال می‌خواهیم مثل همیشه این تیم را حمایت کنند. مدیریت و هیات مدیره باشگاه استقلال به طور قطع با حفظ شان نام بزرگ استقلال، از مطالبه هواداران و منافع ملی حمایت می‌کنند.</p>
      <p>۹- بدیهی است که در جهت تنویر افکار عمومی، تمامی اسناد مربوطه بانکی و مکاتبات قابل انتشار خواهد بود.</p>
      <p>۱۰- متاسفانه تا بامداد امروز اعضای هیات مدیره و مدیرعامل باشگاه استقلال، تلاش‌های خود را در جهت برقراری ارتباط و گفت‌وگو با سرمربی از طریق تلفن همراه و حضور در محل سکونت ایشان، انجام دادند اما این ارتباط میسر نشد.</p>
    </article>
  </body>
</html>