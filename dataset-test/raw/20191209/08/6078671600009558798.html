<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/ostrov-ostrova-dyshi-1619845.html"/>
    <meta property="og:site_name" content="Cross"/>
    <meta property="article:published_time" content="2019-12-09T08:36:00+00:00"/>
    <meta property="og:title" content="Туристи са пострадали при изригването на вулкан на новозеландски остров"/>
    <meta property="og:description" content="/КРОСС/ Стотина туристи са били на или в близост до новозеландския остров, когато там е изригнал вулкан, предаде Асошиейтед прес, позовавайки се на премиера на страната Джасинда Ардърн. Няколко души са пострадали, а други са в неизвестност."/>
  </head>
  <body>
    <article>
      <h1>Туристи са пострадали при изригването на вулкан на новозеландски остров</h1>
      <address>
        <time datetime="2019-12-09T08:36:00+00:00">09 Dec 2019, 08:36</time>
      </address>
      <p>/КРОСС/ Стотина туристи са били на или в близост до новозеландския остров, когато там е изригнал вулкан, предаде Асошиейтед прес, позовавайки се на премиера на страната Джасинда Ардърн. Няколко души са пострадали, а други са в неизвестност.</p>
      <p>"Всичките ни мисли са с потърпевшите", каза Ардърн.</p>
      <p>Вулканът е започнал да изригва в 14.30 ч. местно време в понеделник. Остров Уайт се намира на около 50 км от източното крайбрежие на Северния остров и е често посещаван от туристи.</p>
      <p>"Не съм сигурна дали тези хора са били на острова или близо до него, но определено е имало една група там и те определено са имали нужда от медицинска помощ," каза кметицата на Уакатане Джуди Търнър, цитирана от Ройтерс. "Има пострадали и фокусът е върху това да върнем тези ранени хора в безопасност и да ги отведем в болница", добави тя.</p>
      <p>По думите й изглежда няма опасност за хората в крайбрежните зони, отдалечени от вулкана.</p>
      <p>Димът от изригването се вижда и от континенталната част, а Националната агенция за реагиране при извънредни ситуации предупреди, че някои райони може да бъдат засегнати от сипещата се пепел.</p>
      <p>Според местни медии в района на острова е имало много хора. По данни на информационния сайт Стъф е възможно на остров Уайт да е имало 20-ина души.</p>
      <p>Вулканът на острова е един от най-активните в Нова Зеландия. Дванайсет души са загинали на острова през 1914 г., когато от там се е извличала сяра. Част от кратера на вулкана е рухнала, а срутването е унищожило миньорското село и самата мина.</p>
      <p>Остров Уайт или Белият остров е известен също и под името Уакаари.</p>
    </article>
  </body>
</html>