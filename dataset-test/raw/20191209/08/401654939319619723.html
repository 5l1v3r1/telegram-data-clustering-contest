<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/rahul-gandhi-jharkhand-assembly-election-2019-hazaribagh-ranchi-congress-rally-bjp-raghubar-pm-modi-updates-1-1144289.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-12-09T08:31:49+00:00"/>
    <meta property="og:title" content="झारखंड चुनाव: राहुल गांधी का CM रघुवर पर हमला, बताया हिंदुस्तान का सबसे भ्रष्ट व्यक्ति"/>
    <meta property="og:description" content="राहुल ने हजारीबाग के बड़कागांव में एक रैली को संबोधित करते हुए भ्रष्टाचार के मुद्दे पर राज्य की बीजेपी सरकार को घेरा. राहुल ने भ्रष्टाचार पर पीएम नरेंद्र मोदी के बयानों को याद दिलाते हुए झारखंड के मुख्यमंत्री रघुवर दास को सबसे भ्रष्ट व्यक्ति करार दिया."/>
  </head>
  <body>
    <article>
      <h1>झारखंड चुनाव: राहुल गांधी का CM रघुवर पर हमला, बताया हिंदुस्तान का सबसे भ्रष्ट व्यक्ति</h1>
      <h2>राहुल ने हजारीबाग के बड़कागांव में एक रैली को संबोधित करते हुए भ्रष्टाचार के मुद्दे पर राज्य की बीजेपी सरकार को घेरा. राहुल ने भ्रष्टाचार पर पीएम नरेंद्र मोदी के बयानों को याद दिलाते हुए झारखंड के मुख्यमंत्री रघुवर दास को सबसे भ्रष्ट व्यक्ति करार दिया.</h2>
      <address>
        <time datetime="2019-12-09T08:31:49+00:00">09 Dec 2019, 08:31</time>
      </address>
      <ul>
        <li>राहुल गांधी ने बड़कागांव में की रैली</li>
        <li>सीएम रघुवर को राहुल ने बताया भ्रष्ट</li>
        <li>पीएम मोदी को महिला सुरक्षा पर घेरा</li>
      </ul>
      <p>कांग्रेस के पूर्व अध्यक्ष राहुल गांधी झारखंड विधानसभा के चुनावी समर में उतर गए हैं. इस कड़ी में सोमवार को राहुल ने हजारीबाग के बड़कागांव में एक रैली को संबोधित करते हुए भ्रष्टाचार के मुद्दे पर राज्य की बीजेपी सरकार को घेरा. राहुल ने भ्रष्टाचार पर पीएम नरेंद्र मोदी के बयानों को याद दिलाते हुए झारखंड के मुख्यमंत्री रघुवर दास को सबसे भ्रष्ट व्यक्ति करार दिया.</p>
      <p>रघुवर दास के साथ ही राहुल गांधी ने अपने भाषण में प्रधानमंत्री नरेंद्र मोदी की भी जमकर आलोचना की. राहुल ने पीएम मोदी को अर्थव्यवस्था और महिलाओं की सुरक्षा के मुद्दे पर जमकर घेरा. राहुल गांधी ने कहा कि आज हर तरफ नफरत का माहौल है और इसी के चलते बेरोजगारी पैदा हो रही है. राहुल ने कहा, 'जितनी ज्यादा नफरत देश में फैलेगी उतनी ही बेरोजगारी बढ़ेगी, उतने ही उद्योग बंद होंगे. हम सबको साथ लेकर चलते थे, जिसमें अमीर-गरीब और हर वर्ग के लोग होते थे.'</p>
      <p>
        <b>महिला सुरक्षा पर पीएम मोदी को घेरा</b>
      </p>
      <p>राहुल गांधी ने महिला सुरक्षा के मुद्दे पर एक बार फिर पीएम मोदी को घेरा. राहुल ने कहा, 'आज पूरी दुनिया हिंदुस्तान की तरफ देखती है और कहती है हिंदुस्तान बलात्कार का कैपिटल बन गया. यूपी में नरेंद्र मोदी की पार्टी का विधायक है, उसने महिला का बलात्कार किया, नरेंद्र मोदी ने एक शब्द नहीं बोला. लड़की का एक्सीडेंट करवा दिया, नरेंद्र मोदी ने एक शब्द नहीं बोला. हर प्रदेश में बिना डरे महिला बाहर नहीं निकल सकती हैं और दिनभर प्रधानमंत्री कहते हैं कि मैं महिलाओं की रक्षा करते हैं.'</p>
      <p>राहुल ने यह बयान देते हुए पीएम मोदी से सवाल किया कि आप महिलाओं की ये कैसी सुरक्षा कर रहे हैं.</p>
      <p>बता दें कि बड़कागांव विधानसभा सीट पर कांग्रेस के अंबा प्रसाद के खिलाफ बीजेपी से पूर्व विधायक लोकनाथ महतो और आजसू से गिरिडीह सांसद और पूर्व मंत्री रहे चंद्रप्रकाश चौधरी के भाई रोशनलाल चौधरी मैदान में है. यह विधानसभा क्षेत्र कांग्रेस का मजबूत गढ़ माना जाता है. 2014 के विधानसभा चुनाव में इस सीट से अंबा प्रसाद की मां निर्मला देवी कांग्रेस के टिकट पर जीती थीं. जबकि, 2009 में इस सीट से अंबा प्रसाद के पिता योगेंद्र साव ने कांग्रेस के टिकट से जीत दर्ज की थी.</p>
      <figure>
        <video src="https://aajtak-pdelivery.akamaized.net/aajtak/video/2019_11/30_nov_19_deshtak_chunk2_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="https://aajtak.intoday.in/story/jharkhand-assembly-election-2019-pm-narendra-modi-congress-rahul-gandhi-rally-barhi-bokaro-badhkagav-khijri-bjp-tpt-1-1144196.html"/>
        <a href="https://aajtak.intoday.in/crime/story/jharkhand-election-2019-second-phase-election-jamshedpur-jawan-rape-aadivasi-woman-crime-news-1-1143774.html"/>
        <a href="https://aajtak.intoday.in/story/jharkhand-election-firing-reported-on-a-sisai-constituency-polling-booth-gumla-1-1143758.html"/>
        <a href="https://aajtak.intoday.in/story/jharkhand-assembly-election-2019-second-phase-election-jamshedpur-east-chunav-cm-raghubar-das-tata-steel-city-1-1143733.html"/>
      </related>
    </article>
  </body>
</html>