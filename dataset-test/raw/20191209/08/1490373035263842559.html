<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/film/rene-auberjonois-zemrel-herec-odo-star-trek-benson-clayton-endicott_1912090837_ako"/>
    <meta property="og:site_name" content="iROZHLAS"/>
    <meta property="article:published_time" content="2019-12-09T08:37:00+00:00"/>
    <meta property="og:title" content="Zemřel herec René Auberjonois, proslavil se rolí Oda v sérii Star Trek"/>
    <meta property="og:description" content="René Auberjonois se proslavil jak rolí Claytona Endicotta v komediálním seriálu Benson, tak především rolí Oda v seriálu Hluboký vesmír 9 (Deep Space Nine) ze slavné série Star Trek."/>
  </head>
  <body>
    <article>
      <h1>Zemřel herec René Auberjonois, proslavil se rolí Oda v sérii Star Trek</h1>
      <address><time datetime="2019-12-09T08:37:00+00:00">09 Dec 2019, 08:37</time> by <a rel="author">Anna Kottová</a></address>
      <p>
        <b>Ve věku 79 let zemřel v neděli herec René Auberjonois. Informovala o tom CNN s odkazem na jeho syna. Herec se proslavil jak rolí Claytona Endicotta v komediálním seriálu Benson, tak především rolí Oda v seriálu Hluboký vesmír 9 (Deep Space Nine) ze slavné série Star Trek.</b>
      </p>
      <p>Auberjonois zemřel doma v Los Angeles, trpěl rakovinou plic. Seriál Hluboký vesmír 9 z devadesátých let zachycoval osudy členů federální posádky vesmírné stanice Deep Space Nine na hranicích „známého vesmíru“ ve 24. století. Zahrál si také otce Mulcahyho ve filmu nazvaném Mash z roku 1970.</p>
      <p>Auberjonois se narodil v New Yorku a kromě filmových rolí se objevoval také na divadelních prknech. V roce 1970 získal cenu Tony jako herec ve vedlejší roli v broadwayském muzikálu Coco o francouzské modní návrhářce Coco Chanel, kterou si zahrála hvězda Katharine Hepburnová.</p>
      <figure>
        <iframe src="https://www.youtube.com/embed/Env5DPtZylo" width="620" height="349" data-service="Youtube" scrolling="no"/>
      </figure>
      <p>Za svou roli Claytona Endicotta v komediálním seriálu Benson byl pak v roce 1984 poprvé nominován na televizní cenu Emmy.</p>
      <p>„Byl oddaným otcem a dědečkem a měl fantastický smysl pro humor,“ uvedl podle <a href="https://edition.cnn.com/2019/12/08/entertainment/rene-auberjonois-obit/index.html">CNN</a> v prohlášení jeho syn Remy Auberjonois. A svého otce zároveň označil za skvělého profesionála.</p>
      <p>Další herec ze Star Treku George Takei ho na twitteru označil za starostlivého a inteligentního člověka. „Bude nám chybět,“ napsal. „Když vzhlédnu ke hvězdám, pomyslím na tebe, příteli,“ dodal.</p>
      <figure>
        <iframe data-src="https://twitter.com/GeorgeTakei/status/1203809287958671366?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/kultura/film/recenze-le-mans-66-film-auto-christian-bale-matt-damon_1911181306_kro"/>
        <a href="https://www.irozhlas.cz/kultura/film/zlin-film-tomas-bata-historie_1911162111_jak"/>
      </related>
    </article>
  </body>
</html>