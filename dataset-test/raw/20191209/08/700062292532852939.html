<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/kairos/717043-pro-ton-pylon-h-dido-poy-kai-pote-tha-chtyphsei-h-nea-kakokairia.html"/>
    <meta property="og:site_name" content="madata.gr"/>
    <meta property="article:published_time" content="2019-12-09T08:06:00+00:00"/>
    <meta property="og:title" content="Προ των πυλών η &quot;Διδώ&quot;: Πού και πότε θα χτυπήσει η νέα κακοκαιρία"/>
    <meta property="og:description" content="Από τον Γηρυόνη στη Διδώ... Νέο κύμα κακοκαιρίας αναμένεται να χτυπήσει από το βράδυ της Δευτέρας τη χώρα. Τα φαινόμενα που θα συνοδεύουν τη"/>
  </head>
  <body>
    <article>
      <h1>Προ των πυλών η "Διδώ": Πού και πότε θα χτυπήσει η νέα κακοκαιρία</h1>
      <address>
        <time datetime="2019-12-09T08:06:00+00:00">09 Dec 2019, 08:06</time>
      </address>
      <p>Από τον Γηρυόνη στη Διδώ... Νέο κύμα κακοκαιρίας αναμένεται να χτυπήσει από το βράδυ της Δευτέρας τη χώρα.</p>
      <p>Τα φαινόμενα που θα συνοδεύουν τη "Διδώ" κατά το διήμερο Τρίτη 10/12 - Τετάρτη 11/12 θα είναι οι κατά τόπους ισχυρές βροχοπτώσεις και καταιγίδες, οι πυκνές χιονοπτώσεις στα ορεινά και οι τοπικά θυελλώδεις άνεμοι. Στον προγνωστικό χάρτη που ακολουθεί απεικονίζεται το βαρομετρικό χαμηλό που θα προξενήσει την κακοκαιρία "Διδώ" και τα φαινόμενα που θα εκδηλώνονται τις μεσημεριανές ώρες της Τρίτης 10/12.</p>
      <figure>
        <img src="https://www.madata.gr/files/0_INSIDE_ARTICLES/dido2199.jpg"/>
      </figure>
      <p>Επισημαίνεται ότι στο σύνολο της κακοκαιρίας, σε αρκετές περιοχές θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <p>Στον προγνωστικό χάρτη που ακολουθεί παρουσιάζονται οι αθροιστικές ποσότητες υετού (βροχές / καταιγίδες / χιονοπτώσεις) της "Διδούς", έως τις βραδινές ώρες της Πέμπτης 12/12.</p>
      <figure>
        <img src="https://www.madata.gr/files/0_INSIDE_ARTICLES/indido9.jpg"/>
      </figure>
      <p>Στην ελληνική μυθολογία η Διδώ ήταν πριγκίπισσα της Τύρου, η οποία ίδρυσε την Καρχηδόνα.</p>
      <p>Όταν έφτασε στη Λιβύη ζήτησε από τους ντόπιους και τον βασιλιά τους Ιάρβα να της επιτρέψουν να χτίσει στην ακτή μία πόλη. Ο Ιάρβας δέχθηκε, υπό τον όρο η πόλη να καταλαμβάνει τόση έκταση όση ένα τομάρι βοδιού. Η Διδώ έκοψε το τομάρι σε πολύ στενές λωρίδες και, ενώνοντας τη μία με την άλλη, περικύκλωσε τόσο χώρο, ώστε της έφθασε να κτίσει την Καρχηδόνα και την ακρόπολή της, τη Βύρσα (βύρσος = δέρμα, τομάρι).</p>
    </article>
  </body>
</html>