<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/12/09/meglepo-gazdasagi-adatok-nemetorszagbol-erre-nem-szamitottak-a-szakemberek"/>
    <meta property="og:site_name" content="infostart"/>
    <meta property="article:published_time" content="2019-12-09T08:54:00+00:00"/>
    <meta property="og:title" content="Meglepő gazdasági adatok Németországból, erre nem számítottak a szakemberek"/>
    <meta property="og:description" content="A várt csökkenés helyett az emelkedő exportnak tulajdoníthatóan októberben nőtt Németország áruforgalmi külkereskedelmi többlete - jelentette a német szövetségi statisztikai hivatal, a Destatis."/>
  </head>
  <body>
    <article>
      <h1>Meglepő gazdasági adatok Németországból, erre nem számítottak a szakemberek</h1>
      <address><time datetime="2019-12-09T08:54:00+00:00">09 Dec 2019, 08:54</time> by <a rel="author">Infostart / MTI</a></address>
      <h3>A várt csökkenés helyett az emelkedő exportnak tulajdoníthatóan októberben nőtt Németország áruforgalmi külkereskedelmi többlete - jelentette a német szövetségi statisztikai hivatal, a Destatis.</h3>
      <p>Németország októberben 119,5 milliárd euró értékben exportált árucikkeket, az áruimport pedig 98,0 milliárd eurót tett ki. Az áruforgalmi külkereskedelmi többlet így 21,5 milliárd euró lett a 2018 októberi 18,7 milliárd euró után. Az áruforgalmi külkereskedelmi többlet naptári és szezonális kiigazítással 20,6 milliárd euró lett októberben, nagyobb a szeptemberi 19,2 milliárd eurónál és a 2018 októberi 18,7 milliárd eurónál. A piac 19,0 milliárd eurós áruforgalmi többletet várt szezonális és naptári kiigazítással októberre.</p>
      <p>Az export az egy évvel korábbihoz képest 1,9 százalékkal nőtt októberben, az előző havihoz képest pedig naptári és szezonális kiigazítással 1,2 százalékkal. A piac 0,7 százalékos havi csökkenést várt naptári és szezonális kiigazítással a szeptemberi 1,5 százalékos havi növekedés után - <a href="https://www.destatis.de/DE/Presse/Pressemitteilungen/2019/12/PD19_464_51.html">áll a Destatis jelentésében</a>.</p>
      <p>Az import éves bázison 0,6 százalékkal csökkent, az előző havihoz képest pedig naptári és szezonális kiigazítással nem változott októberben. A piac naptári és szezonális kiigazítással havi 0,1 százalékos csökkenést várt a szeptemberi 1,2 százalékos növekedés után.</p>
      <p>A folyó fizetési mérleg többlete októberben 22,7 milliárd euróra emelkedett a 2018 októberi 20,3 milliárd euróról, szemben a 19,5 milliárd eurós piaci várakozással. Szeptemberben 24,9 milliárd euró volt a folyó fizetési mérleg többlete. Januártól októberig 212,6 milliárd eurós folyó fizetési mérlegtöbblete alakult ki Németországnak, nagyobb az egy évvel korábbi 200,1 milliárd eurónál.</p>
      <p>
        <i>Nyitókép: pixabay</i>
      </p>
    </article>
  </body>
</html>