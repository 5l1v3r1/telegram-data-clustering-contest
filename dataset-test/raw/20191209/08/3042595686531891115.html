<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/minst-2000-koalaer-mistet-livet-i-skogbrannene/71908954"/>
    <meta property="og:site_name" content="Dagbladet.no"/>
    <meta property="article:published_time" content="2019-12-09T08:54:00+00:00"/>
    <meta property="og:title" content="Minst 2000 koalaer mistet livet i skogbrannene"/>
    <meta property="og:description" content="Skogbrannene som har herjet i Australia, har ødelagt mange koalaers naturlige habitat."/>
  </head>
  <body>
    <article>
      <h1>Minst 2000 koalaer mistet livet i skogbrannene</h1>
      <h2>Skogbrannene som har herjet i Australia, har ødelagt mange koalaers naturlige habitat.</h2>
      <address><time datetime="2019-12-09T08:54:00+00:00">09 Dec 2019, 08:54</time> by <a rel="author">NTB I</a></address>
      <p>Over 2000 koalaer har mistet livet siden oktober, tror eksperter.</p>
      <p>Mandag ble koalaene viet en høring i parlamentet i delstaten New South Wales. I høringen oppjusterte ekspertene tallet på hvor mange koalaer de mener har mistet livet i brannene fra 350 til 2.000.</p>
      <p>
        <b>Ødeleggelsene er så store at det trolig er umulig å finne alle de døde dyrene, fortalte leder i miljøorganisasjonen North East Forest Alliance, Dalian Pugh, i høringen.</b>
      </p>
      <p>De siste årene har steder der koalaene bor og trives blitt ødelagt av landrydding, og de siste månedene har kraftige branner i delstatene Queensland og New South Wales utgjort en ny stor trussel.</p>
      <p>I New South Wales er et landområde på mer enn 20.000 kvadratkilometer ødelagt i brannene.</p>
      <p>Klinikksjef Cheyne Fanagan ved Port Maquarie koalahospital sier at en tredel av koalaenes naturlige habitat ved kysten i New South Wales er ødelagt i brannene.</p>
      <p>- Jeg mener at vårt forrige estimat på 350 koalaer trolig er veldig, veldig lavt. Vi har opplevd en rekke branner opp gjennom årene, men ingen har vært som denne. Det er som armageddon, sa hun.</p>
    </article>
  </body>
</html>