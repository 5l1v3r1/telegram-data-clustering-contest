<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/251885/"/>
    <meta property="og:site_name" content="The Bangkok Insight"/>
    <meta property="article:published_time" content="2019-12-09T08:44:14+00:00"/>
    <meta property="og:title" content="เร่งโรงไฟฟ้าชุมชนเฟส 1 กระตุ้นเศรษฐกิจปีหน้า 70,000 ล้าน พร้อมดึงทุกกลไกลดค่าครองชีพ"/>
    <meta property="og:description" content="“สนธิรัตน์” เร่งเดินหน้าโรงไฟฟ้าชุมชนเฟสแรก 500 เมกะวัตต์ กระตุ้นเศรษฐกิจปีหน้า 70,000 ล้านบาท พร้อมปั้น “พลังงานชุมชน” ลดค่าครองชีพครัวเรือน"/>
  </head>
  <body>
    <article>
      <h1>เร่งโรงไฟฟ้าชุมชนเฟส 1 กระตุ้นเศรษฐกิจปีหน้า 70,000 ล้าน พร้อมดึงทุกกลไกลดค่าครองชีพ</h1>
      <address><time datetime="2019-12-09T08:44:14+00:00">09 Dec 2019, 08:44</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>“สนธิรัตน์” เร่งเดินหน้าโรงไฟฟ้าชุมชนเฟสแรก 500 เมกะวัตต์ กระตุ้นเศรษฐกิจปีหน้า 70,000 ล้านบาท พร้อมปั้น “พลังงานชุมชน” ลดค่าครองชีพครัวเรือน</b>
      </p>
      <p>วันนี้ ( 9 ธ.ค.) กระทรวงพลังงานได้เรียกประชุมหน่วยงานในสังกัด และพลังงานจังหวัดทั้ง 76 จังหวัด สัมมนาการสื่อสารนโยบายพลังงานสู่การปฏิบัติ ปี พ.ศ.2563เพื่อนำ <b>“นโยบายพลังงาน เพื่อทุกคน”</b> ไปสู่การปฏิบัติในพื้นที่ <b>นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน</b> กล่าวว่าเป็นที่ทราบว่าเศรษฐกิจปีนี้ไม่ดี และปีหน้าก็ยิ่งแย่ จากเศรษฐกิจโลก ขณะที่กลไกของรัฐบาลทำงานยาก และมีข้อจำกัด</p>
      <figure>
        <img src="https://www.thebangkokinsight.com/wp-content/uploads/2019/12/ARC_8574-700x467.jpg"/>
      </figure>
      <p>ดังนั้นเราจะใช้กลไกพลังงานมาเป็นเครื่องมือสำคัญในการสร้างรายได้ กระตุ้นเศรษฐกิจ และลดค่าครองชีพให้ประชาชน ซึ่งทุกวันนี้แต่ละครัวเรือนมีค่าใช้จ่ายอยู่ราว 21,346 บาทต่อเดือน เป็นค่าใช้จ่ายด้านพลังงาน 2,279 บาทต่อเดือน</p>
      <p>โครงการที่กำลังขับเคลื่อนจะมุ่งเน้น <b>“พลังงาน เพื่อเศรษฐกิจฐานราก”</b> ขณะนี้กำลังเดินหน้า 2 โครงการหลัก คือ <b>โรงไฟฟ้าชุมชน และพลังงานชุมชน</b></p>
      <p>ในส่วนของโรงไฟฟ้าชุมชน ที่ให้เอกชนลงทุนโรงไฟฟ้า มีชุมชนร่วมถือหุ้นบุริมสิทธิ์สัดส่วนไม่ต่ำกว่า 10% ใช้วัสดุทางการเกษตรในพื้่นที่มาเป็นเชื้อเพลิง ขนาดไม่เกิน 10 เมกะวัตต์ เฟสแรกในปีหน้าคาดว่าจะมีโรงไฟฟ้าชุมชนเกิดได้ราว 500 เมกะวัตต์จากเป้าหมาย 1,000 เมกะวัตต์ ลงทุนประมาณ 70,000-80,000 ล้านบาท ซึ่งจะช่วยกระตุ้นเศรษฐกิจได้อย่างดีในปีหน้า</p>
      <p>ส่วน <b>“โครงการพลังงานชุมชน”</b> จะมุ่งเน้นให้ทุกครัวเรือนมีไฟฟ้าใช้ เพื่อยกระดับคุณภาพชีวิต เน้นพื้นที่บริเวณชายขอบ ชายแดน และปลายสายส่งไฟฟ้า ซึ่งปัจจุบันมีพื้นที่ ที่ไม่มีไฟฟ้าใช้ประมาณ 40 จังหวัด 622 หมู่บ้าน 53,687 ครัวเรือน มีพื้นที่ปลายสายส่งที่เกิดปัญหาไฟตกดับบ่อยครั้งอีก 11 จังหวัด 52 หมู่บ้าน 60,599 ครัวเรือน ซึ่งต้องร่วมมือกับหน่วยงานอื่นๆ เช่น การไฟฟ้าส่วนภูมิภาค</p>
      <p>รวมไปถึงสร้าง <b>“สถานีพลังงานชุมชน”</b> ในพื้นที่ ที่มีศักยภาพทั่วประเทศ นำพลังงานจากแสงอาทิตย์ ชีวมวล ขยะ และเชื้อเพลิงฟอสซิลมาบริหารจัดการ เช่น ที่ศูนย์กสิกรรมท่ามะขาม จังหวัดกาญจนบุรี โดยโมเดลพลังงานชุมชนนั้นจะใช้เงินสนับสนุนจากหลายช่องทาง ทั้งกองทุนเพื่อส่งเสริมการอนุรักษ์พลังงาน องค์กรปกครองส่วนท้องถิ่น และงบช่วยเหลือสังคม (ซีเอสอาร์) ของบริษัทเอกชนต่างๆ</p>
      <figure>
        <img src="https://www.thebangkokinsight.com/wp-content/uploads/2019/12/91486-700x463.jpg"/>
      </figure>
      <p>นอกจากนี้ต้องนำกลไกพลังงานมาเพิ่มขีดความสามารถในการแข่งขันของประเทศด้วย โดยเฉพาะเรื่องไฟฟ้า ให้ประเทศแข่งขันได้ เป้าหมายของการจัดทำแผนพัฒนากำลังผลิตไฟฟ้าของประเทศ หรือพีดีพี จึงต้องตอบโจทย์นี้ โดยต้องเทียบประเทศอื่นๆในภูมิภาคอาเซียนว่าค่าไฟฟ้าเราเป็นอย่างไร ประเทศอื่นเป็นอย่างไร ดังนั้นแผนพีดีพี ต้องปรับให้คิดบนฐานของ Competitive Price</p>
      <p>
        <b>
          <i>“ไม่ถูกที่เราไปตั้งโจทย์ด้วยการกำหนดค่าไฟฟ้าที่ 3.58 บาทต่อหน่วยตลอดแผนพีดีพี 20 ปี ขณะที่เวียดนามค่าไฟ 3.20 บาทต่อหน่วย จึงเห็นว่าเราไปโฟกัสผิด ต้องไปดูประเทศที่แข่งกับเรา มีค่าไฟที่เท่าไหร่ และ 20 ปีเขาเป็นเท่าไหร่ และถ้าเราสูงกว่าเขา ผู้ประกอบการไทยจะแข่งขันได้อย่างไร และอนาคตรูปแบบพลังงานจะเป็นไฟฟ้าเป็นหลักเป็นเราจะอยู่อย่างไร “</i>
        </b>
      </p>
      <p>ทั้งนี้การทำให้ค่าไฟฟ้าเป็น Competitive Price ก็ต้องอยู่ที่โรงไฟฟ้าหลักเราใช้เชื้อเพลิงอะไรด้วย ซึ่งยอมรับว่าถ่านหิน มีต้นทุนถูกหน่วยละ 1 บาทเศษ ซึ่งประเทศอื่นนำเชื้อเพลิงนี้มาผสมผสานด้วย ทำให้ค่าไฟฟ้าเฉลี่ยรวมของประเทศถูก แต่สำหรับถ่านหินในไทย เรายอมแพ้ไปก่อน ยอมรับการผลิตไฟฟ้าจากพลังงานหมุนเวียน เป็นเรื่องดี แต่แพง จำเป็นต้องนำพลังงานหลักที่ราคาถูกมาเฉลี่ยต้นทุนด้วย</p>
      <p>
        <i>
          <b>“ไม่ถูกต้องที่จะนำแผนที่ผิดพลาด หรือที่ทำลายความสามารถในการแข่งขัน ไปโยนไปไว้ที่ค่าไฟฟ้า หรือเอฟที ตนเองจึงไม่ยอมให้นโยบายอะไรก็ตามไปทำให้ค่าไฟเพิ่ม เพราะนโยบายที่ดีต้องไม่ไปกระทบประชาชน ไม่ว่านโยบายนั้นจะถูกหรือผิดก็ตาม ต้องทำให้ประชาชนได้ประโยชน์จากการบริหารงานของกระทรวงพลังงาน “</b>
        </i>
      </p>
      <figure>
        <img src="https://www.thebangkokinsight.com/wp-content/uploads/2019/12/ARC_8121-700x467.jpg"/>
      </figure>
      <p>ในส่วนของไฟฟ้านั้น อีกทิศทางที่กำลังคิดกันก็คือ จะทำอย่างไรให้ไฟฟ้าสำรองส่วนเกิน 30% ที่เกิดขึ้นในปัจจุบัน ไปทำให้ขนส่งสาธารณะถูกลง และบางส่วนขายให้ประเทศเพื่อนบ้าน สนับสนุนการเป็นศูนย์กลางไฟฟ้าอาเซียน</p>
      <p>ส่วนศูนย์กลางก๊าซธรรมชาติเหลว (แอลเอ็นจี) ที่ได้ประกาศไปนั้น นายสนธิรัตน์ ย้ำว่า ก็ต้องตอบโจทย์ให้ประชาชนใช้ไฟฟ้าถูกลง ด้วย พร้อมกับสร้างศักยภาพในการแข่งขันของประเทศ โดยใช้ที่ตั้งของประเทศไทย ที่เป็นศูนย์กลางของอาเซียนให้เป็น Land Link ทั้งไฟฟ้าและแอลเอ็นจี</p>
      <p>นอกจากนี้สิ่งที่ต้องทำไปพร้อมกัน คือการทำอย่างไร ให้เรามีพลังงานใช้อย่างมั่นคงในระยะยาว โดยเฉพาะแหล่งปิโตรเลียม เพราะทั้งแหล่งเอราวัณ และบงกช ในอ่าวไทย อีกไม่นานก็จะต้องหมดไป ดังนั้นสิ่งที่ต้องทำ คือการหาพลังงานสำรองเพิ่ม ซึ่งพื้นที่ทับซ้อนไทยกัมพูชา เป็นอีกแหล่งหนึ่งที่สำคัญให้ไทยพลังงานใช้ไปอีก 20 ปี ซึ่งเป็นเรื่องยาก แต่จะเริ่มมีการเจรจาในปี 2563</p>
      <p>นายสนธิรัตน์ ย้ำตอนท้ายว่า กระทรวงพลังงานมีเครื่องมือที่ทรงพลัง แต่ไปให้เอกชน สร้างความมั่งคั่งทางธุรกิจ ไม่ไปถึงคนฐานราก ดังนั้นจึงต้องปรับให้ไปทั้งสองขา ต้องทำให้ทุกคน โดยเฉพาะประชาชนได้ประโยชน์ด้วย ดังนั้นนโยบายพลังงานนับจากนี้ประชาชนต้องได้ประโยชน์</p>
      <p>
        <i>“เรามีการผลิตไฟฟ้าโดยชุมชนมานาน ไปไหนก็มีเตาอั้งโล่ มีการนำเศษวัสดุ เช่น ไม้ไผ่มาทำเป็นพลังงาน เป็นไฟฟ้า เป็นก๊าซหุงต้ม แต่เป็นแค่ต้นแบบ หรือตัวโชว์ ไม่ถูกกระจายตัวออกไป ไม่เคยมีการศึกษา ตั้งแต่ต้นจนจบให้ประชาชนไม่ต้องซื้อก๊าซหุงต้มใช้ เป็นคำถามว่าเมื่อดีทำไมไม่ถูกนำไปใช้ ขณะที่ธุรกิจไฟฟ้า รัฐกลับการันตีรับซื้อ 20 ปีในราคากำหนดตายตัว มีรายได้เข้ามาสม่ำเสมอ ซึ่งตนทำธุรกิจมาทั้่งชีวิตยังไม่เคยเห็นธุรกิจไหน ได้รับการันตีอย่างนี้มาก่อน จึงไม่แปลกที่จะเห็นการวิ่งเต้นไปทั่วเพื่อเข้ามาทำธุรกิจนี้กัน บางทีผลิตแค่ 40-50 เมกะวัตต์ก็เข้าตลาดหลักทรัพย์ฯแล้ว และบางทีประมูลได้มาแล้ว ก็นำไปขายต่อ “</i>
      </p>
      <p>นอกจากนี้พลังงานยังเข้ามาช่วยยกระดับราคาสินค้าเกษตรด้วย และเริ่มเห็นผลแล้ว จากการส่งเสริมการใช้ดีเซล บี 20 และกำหนดให้ดีเซลบี 10 เป็นน้ำมันเกรดมาตรฐานในปีหน้า ทำให้ปัจจุบันราคาปาล์มน้ำมันขยับขึ้นมาที่กก.ละ 4 บาทแล้ว และจะทำต่อไปในปีหน้าเรื่องเอทานอล เพื่อดึงราคามันสำปะหลังด้วย</p>
      <p>และเพื่อให้พลังงานสามารถปรับตัวได้กับยุคของการเปลี่ยนแปลง ขณะนี้ได้ประสานงานกับดร.สมคิด จาตุศรีพิทักษ์ รองนายกรัฐมนตรี และนายสุริยะ จึงรุ่งเรืองกิจ รัฐมนตรีว่าการกระทรวงอุตสาหกรรม ตั้งคณะทำงานร่วม เพื่อขับเคลื่อนยานยนต์ไฟฟ้าให้เป็นภาพรวมของประเทศต่อไป</p>
      <p> </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F251885%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/251858/"/>
        <a href="https://www.thebangkokinsight.com/251758/"/>
        <a href="https://www.thebangkokinsight.com/251659/"/>
        <a href="https://www.thebangkokinsight.com/251637/"/>
      </related>
    </article>
  </body>
</html>