<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/ekonomi/kavga-etti-isten-cikarildi-mahkeme-tazminatini-alabilir-karari-verdi"/>
    <meta property="og:site_name" content="CNN Türk"/>
    <meta property="article:published_time" content="2019-12-09T08:30:37+00:00"/>
    <meta property="og:title" content="Kavga etti işten çıkarıldı! Mahkeme 'tazminatını alabilir' kararı verdi"/>
    <meta property="og:description" content="Gaziantep'te fabrikada &quot;işini düzgün yapmadığı ve..."/>
  </head>
  <body>
    <article>
      <h1>Kavga etti işten çıkarıldı! Mahkeme 'tazminatını alabilir' kararı verdi</h1>
      <h2>Gaziantep'te fabrikada "işini düzgün yapmadığı ve küfürlü konuştuğu" iddia edilen bir personelle kavga ettiği için tazminatsız işten çıkartılan ustabaşı, başlattığı hukuk mücadelesini kazandı. Mahkeme, ustabaşının eyleminin yasal sınırlar içerisinde kaldığına ve 11 yıllık kıdemini riske atmayacağını dikkate alarak, işverenin 35 bin lira tazminatı faiziyle birlikte davacıya ödemesine hükmetti.</h2>
      <address><time datetime="2019-12-09T08:30:37+00:00">09 Dec 2019, 08:30</time> by <a rel="author">AA</a></address>
      <p><a href="https://www.cnnturk.com/haberleri/gaziantep">Gaziantep</a>'te bir fabrikada "işini düzgün yapmadığı ve küfürlü konuştuğu" iddia edilen personelle <a href="https://www.cnnturk.com/haberleri/kavga">kavga</a> ettiği için tazminatsız işten çıkarılan ustabaşı, başlattığı hukuk mücadelesini kazandı.</p>
      <p>Gaziantep'te bir halı fabrikasında ustabaşı olarak çalışan H.A, işini düzgün yapmadığı gerekçesiyle uyardığı bir işçi ile yaşadığı kavga sonrası tazminatsız işten çıkarıldı. Hukuk mücadelesi başlatan H.A, görevini yapmadığı için uyardığı işçinin küfürlü konuştuğunu hatta iş çıkışı bu kişinin saldırısına uğradığını, bu nedenle kendisinin bir kusurunun bulunmadığı ve haksız bir şekilde işten çıkarıldığı gerekçesiyle mahkemeye başvurdu.</p>
      <p>Gaziantep 3. <a href="https://www.cnnturk.com/haberleri/is">İş</a> Mahkemesinde görülen davanın ardından gerekçeli karar açıklandı. İkili arasında yaşanan kavganın iş yerinde olumsuzluk yarattığı ifade edilen kararda, "Ustabaşının 11 yıllık kıdemi dikkate alındığında bilerek ve isteyerek, tazminat haklarını ortadan kaldıracak davranışlara sebep olmayacağı hususu gözetilerek, ustabaşının kıdem ve ihbar tazminatı alabileceği <a href="https://www.cnnturk.com/haberleri/sonuc">sonuç</a> ve kanaatine ulaşılmıştır." ifadelerini kullanıldı.</p>
      <p>Toplanan deliller, tarafların beyanları, tanıkların beyanları, bilirkişi raporunu değerlendiren <a href="https://www.cnnturk.com/haberleri/mahkeme">mahkeme</a> işverenin ustabaşına 35 bin lira kıdem ve ihbar tazminatının gecikme faiziyle birlikte ödemesine hükmetti. Ustabaşının avukatı Abdulkadir Akıllar, <a href="https://www.cnnturk.com/haberleri/aa">AA</a> muhabirine yaptığı açıklamada, mahkemenin hakkaniyetli karar verdiğini söyledi.</p>
      <p>Müvekkilinin uzun süre çalıştığı bir firmadan yaşanan bir kavga sonucu işten çıkarıldığını hatırlatan Akıllar, "Kavganın detaylarını araştırdığımızda, müvekkilimizin haklı yönünün çok olduğuna kanaat getirdik. Şöyle ki 11 yılı aşan uzun bir çalışması var. Bu çalışmasında en sonunda amir pozisyonuna geliyor. Kendi altında bulunun bir işçiye göreviyle ilgili bir talimat veriyor. Bu talimata söz konusu işçi uymayınca, bunun nedenini sorması halinde işçi birtakım ağır hakaretlerde bulunuyor. Daha sonra mesai çıkışında müvekkil, işçi tarafından saldırıya maruz kalıyor." diye konuştu.</p>
      <p>Mahkemedeki müvekkilinin 11 yılı aşkın sürede sicilinin temiz olduğu, diğer işçinin ise benzer vukuatları olduğu yönünde savunma yaptığını ifade eden Akıllar, şunları kaydetti:</p>
      <p>"Mahkemede bu eylemin her iki işçi için de işten çıkarma gerekçesi olabileceği ancak müvekkil bakımından özellikle 11 yıllık sicilinin temiz olması gözetildiğinde geçerli nedenle fesih olacağı ve tazminatına hak kazandığı yönünde kanat hasıl oldu. Mahkeme, bizce terazinin bir kefesine benzer vukuatları çok olan işçiyi koydu. Diğer kefesine de 11 yılı aşan uzun çalışması olan birinin böyle bir eyleme maruz kalmasını koydu ve bu kişinin en azından tazminatının ödenmesi gerektiğine hükmetti."</p>
      <related>
        <h4>ilgili haberler</h4>
        <a href="https://www.cnnturk.com/turkiye/balikcilarin-yeni-kabusu-insan-yuzlu-sapan-baligi"/>
        <a href="https://www.cnnturk.com/ekonomi/teskten-yilbasi-icin-sahte-icki-uyarisi"/>
        <a href="https://www.cnnturk.com/video/turkiye/durakta-fenalasan-kisiye-metrobus-carpti"/>
      </related>
    </article>
  </body>
</html>