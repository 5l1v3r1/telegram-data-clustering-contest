<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/oikonomia/teli-kykloforias-erchontai-allages-apo-1i-ianoyarioy-2020/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-12-09T08:33:34+00:00"/>
    <meta property="og:title" content="Τέλη κυκλοφορίας: Έρχονται αλλαγές από 1η Ιανουαρίου 2020"/>
    <meta property="og:description" content="Μεγάλες ανατροπές στα τέλη κυκλοφορίας με στόχο να μειωθεί η κυκλοφορία των παλαιών οχημάτων και να δημιουργηθεί ένα νέο ευνοϊκό πρότυπο υπολογισμού."/>
  </head>
  <body>
    <article>
      <h1>Τέλη κυκλοφορίας: Έρχονται αλλαγές από 1η Ιανουαρίου 2020</h1>
      <address>
        <time datetime="2019-12-09T08:33:34+00:00">09 Dec 2019, 08:33</time>
      </address>
      <p><b>Μεγάλες</b> <b>ανατροπές </b>στα<a href="https://neaselida.gr/tag/teli-kykloforias/"><b> τέλη κυκλοφορίας</b></a> έρχονται από <b>1η Ιανουαρίου 2020</b> με στόχο<b> να μειωθεί η κυκλοφορία των παλαιών και ρυπογόνων οχημάτων</b> και <b>να δημιουργηθεί ένα νέο ευνοϊκό πρότυπο υπολογισμού</b> των τελών για τα καινούργια οχήματα.</p>
      <p>Το 2020, είναι ούτως ή άλλως έτος μεγάλων αλλαγών για την φορολογία των ΙΧ. Με το φορολογικό νομοσχέδιο, «επιβραβεύονται» μικρά και μεσαία αυτοκίνητα που θα χορηγούνται στους υπαλλήλους επιχειρήσεων είτε για την κάλυψη αποκλειστικά επαγγελματικών τους αναγκών είτε και για την κάλυψη των οικογενειακών τους αναγκών.</p>
      <p>Για τα μεγαλύτερης αξίας οχήματα όμως, το νέο φορολογικό πλαίσιο φέρνει σημαντικές αυξήσεις φόρων ακόμη και άνω των 1000 ευρώ ανά στέλεχος επιχείρησης. Επίσης, γίνεται σαφώς «ελκυστικότερη» η αγορά ηλεκτροκίνητου οχήματος το οποίο και θα απαλλάσσεται από τον φόρο παροχής σε είδος και θα επιτρέπει στον επαγγελματία που θα το αγοράσει να μειώσει αισθητά τα δηλωθέντα κέρδη στην εφορία.</p>
      <h3>Αναλυτικά, οι αλλαγές που έρχονται μέσα στο 2020 στη φορολογία του αυτοκινήτου, είναι οι εξής:</h3>
      <h4>Πρώτη αλλαγή: </h4>
      <p>Είστε εργοδότης και θέλετε να χορηγήσετε αυτοκίνητο στον υπάλληλό σας για να καλύπτει τις μεταφορικές του ανάγκες (επαγγελματικές και μη); Προσοχή στο νέο πλαίσιο φορολόγησης όπως διαμορφώνεται μετά την ψήφιση του νέου φορολογικού νόμου. Αν επιλέξετε ένα αυτοκίνητο με λιανική τιμή προ φόρων μικρότερη των 14.000 ευρώ, το νέο πλαίσιο γίνεται ευνοϊκότερο ή στη χειρότερη περίπτωση ακριβώς το ίδιο. Αν όμως επιλέξετε μεγαλύτερης αξίας αυτοκίνητο, ο υπάλληλος μπορεί να βρεθεί αντιμέτωπος με πρόσθετο φόρο εισοδήματος.</p>
      <p>Το να δίνετε αυτοκίνητο στον υπάλληλό σας θεωρείται παροχή σε είδος και η παροχή σε είδος φορολογείται ως εισόδημα. Προστίθεται στα υπόλοιπα εισοδήματα του υπαλλήλου και επιβάλλεται φόρος με συντελεστή που μπορεί να φτάσει ακόμη και στο 44% (βάσει της νέας κλίμακας) ή ακόμη και στο 54% αν συνοπολογιστεί και η εισφορά αλληλεγγύης.</p>
      <h4>Προσοχή λοιπόν στο νέο πλαίσιο το οποίο φέρνει μικρές ελαφρύνσεις για τα μικρά και μεσαία αυτοκίνητα αλλά και μεγάλες επιβαρύνσεις για τα πολυτελέστερα οχήματα.</h4>
      <ol>
        <li>Για όχημα με λιανική τιμή πώλησης (προ φόρων) της τάξεως των 12.000 ευρώ, δεν υπάρχει καμία διαφορά σε σχέση με πέρυσι.</li>
        <li>Για όχημα με λιανική τιμή πώλησης (προ φόρων) των 14.000 ευρώ, το εισόδημα που θα προστεθεί στον υπάλληλο περιορίζεται στα 560 ευρώ από 980 ευρώ που ήταν μέχρι τώρα. Έτσι, ο πρόσθετος φόρος θα μπορεί να φτάσει έως και 246 ευρώ ενώ μέχρι τώρα θα μπορούσε να φτάσει και στα 441 ευρώ τον χρόνο. Προκύπτει λοιπόν μια ελάφρυνση που πλησιάζει ακόμη και στα 200 ευρώ ετησίως για πολύ μεγάλο αριθμό εργαζομένων που χρησιμοποιούν τη λύση του επαγγελματικού οχήματος.</li>
        <li>Για όχημα αξίας 20.000 ευρώ όμως, το πρόσθετο εισόδημα θα φτάνει με το νέο πλαίσιο στα 6600 ευρώ από 2800 ευρώ που ήταν μέχρι τώρα. Υπάρχει αύξηση 3800 ευρώ η οποία μπορεί να κοστίσει ακριβά. Ο πρόσθετος φόρος που μπορεί να επιβληθεί φτάνει ακόμη και με τη νέα φορολογική κλίμακα στα 2904 ευρώ (χωρίς την εισφορά αλληλεγγύης) ενώ για το ίδιο αυτοκίνητο με το καθεστώς που ίσχυε μέχρι τώρα, δεν μπορούσε να ξεπεράσει τα 1260 ευρώ. Προκύπτει λοιπόν πρόσθετη επιβάρυνση περίπου 1650 ευρώ.</li>
      </ol>
      <h4>Δεύτερη αλλαγή: </h4>
      <p>Το φορολογικό νομοσχέδιο: περιέχει μια πολύ θετική ρύθμιση η οποία επιτρέπει στις εταιρείες να αναβαθμίσουν τα οχήματα που παραχωρούν αποκλειστικά για επαγγελματικούς σκοπούς. Δεν επιβάλλεται πρόσθετος φόρος σε οχήματα που έχουν λιανική τιμή πώλησης προ φόρων έως 17.000 ευρώ ενώ μέχρι τώρα, το όριο ήταν 12.000 ευρώ. Το νομοθετικό πλαίσιο, ορίζει με σαφήνεια ποιες προϋποθέσεις πρέπει να πληρούνται για να θεωρείται ότι το όχημα παραχωρείται αποκλειστικά για επαγγελματικούς σκοπούς.</p>
      <h4>Τρίτη αλλαγή: </h4>
      <p>Θεσπίζεται πολλαπλό κίνητρο για τους επαγγελματίες και τις επιχειρήσεις που θα προτιμήσουν τα ηλεκτροκίνητα οχήματα. Για παράδειγμα, αν επιλέξουν όχημα που εκπέμπει έως 50 γραμμάρια διοξειδίου του άνθρακα (κυρίως ηλεκτροκίνητα) και με λιανική τιμή προ φόρων έως 40.000 ευρώ τότε:</p>
      <ul>
        <li>Πρώτον αν το όχημα αυτό παραχωρηθεί σε εργαζόμενο της εταιρείας, θα απαλλάσσεται του φόρου εισοδήματος και</li>
        <li>Δεύτερον, αν η εταιρεία το αγοράσει, τότε από τα ακαθάριστα έσοδα θα μπορεί να αφαιρέσει όχι μόνο την αξία του οχήματος αλλά και ένα πρόσθετο ποσοστό της τάξεως του 30%.</li>
      </ul>
      <h4>Τέταρτη αλλαγή: </h4>
      <p>Μέσα στο 2020, η κυβέρνηση θα παρουσιάσει ένα νέο πλαίσιο υπολογισμού των τελών κυκλοφορίας. Με βάση τα μέχρι τώρα δεδομένα, θα γίνουν ακριβότερα τα τέλη για τα οχήματα που έχουν τεθεί σε κυκλοφορία πριν από τον Νοέμβριο του 2010 καθώς το μέτρο θα θεωρηθεί ως αντικίνητρο για την διατήρηση ρυπογόνων οχημάτων.</p>
      <p>Από την άλλη, θα θεσπιστεί καινούργια κλίμακα υπολογισμού των τελών κυκλοφορίας για τα οχήματα που θα τεθούν από εδώ και στο εξής σε κυκλοφορία και τα οποία θα «υπακούουν» στο νέο πρότυπο μέτρησης των ρύπων. Η συζήτηση αναμένεται να ανοίξει την άνοιξη και το νέο πλαίσιο θα ενεργοποιηθεί για τον υπολογισμό των τελών κυκλοφορίας του 2021.</p>
      <p>Πηγή: eradio.gr</p>
      <p>
        <b>
          <b>Διαβάστε επίσης στη Νέα Σελίδα: <a href="https://neaselida.gr/oikonomia/syntaxi-poioi-vgainoyn-sta-55-eos-60-eton-kai-me-posa-chrimata/">Σύνταξη: Ποιοι «βγαίνουν» στα 55 έως 60 έτη και με πόσα χρήματα</a></b>
        </b>
      </p>
    </article>
  </body>
</html>