<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Region/a550744/Skoro-o-odnosima-sa-Srbijom-Nemam-problem-da-pregovaram-ni-sa-crnim-djavolom.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T08:56:00+00:00"/>
    <meta property="og:title" content="Škoro o odnosima sa Srbijom: Nemam problem da pregovaram ni sa crnim đavolom"/>
    <meta property="og:description" content="Kandidat za predsednika Hrvatske Miroslav Škoro u razgovoru za N1 govorio je, između ostalog i o odnosima sa..."/>
  </head>
  <body>
    <article>
      <h1>Škoro o odnosima sa Srbijom: Nemam problem da pregovaram ni sa crnim đavolom</h1>
      <address>
        <time datetime="2019-12-09T08:56:00+00:00">09 Dec 2019, 08:56</time>
      </address>
      <p>Kandidat za predsednika Hrvatske Miroslav Škoro u razgovoru za N1 govorio je, između ostalog i o odnosima sa Srbijom. Na pitanje da li bi se sastao sa predsednikom Srbije Aleksandrom Vučićem, odgovara - apsolutno, ako bi sastanak bio dobro pripremljen.</p>
      <p>
        <b>Uputili ste oštre poruke prema Srbiji. Da li je Kolinda Grabar Kitarović pogrešila pozivom Vučiću?</b>
      </p>
      <p>Gledajte, i gospođa Grabar Kitarović i gospodin Plenković, a u krajnjoj liniji i drugi protivkandidat, gospodin Milanović, pa u krajnjoj liniji i gospodin Gordan Jandroković, oni su svi iz Ministarstva spoljnih poslova. Oni su bili profesionalni diplomate, ja sam bio karijerni, ja sam bio ugovorni, svega nekih dve i po, tri godine.</p>
      <p>Moram da priznam, kad radite u diplomatiji, onda definitivno valja proučiti Bečku konvenciju, i jednu i drugu, jedna definiše diplomatske, druga konzularne odnose, i svi najveći mislioci i stručnjaci diplomatije govore da se diplomata rađa, pa se onda malo i doškoluje i obrazuje. Mislim da u tom smislu oni ne funkcionišu na način kako bi to trebalo da bude primereno.</p>
      <p>Postoje službe, i te službe moraju da pripreme svaki sastanak. Na sastanku između ozbiljnih, eto na nivou šefova država, mora biti sve usklađeno do te mere da nema iznenađenja. Ako postoje iznenađenja, onda je neko nekoga prevario i onda to treba iskomunicirati. Dakle nemam ja problema, što je rekao Tuđman, da sednem za sto i pregovaram s crnim đavolom ako je to u interesu Hrvatske, ali to treba biti bolje pripremljeno.</p>
      <p>Ja sam to izneo vrlo javno i to su stvari koje će se tražiti u pregovorima sa Srbijom. Postoje nerešena pitanja i sa Slovenijom, postoje nerešena pitanja i sa Crnom Gorom, ali ne vidim razloga zašto ne bi to kvalitetno pripremili. Pa u krajnjoj liniji postoje nekakve tajnosti tih susreta i onda kada sve bude spremno da bi bili svi zadovoljni, treba izaći s tim u javnost. Ovako je to nanelo puno štete Hrvatskoj, a i njoj samoj.</p>
      <p>
        <b>Naveli ste spisak stvari koje bi Srbija trebalo da ispuni. Pitanje je hoće li to Srbija sve ispuniti. Znači li to da Hrvatska nikad neće dati saglasnost za članstvo Srbije u Evropskoj uniji?</b>
      </p>
      <p>Postoje stvari koje se zovu bilateralni odnosi i postoje stvari koje se zovu multilateralni odnosi i to sve može da se reguliše. Dakle, bilateralni odnosi su odnosi između nas i Srbije, multilateralni su ono kada smo mi deo Evropske unije i postavljamo se prema nekakvoj zemlji budućoj članici, kao što je Srbija.</p>
      <p>Ona mora, kao što smo i mi, ispuniti najviše demokratske standarde da bi ušla tamo, ali bilateralna pitanja jednostavno i dalje ostaju otvorena, na njima treba insistirati i definitivno Hrvatska treba da proceni u kojem je to trenutku postigla određenu količinu sporazuma sa Srbijom ili s bilo kojom drugom zemljom, da bi mogla za nekoga dići ruku. Ja sam rekao one stvari za koje držim da su minimum. Ja ne vidim zašto bi hrvatska arhiva bilo čega bila u Beogradu, zbog čega? Zašto bi Beograd znao bolje čuvati hrvatske arhive nego mi?</p>
      <p>
        <b>To je arhiva koju treba prekopavati?</b>
      </p>
      <p>To je arhiva koju definitivno treba preseliti u Zagreb i dati našim naučnicima da je jednostavno prekopaju. Mi to tako zovemo. Mi to zovemo rudarenjem, u tom delu posla.</p>
      <p>
        <b>Da li biste se vi sastali sa Vučićem?</b>
      </p>
      <p>Ako je dobro pripremljeno, apsolutno.</p>
    </article>
  </body>
</html>