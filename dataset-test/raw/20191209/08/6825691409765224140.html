<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kauno.diena.lt/naujienos/lietuva/salies-pulsas/kariuomenes-vadas-10-mln-euru-sumazintas-gynybos-biudzetas-paveiks-kovini-rengima-943209"/>
    <meta property="og:site_name" content="Kauno diena"/>
    <meta property="article:published_time" content="2019-12-09T08:45:00+00:00"/>
    <meta property="og:title" content="Kariuomenės vadas: 10 mln. eurų sumažintas gynybos biudžetas paveiks kovinį rengimą"/>
    <meta property="og:description" content="Pakoreguotame šalies biudžeto projekte 10 mln. eurų mažėjantis finansavimas gynybai privers peržiūrėti kitų metų kovinio rengimo planus, sako kariuomenės vadas Valdemaras Rupšys."/>
  </head>
  <body>
    <article>
      <h1>Kariuomenės vadas: 10 mln. eurų sumažintas gynybos biudžetas paveiks kovinį rengimą</h1>
      <address><time datetime="2019-12-09T08:45:00+00:00">09 Dec 2019, 08:45</time> by <a rel="author" href="https://kauno.diena.lt/autoriai/ignas-jacauskas-2" target="_blank">Ignas Jačauskas, BNS</a></address>
      <p>
        <b>Pakoreguotame šalies biudžeto projekte 10 mln. eurų mažėjantis finansavimas gynybai privers peržiūrėti kitų metų kovinio rengimo planus, sako kariuomenės vadas Valdemaras Rupšys.</b>
      </p>
      <p>„Tai nėra maži pinigai, mes planavome kitų metų biudžeto išlaidas, tikrai įvertinome, kad tie 10 mln. bus. Bet tai yra politikų sprendimas – aišku, tai įtakos šiek tiek kai kurią mūsų veiklą, tai įtakos gal ir kovinį rengimą, kažkiek reikės peržiūrėti tuos planus“, – LRT radijui pirmadienį sakė kariuomenės vadas.</p>
      <p>Jis sako, kad taupant lėšas, nebus atsisakoma planuotų ginkluotės ar karinės technikos įsigijimų, kitų suplanuotų pirkimų, statybos ir remonto darbų.</p>
      <p>„Bet naujų tikslų, užduočių nesikelsime“, – sakė jis.</p>
      <p>Pasikeitus ekonomikos augimo prognozėms, gruodžio pradžioje Seimui pateiktame atnaujintame biudžeto projekte gynybai numatyta skirti kiek daugiau nei 1 mlrd. 17 mln. eurų. Ankstesniame projekte krašto apsaugai buvo numatyta daugiau nei 1 mlrd. 27 mln. eurų.</p>
      <p>Asignavimų procentas nuo bendrojo vidaus produkto (BVP) išlieka tas pats – 2,02 procento. Šiemet gynybos biudžetas siekia maždaug 967 mln. eurų arba 2,03 proc. BVP.</p>
      <p>Parlamentinės politinės partijos, išskyrus socialdemokratus, yra sutarusios iki 2030 metų gynybai skirti ne mažiau kaip 2,5 proc. BVP.</p>
    </article>
  </body>
</html>