<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813225/%D9%81%D8%B9%D8%A7%D9%84%D8%A7%D9%86-%D8%AD%D9%82%D9%88%D9%82-%D8%A8%D8%B4%D8%B1-%D8%AF%D8%A7%D8%AF%DA%AF%D8%A7%D9%87-%D9%84%D8%A7%D9%87%D9%87-%D8%B1%D8%A7-%D8%A8%D8%B1%D8%A7%DB%8C-%D8%B4%DA%A9%D8%B3%D8%AA%D9%86-%D9%85%D8%AD%D8%A7%D8%B5%D8%B1%D9%87-%D8%BA%D8%B2%D9%87-%D9%81%D8%B1%D8%A7%D8%AE%D9%88%D8%A7%D9%86%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:50:43+00:00"/>
    <meta property="og:title" content="فعالان حقوق بشر، دادگاه لاهه را برای شکستن محاصره غزه فراخواندند"/>
    <meta property="og:description" content="یک گروه حامی توقف محاصره نوار غزه، دیوان کیفری بین‌المللی در لاهه را برای انجام تحقیقات درباره جرایم اسرائیل در اراضی اشغالی فلسطین تحت فشار قرار می‌دهد."/>
  </head>
  <body>
    <article>
      <h1>فعالان حقوق بشر، دادگاه لاهه را برای شکستن محاصره غزه فراخواندند</h1>
      <address><time datetime="2019-12-09T08:50:43+00:00">09 Dec 2019, 08:50</time> by <a rel="author">غزال حسین‌خانی</a></address>
      <p>یک گروه حامی توقف محاصره نوار غزه، دیوان کیفری بین‌المللی در لاهه را برای انجام تحقیقات درباره جرایم اسرائیل در اراضی اشغالی فلسطین تحت فشار قرار می‌دهد.</p>
      <p>به گزارش ایسنا، انجمن "Rumbo a Gaza" (به سوی غزه) که شاخه‌ای از "ائتلاف ناوگروه آزادی" است، اعلام کرد، نامه‌ای با امضای فعالان حقوق مدنی و اجتماعی این گروه در کشورهای مختلف در روز دهم دسامبر که "روز جهانی حقوق بشر" نامیده شده، به فاتو بنسودا، دادستان ارشد دیوان کیفری بین‌المللی ارسال خواهد شد.</p>
      <p>به گزارش خبرگزاری آناتولی، این گروه در نامه خود تاکید کرد، درخواست برای انجام تحقیقات علیه اسرائیل به مدت پنج سال است که در مرحله "تحلیل مقدماتی" باقی مانده است.</p>
      <p>محاصره 13 ساله نوار غزه از سوی اسرائیل اقتصاد این منطقه را تخریب کرده و دو میلیون ساکن آن را از آزادی تردد و خروج از غزه محروم کرده و موجب شده ملزومات اساسی به این منطقه وارد نشوند.</p>
      <p>هم‌اکنون هشت سال است که "ائتلاف ناوگروه آزادی" کمپینی تازه برای به چالش کشیدن محاصره نوار غزه توسط اسرائیل به راه می‌اندازد.</p>
      <p>کماندوهای اسرائیلی در روز 31 مه 2010، 9 فعال ترکیه‌ای وابسته به ائتلاف ناوگروه آزادی را که در مسیر غزه بودند تا کمک‌های بشردوستانه را به مردم آن منطقه تحویل دهند، در آب‌های بین‌المللی کشتند.</p>
      <p>دفتر دادستانی دیوان کیفری بین‌المللی طی روزهای گذشته درخواست برای آغاز تحقیقات درباره این حمله را رد کرد و این پرونده را برای سومین بار بست.</p>
      <p>انتهای پیام</p>
    </article>
  </body>
</html>