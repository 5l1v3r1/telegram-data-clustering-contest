<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/222377_paizoyn-ta-resta-toys-prin-apo-foto-finis"/>
    <meta property="og:site_name" content="Efsyn.gr"/>
    <meta property="article:published_time" content="2019-12-09T08:50:08+00:00"/>
    <meta property="og:title" content="Παίζουν τα ρέστα τους πριν από το φωτο-φίνις"/>
    <meta property="og:description" content="«Γκαζώνουν» Κόρμπιν και Τζόνσον λίγα 24ωρα πριν από τις πρόωρες κάλπες της Πέμπτης ● Νικητής των τελευταίων δημοσκοπήσεων ο Mr. Brexit, αλλά με τους Εργατικούς να κλείνουν την ψαλίδα προμηνύεται εκλογικό θρίλερ."/>
  </head>
  <body>
    <article>
      <h1>Παίζουν τα ρέστα τους πριν από το φωτο-φίνις</h1>
      <address><time datetime="2019-12-09T08:50:08+00:00">09 Dec 2019, 08:50</time> by <a rel="author">Μαργαρίτα Βεργολιά</a></address>
      <p>Ρευστότητα και αβεβαιότητα για την επόμενη ημέρα. Ετσι σκιαγραφείται το σκηνικό στη Βρετανία, λίγα 24ωρα πριν ανοίξουν οι κάλπες των πρόωρων -και πλέον κρίσιμων- εκλογών της Πέμπτης, που θα κρίνουν το μέλλον της χώρας λόγω Brexit.</p>
      <p>Από το τελευταίο μεγάλο ντιμπέιτ της Παρασκευής μεταξύ των δύο βασικών μονομάχων δεν προέκυψε ξεκάθαρος νικητής: ο πρωθυπουργός Μπόρις Τζόνσον και ο ηγέτης των αντιπολιτευόμενων Εργατικών, Τζέρεμι Κόρμπιν, αντάλλαξαν τις γνωστές κατηγορίες, επανέλαβαν τις χιλιοειπωμένες θέσεις τους και διαφώνησαν σχεδόν σε όλα, εκτός από την κοινή απόρριψη των συμπερασμάτων έκθεσης του Ινστιτούτου Δημοσιονομικών Μελετών, που έκρινε μη ρεαλιστικά τα οικονομικά προγράμματα και των δύο μεγάλων κομμάτων.</p>
      <p>Οι τελευταίες δημοσκοπήσεις, εν τω μεταξύ, δεν αποκλείουν ένα εκλογικό θρίλερ για την Πέμπτη. Οχι για το ποιος θα κερδίσει την πρωτιά -δημοσκοπικά τουλάχιστον είναι ξεκάθαρο ότι θα την εξασφαλίσουν οι κυβερνώντες Τόρις του Μπόρις Τζόνσον- αλλά για το εάν η νίκη θα είναι πύρρειος, χωρίς αυτοδυναμία.</p>
      <p>Με το ερώτημα της αξιοπιστίας τους πάντα να πλανάται στον αέρα, οι περισσότερες δημοσκοπήσεις που δημοσιοποιήθηκαν μέσα στο Σαββατοκύριακο δείχνουν τους Εργατικούς του Κόρμπιν να ροκανίζουν το προβάδισμα των Τόρις -κάποιες το περιορίζουν μόλις στις 6 έως 8 μονάδες- αφήνοντας έτσι όλα τα μετεκλογικά ενδεχόμενα ανοιχτά.</p>
      <h3>Ψηφοφόροι</h3>
      <p>Δικαίως, λοιπόν, ο Τζόνσον δήλωνε χθες στο δίκτυο Sky News «αγχωμένος» για το κλείσιμο της ψαλίδας και προσπαθούσε ολημερίς, σε προεκλογικές συγκεντρώσεις και τηλεφωνικές καμπάνιες, να συσπειρώσει γύρω του τους ψηφοφόρους των Τόρις και τους υπέρμαχους του Brexit. «Το Brexit είναι απαραίτητο» διακήρυξε ο Βρετανός πρωθυπουργός.</p>
      <p>Και μασώντας ουσιαστικά τα λόγια του για το εάν και σε ποιο βαθμό θα ισχύσουν τελωνειακοί έλεγχοι μεταξύ Μεγάλης Βρετανίας και Βόρειας Ιρλανδίας βάσει της συμφωνίας του με την Ε.Ε. (σχετικές αποκαλύψεις έκανε την Παρασκευή ο Κόρμπιν, δημοσιοποιώντας εμπιστευτική έκθεση του υπ. Οικονομικών), επανέλαβε τη δέσμευσή του για Brexit στις 31 Ιανουαρίου, αλλά και για χαμηλότερα ποσοστά μετανάστευσης (βάσει ενός εξαιρετικά αμφιλεγόμενου συστήματος μοριοδότησης).</p>
      <p>Προϋπόθεση, διευκρίνισε ο Τζόνσον, είναι να εξασφαλίσει την πλειοψηφία. Οταν πάντως ρωτήθηκε εάν στην αντίθετη περίπτωση θα παραιτηθεί, προτίμησε να μην απαντήσει…</p>
      <p>Σε φουλ ρυθμούς κινήθηκε χθες και ο Κόρμπιν, καλώντας από το βήμα προεκλογικής συγκέντρωσης στην Ουαλία τους ψηφοφόρους των Εργατικών να «αλλάξουν τον ρου της πολιτικής ιστορίας της Βρετανίας» και «να τα δώσουν όλα». Το διακύβευμα είναι να στερήσουν την πλειοψηφία από τον Τζόνσον, αφήνοντας ανοιχτό έτσι τον δρόμο για μία κυβέρνηση μειοψηφίας των Εργατικών. Αυτός ωστόσο φαντάζει ήδη στρωμένος με αγκάθια…</p>
      <p>Χθες, η αρχηγός των Φιλελεύθερων Δημοκρατών, Τζο Σουίνσον, δήλωσε μεν πρόθυμη για μετεκλογική συμφωνία με τους Εργατικούς, εφόσον κανένα κόμμα δεν εξασφαλίσει πλειοψηφία, πλην όμως υπό την προϋπόθεση ο Κόρμπιν να παραιτηθεί από την κομματική ηγεσία και να μην αναλάβει πρωθυπουργός.</p>
      <p>Ετοιμη για κοινοβουλευτική στήριξη μιας κυβέρνησης μειοψηφίας των Εργατικών εμφανίστηκε χθες και η πρωθυπουργός της τοπικής κυβέρνησης της Σκοτίας και αρχηγός του εθνικιστικού κόμματος SNP, Νίκολα Στέρτζον, πλην όμως «υπό όρους»: ήτοι, μία επί της αρχής συμφωνία για δεύτερο δημοψήφισμα στη Σκοτία με το ερώτημα της ανεξαρτησίας, την απομάκρυνση των υποβρυχίων με βαλλιστικούς πυραύλoυς Trident από τη Σκοτία και τον τερματισμό της λιτότητας.</p>
      <p>Με αυτά ως φόντο, εν τω μεταξύ, ο Τζόνσον ζήτησε τη διενέργεια έρευνας για την πρόσφατη δημοσίευση στο Διαδίκτυο διαβαθμισμένων εγγράφων από τις προκαταρκτικές εμπορικές συνομιλίες μεταξύ Βρετανίας και ΗΠΑ, τα οποία επικαλέστηκε αργότερα ο Κόρμπιν καταγγέλλοντας την κυβέρνηση ότι βγάζει στο σφυρί το Εθνικό Σύστημα Υγείας (NHS).</p>
      <p>Σύμφωνα με το πρακτορείο Reuters, αξιωματούχοι της βρετανικής υπηρεσίας κυβερνοασφάλειας ήδη ερευνούν εάν τα διαβαθμισμένα έγγραφα υπεκλάπησαν ή εάν διέρρευσαν και από ποιον, με εκκρεμές το ερώτημα πιθανής ρωσικής ανάμιξης στην προεκλογική εκστρατεία. Εκκρεμής παραμένει πάντως και η δημοσιοποίηση κοινοβουλευτικής έκθεσης περί ρωσικού δακτύλου στο πολιτικό σκηνικό της Βρετανίας, που όπως καταγγέλλεται καθυστερεί χαρακτηριστικά από την Ντάουνινγκ Στριτ.</p>
      <p>Κατά το χθεσινό 24ωρο, πάντως, στελέχη των δύο μεγάλων κομμάτων επιχείρησαν (προς άγρα ψήφων) να αμβλύνουν προεκλογικά και με δημόσια «συγγνώμη» τις αρνητικές εντυπώσεις από τις κατηγορίες: (α) περί αντισημιτισμού στις τάξεις των Εργατικών, με τον «σκιώδη» υπουργό Οικονομικών, Τζον Μακντόνελ, να παραδέχεται χθες στο BBC ότι «αν και κάναμε το καλύτερο δυνατό» δεν αποκλείεται να στοιχίσουν ψήφους στο κόμμα, (β) περί ισλαμοφοβίας στις τάξεις των Τόρις, με τον πρόεδρο του κόμματος, Τζέιμς Κλέβερλι, να δηλώνει βέβαιος στο ραδιόφωνο του BBC ότι «έχουμε ισχυρό μηχανισμό αντιμετώπισης του θέματος», την ώρα που σύμφωνα με αποκαλύψεις της Guardian τουλάχιστον τέσσερις υπουργοί της κυβέρνησης Τζόνσον μετείχαν στις προεκλογικές καμπάνιες υποψήφιων βουλευτών των Τόρις, οι οποίοι είναι γνωστοί για την ισλαμοφοβική και αντιμεταναστευτική τους ρητορική.</p>
      <p>Σε αντίθεση δε με όσα υποστήριξε δημόσια χθες ο πρόεδρος των Τόρις, επισημαίνει η βρετανική εφημερίδα, ο ίδιος ο Μπόρις Τζόνσον ουδέποτε ζήτησε συγγνώμη για το περιβόητο άρθρο που είχε γράψει το 2018, στο οποίο παρομοίαζε τις μουσουλμάνες που φορούν νικάμπ με «γραμματοκιβώτια» και «ληστές τραπέζης»…</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/209364_shedia-gia-kalpes-prin-brexit"/>
        <a href="https://www.efsyn.gr/kosmos/eyropi/220159_brexit-fotia-sti-strata-ton-psifoforon"/>
        <a href="https://www.efsyn.gr/kosmos/eyropi/208723_otan-o-kormpin-eftase-sto-hteni"/>
        <a href="https://www.efsyn.gr/node/222308"/>
        <a href="https://www.efsyn.gr/node/222253"/>
        <a href="https://www.efsyn.gr/kosmos/eyropi/222178_o-kormpin-kaiei-ton-mporis"/>
      </related>
    </article>
  </body>
</html>