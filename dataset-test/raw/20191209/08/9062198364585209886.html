<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3410992/eski-akp-milletvekili-ak-parti-erdoganin-kendisini-sorgulamaya-acti"/>
    <meta property="og:site_name" content="Milli Gazete"/>
    <meta property="article:published_time" content="2019-12-09T08:44:00+00:00"/>
    <meta property="og:title" content="Eski AKP milletvekili: AK Parti Erdoğan'ın kendisini sorgulamaya açtı"/>
    <meta property="og:description" content="Eski AKP Bursa Milletvekili ve Karar yazarı Mehmet Ocaktan, Cumhurbaşkanı Recep Tayyip Erdoğan'ın Ahmet Davutoğlu'nun başbakanlığı döneminde Şehir Üniversitesi’ne tapu devri yapıldığını belirtip, &quot;Bunlar Halk Bank’ı dolandırmaya çalışıyor&quot; sözlerini değerlendirdi."/>
  </head>
  <body>
    <article>
      <h1>Eski AKP milletvekili: AK Parti Erdoğan'ın kendisini sorgulamaya açtı</h1>
      <h2>Eski AKP milletvekili ve Karar yazarı Ocaktan, "AK Parti, Erdoğan’ın Halk Bank sözleriyle kendisini sorgulamaya açtı, bunun siyasal sonuçları olacak" diye yazdı.</h2>
      <address>
        <time datetime="2019-12-09T08:44:00+00:00">09 Dec 2019, 08:44</time>
      </address>
      <p>Eski AKP Bursa Milletvekili ve Karar yazarı Mehmet Ocaktan, Cumhurbaşkanı Recep Tayyip Erdoğan'ın Ahmet Davutoğlu'nun başbakanlığı döneminde Şehir Üniversitesi’ne tapu devri yapıldığını belirtip, "Bunlar Halk Bank’ı dolandırmaya çalışıyor" sözlerini değerlendirdi.</p>
      <p>Ocaktan, Karar gazetesindeki yazısında "AK Parti ilk kez kendi içinde böylesine ağır tartışmalara sahne olmaktadır” diyerek, "AK Parti Erdoğan’ın bu sözleriyle, milyonlar nezdinde kendisini sorgulamaya açmıştır ve doğal olarak bunun siyasal sonuçları olacaktır" ifadesini kullandı.</p>
      <p>Ocaktan, "Suçlayan ve suçlananlar 17 yıl ülkeyi birlikte yönettiler. Özü itibariyle bu ağır üslup siyaseten rakiplerine zarar vermeyi amaçlamış olsa da, 17 yıl boyunca ülkeyi birlikte yönettikleri gerçeğini değişmeyecektir" görüşünü savundu.</p>
      <p>Ocaktan şunları dile getirdi:</p>
      <blockquote>"Maalesef bu tartışma AK Parti adına talihsiz bir sürecin başlangıcı olmuştur. Ama artık ok yaydan çıkmıştır, bundan sonra AK Parti istese de bu süreci geri döndürmesi pek mümkün olmayacaktır.</blockquote>
      <blockquote>Ama her şeye rağmen bu tartışmaların, Türkiye siyasetinin geleceği açısından hayırlı sonuçları da olabilir. Muhtemelen AK Parti bütün cumhurbaşkanlarının, başbakanların, bakanların mal varlıklarındaki artışın araştırılması talebini pek fazla ciddiye almayacaktır, ama bu talep bundan sonra Demokles’in kılıcı gibi hep yukarıda duracaktır. Yani bütün Türkiye bu meseleyi tartışmaya devam edecektir.</blockquote>
      <blockquote>İşte tam da bu yüzden, Türkiye’de siyasetin normalleşme süreci başlayabilir. Zira bundan sonra, denetlenebilir, şeffaf ve hesap verilebilir bir yönetim anlayışı toplumda giderek daha da güçlü bir şekilde dillendirilmeye başlanacaktır.</blockquote>
      <blockquote>Umarım bu, ülke için hayırlı sonuçlara vesile olur"</blockquote>
    </article>
  </body>
</html>