<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191209_Vadat_emeltek_az_anyja_elettarsat_megkeselo_sukosdi_fiu_ellen"/>
    <meta property="og:site_name" content="HVG.hu"/>
    <meta property="article:published_time" content="2019-12-09T08:57:00+00:00"/>
    <meta property="og:title" content="Vádat emeltek az anyja élettársát megkéselő sükösdi fiú ellen"/>
    <meta property="og:description" content="Csak a gyors orvosi beavatkozásnak volt köszönhető, hogy férfi nem halt meg."/>
  </head>
  <body>
    <article>
      <h1>Vádat emeltek az anyja élettársát megkéselő sükösdi fiú ellen</h1>
      <address><time datetime="2019-12-09T08:57:00+00:00">09 Dec 2019, 08:57</time> by <a rel="author">hvg.hu</a></address>
      <p>
        <b>Csak a gyors orvosi beavatkozásnak volt köszönhető, hogy férfi nem halt meg.</b>
      </p>
      <p>Emberölési kísérlet miatt <a href="http://ugyeszseg.hu/vademeles-az-anyja-elettarsat-megkeselo-sukosdi-fiu-ellen/">emelt vádat </a>egy tizenhat éves sükösdi fiú ellen a Bács-Kiskun Megyei Főügyészség. A fiatalkorú vádlott – aki a bűncselekmény elkövetésekor még nem volt tizenhat éves – június 9-én egy családi veszekedés után késsel mellkason szúrta anyja élettársát.</p>
      <p>Az eset előtt a fiú egyedül lakott nagyanyja sükösdi házában. Édesanyja elköltözött az élettársához, aki többször szóvá tette a „robbanékony természetű” fiúnak, hogy nem jár iskolába, naphosszat nem csinál semmit, alig eszik és csak számítógépezik. A fiú akart magának egy nagyobb kutyát, de az anyja ellenezte ezt, emiatt szintén sokat veszekedtek. A vádlott egy alkalommal pénzt kért pórázra, majd szóváltásba keveredett anyja élettársával.</p>
      <blockquote>A fiú kést ragadott, provokálta a férfit, majd egy hirtelen mozdulattal mellkason szúrta, és elszaladt a helyszínről, a rendőrök másnap fogták el és őrizetbe vették.</blockquote>
      <p>A szúrás után a sértett eszméletét vesztette, a helyszínen újra kellett éleszteni és több hetes kórházi kezelésre szorult. A közlemény szerint a gyors és szakszerű orvosi beavatkozásnak köszönhető, hogy a férfi nem halt meg.</p>
      <p>A vádlott bűnösségéről a Kecskeméti Törvényszék fog dönteni.</p>
      <related>
        <a href="https://hvg.hu/itthon/20191009_Megszurta_elettarsat_egy_ferfi_egy_disznovagason"/>
        <a href="https://hvg.hu/elet/20190904_ferj_feleseg_brutalis_tamadas_keseles_meglepetes"/>
      </related>
    </article>
  </body>
</html>