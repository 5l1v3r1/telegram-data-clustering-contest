<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hamshahrionline.ir/news/468806/%D9%88%D8%A7%D8%AD%D8%AF%D9%87%D8%A7%DB%8C-%DA%86%D8%B1%D9%85-%D8%B3%D8%A7%D8%B2%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%D8%AA%D8%B9%D8%B7%DB%8C%D9%84%DB%8C"/>
    <meta property="og:site_name" content="همشهری آنلاین"/>
    <meta property="article:published_time" content="2019-12-09T08:00:42+00:00"/>
    <meta property="og:title" content="واحدهای چرم‌سازی آذربایجان‌شرقی در آستانه تعطیلی"/>
    <meta property="og:description" content="رئیس انجمن چرم آذربایجان‌شرقی گفت: واحدهای چرم‌سازی حقیقی استان به علت نداشتن اجازه واردات پوست خام گاوی در آستانه تعطیلی قرار دارند."/>
  </head>
  <body>
    <article>
      <h1>واحدهای چرم‌سازی آذربایجان‌شرقی در آستانه تعطیلی</h1>
      <h2>رئیس انجمن چرم آذربایجان‌شرقی گفت: واحدهای چرم‌سازی حقیقی استان به علت نداشتن اجازه واردات پوست خام گاوی در آستانه تعطیلی قرار دارند.</h2>
      <address>
        <time datetime="2019-12-09T08:00:42+00:00">09 Dec 2019, 08:00</time>
      </address>
      <p>به گزارش همشهری آنلاین به نقل از ایرنا، مهدی امینی، دوشنبه ۱۸ آذر با بیان اینکه هم اکنون ۳۶۰ واحد صنعتی چرم‌سازی در <a href="https://www.hamshahrionline.ir/news/19313/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%A7%D8%B3%D8%AA%D8%A7%D9%86-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C">استان آذربایجان شرقی</a> وجود دارد، افزود: ۹۵ درصد این واحدها حقیقی و ۵ درصد بقیه حقوقی است.</p>
      <p>وی اظهار داشت: از وقتی که کشتار در <a href="https://www.hamshahrionline.ir/news/45054/%D9%85%D8%AC%D9%84%D9%87-%D8%A7%DB%8C%D8%B1%D8%A7%D9%86">ایران</a> کاهش یافت واحدهای چرم سازی با کمبود پوست خام گاوی و مواد اولیه این صنعت مواجه شدند بنابراین این واحدها برای تامین مواد اولیه خود به واردات پوست خام روی آوردند.</p>
      <p> رئیس انجمن چرم آذربایجان‌شرقی گفت: براساس آئین نامه سازمان دامپزشکی کشور اجازه واردات پوست خام گاوی و مواد اولیه را به تولید کنندگان حقیقی صنعت چرم نمی دهند بنابراین فعالان این حوزه با مشکل تامین مواد اولیه مواجه شده اند.</p>
      <p>امینی، با اشاره به اینکه براساس این آئین نامه تنها شرکت های حقوقی قادر به واردات هستند، ادامه داد: پیش از این آئین نامه، افراد حقیقی نیز به راحتی می توانستند مواد اولیه صنعت چرم را وارد کنند.</p>
      <p>وی با بیان اینکه ۵ درصد واحدهای تولید کننده چرم در استان شخصیت حقوقی دارند و ۳ درصد آن ها نیز در وضعیت تعطیلی قرار دارد، یادآوری کرد: اگر اجازه ورود مواد اولیه به واحدهای حقیقی داده نشود این واحدها تعطیل خواهند شد و ۲ درصد واحدهای حقوقی قادر نخواهند بود تقاضای صنعت چرم استان را پاسخ دهند.</p>
      <p>امینی، صدور اجازه واردات پوست برای واحدهای حقیقی و صدور مجوزهای لازم برای ترخیص پوست خام گاوی و مواد اولیه به <a href="https://www.hamshahrionline.ir/news/404001/%D8%A2%D8%B4%D9%86%D8%A7%DB%8C%DB%8C-%D8%A8%D8%A7-%D8%AA%D8%A7%D8%B1%DB%8C%D8%AE%DA%86%D9%87-%D8%B4%D9%87%D8%B1-%D8%AA%D8%A8%D8%B1%DB%8C%D8%B2">تبریز</a> را خواستار شد.</p>
    </article>
  </body>
</html>