<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/politika/bivsh-konstitucionen-sdiya-glavniyat-prokuror-stava-nedosegaem-sled-poslednite-zakonovi"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-12-09T08:00:09+00:00"/>
    <meta property="og:title" content="Бивш конституционен съдия: Главният прокурор става недосегаем след последните законови промени"/>
    <meta property="og:description" content="„Прокуратурата ни е изградена на йерархичен и силно централизиран принцип. При голяма субординация между отделните звена. Главният прокурор може да дава инструкции и да отменя актовете на всички долустоящи. Той контролира не само прокурорите, но и следователите. След последните промени в Закона за съдебната власт главният прокурор е нодосегаем. Недосегаем е, защото едновременно е много овластен, а в същото време е безконтролен”. Така бившият конституционен съдия Благовест Пунев коментира в ефира на bTV решението от извънредното заседание на Министерския съвет за промени в НКП и Закона за съдебната власт. По думите му, изпълнението на препоръките на Венецианската комисия има имитативен характер, повече е пиар."/>
  </head>
  <body>
    <article>
      <h1>Бивш конституционен съдия: Главният прокурор става недосегаем след последните законови промени</h1>
      <address>
        <time datetime="2019-12-09T08:00:09+00:00">09 Dec 2019, 08:00</time>
      </address>
      <p>„Прокуратурата ни е изградена на йерархичен и силно централизиран принцип. При голяма субординация между отделните звена. Главният прокурор може да дава инструкции и да отменя актовете на всички долустоящи. Той контролира не само прокурорите, но и следователите. След последните промени в Закона за съдебната власт главният прокурор е нодосегаем. Недосегаем е, защото едновременно е много овластен, а в същото време е безконтролен”. Така бившият конституционен съдия Благовест Пунев коментира в ефира на <a href="https://btvnovinite.bg/predavania/tazi-sutrin/bivsh-konstitucionen-sadija-prokuraturata-ni-e-silno-centralizirana-a-gl-prokuror-nedosegaem.html">bTV</a><a href="https://btvnovinite.bg/predavania/tazi-sutrin/bivsh-konstitucionen-sadija-prokuraturata-ni-e-silno-centralizirana-a-gl-prokuror-nedosegaem.html"> </a>решението от извънредното заседание на Министерския съвет за промени в НКП и Закона за съдебната власт. По думите му, изпълнението на препоръките на Венецианската комисия има имитативен характер, повече е пиар.</p>
      <p>Припомняме, че в събота кабинетът се събра извънредно и предложи прокурор да има възможността да разследва главния прокурор и да му търси наказателна отговорност. Той ще се избира с квалифицирано мнозинство от 2/3 и ще има 7-годишен мандат. Въпросният прокурор ще е и шеф на отдел „Инспекторат“ във Върховната касационна прокуратура, тоест ще е под шапката на главния прокурор.</p>
      <p>Проектът, представен в събота, не включва препоръката на Венецианската комисия и членове на Висшия съдебен съвет (ВСС) от Съдийската колегия да могат да предлагат разследване на главния прокурор, нито да бъде намален кворумът от 17 гласа от ВСС за отстраняването му, както и да бъде въведен съдебен контрол върху постановленията за отказ да се образува наказателно разследване, пише в. „<a href="https://www.segabg.com/node/110230">Сега</a>“.</p>
      <p>В разпространения след заседанието на Министерския съвет проект не е отразено обещанието, че ще се предвиди възможност всяка парламентарна комисия да изслушва шефа на държавното обвинение на всеки 3 месеца "по въпроси, свързани с осъществяване на дейността на прокуратурата".  В законопроекта няма и дума за настояването на експертите за генерални промени в начина на сформиране на Висшия съдебен съвет, пише още изданието. </p>
      <related>
        <h4>още по темата</h4>
        <a href="https://www.manager.bg/blgariya/geshev-pritesnyavat-se-tezi-koito-ne-spazvat-zakona"/>
        <a href="https://www.manager.bg/blgariya/geshev"/>
      </related>
    </article>
  </body>
</html>