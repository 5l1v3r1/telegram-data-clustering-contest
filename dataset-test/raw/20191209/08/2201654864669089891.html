<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.napi.hu/magyar_gazdasag/kiderult_mire_nem_sajnalja_a_penzt_a_kormany.696496.html"/>
    <meta property="og:site_name" content="Napi.hu"/>
    <meta property="article:published_time" content="2019-12-09T08:26:00+00:00"/>
    <meta property="og:title" content="Kiderült, mire nem sajnálja a pénzt a kormány"/>
    <meta property="og:description" content="A pénzügyi tárca a volt királyi Pénzügyminisztérium felújításáért felelős vállalatnak, azaz saját cégének adta a legmagasabb összeget a vállalati támogatásokra rendelkezésére álló keretéből."/>
  </head>
  <body>
    <article>
      <h1>Kiderült, mire nem sajnálja a pénzt a kormány</h1>
      <h2>A pénzügyi tárca a volt királyi Pénzügyminisztérium felújításáért felelős vállalatnak, azaz saját cégének adta a legmagasabb összeget a vállalati támogatásokra rendelkezésére álló keretéből.</h2>
      <address><time datetime="2019-12-09T08:26:00+00:00">09 Dec 2019, 08:26</time> by <a rel="author" href="https://www.napi.hu/szerzo/Kom%C3%B3csin%20S%C3%A1ndor" target="_blank">Komócsin Sándor</a></address>
      <p>Idén 28 milliárdnyi vállalati támogatást osztott szét a Pénzügyminisztérium, a legtöbb pénzt, 13,8 milliárd forintot a PM-TÉR6 Kft., azaz saját projektcége kapta - <a href="https://nepszava.hu/3059785_maganak-adta-a-legtobb-tamogatast-a-pm">írja</a> a Népszava. Ez a vállalat felel a budai várban található volt királyi Pénzügyminisztérium átalakításáért és felújításáért. Ha elkészül az épület, ide költözik a PM apparátusának fele. Az átalakítás <a href="https://www.napi.hu/magyar_gazdasag/kiva-2020-ban.696220.html">költsége</a> 50 milliárd forint, ami megközelíti a Kőröshegyi autópálya-völgyhíd árát.</p>
      <p>A piaci tevékenységet végző vállalkozások közül a legnagyobb támogatást, közel 2,5 milliárd forintot a Törökszentmiklósi Mezőgazdasági (TM) Zrt. kapta, a PM által közreadott adatok szerint "feldolgozóipari komplexum felújításra". A cég tulajdonosa Horváth László, aki az első Orbán-kormány idején, 1998-ban a Kazah Köztársaság tiszteletbeli konzulja lett, és fenntartotta Karcagon a Kazah Köztársaság Konzulátusát. Emellett pont jókor szállt be az online-pénztárgép bizniszbe is.</p>
      <p>Több mint 2 milliárd forint támogatást kapott még az ócsai MPF-FÉG Kft. "automatizált festő és ponthegesztő üzemegység létrehozásának támogatása a versenyképesség növelése és új piacok megnyitása céljából". A cég Felcsuti Zsolt érdekeltségéhez, az MPF-csoporthoz tartozik, Felcsuti vagyonát A 100 leggazdagabb kiadvány 160 milliárd forintra becsülte, amivel a hetedik helyen végzett a milliárdosok listáján.</p>
      <p>A milliárdos támogatási listára még két csomagolóüzem került fel. Az egyik a Neopac Kft., amely kerek egymilliárdot kapott a PM támogatási listája alapján "tubusgyártó sor kapacitásbővítésének támogatására". A vállalat a svájci Hoffmann Neopac AG tulajdonában áll. A másik a Hell Energy Kft., amely a külügyminisztériumtól 2016-ban hétmilliárd forintot kapott.</p>
    </article>
  </body>
</html>