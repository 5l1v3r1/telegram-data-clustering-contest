<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-12-senkinek-nem-kellettek-a-20-millios-rambo-kesek/"/>
    <meta property="og:site_name" content="lokál"/>
    <meta property="article:published_time" content="2019-12-09T08:00:36+00:00"/>
    <meta property="og:title" content="Senkinek nem kellettek a 20 milliós Rambo-kések"/>
    <meta property="og:description" content="Elárverezték Andy Vajna féltve őrzött kincseit. A bevétel kicsivel több mint 88 millió forint, melynek egy részét a filmmogul özvegye, Vajna Tímea jótkékonysági célra ajánotta fel. A szivarfüstös Bentley és a Munkácsy-kép kelt el a legdárgábban, de rengeteg tárgyat jóval a kikiáltási ár fölött vitte"/>
  </head>
  <body>
    <article>
      <h1>Senkinek nem kellettek a 20 milliós Rambo-kések</h1>
      <address><time datetime="2019-12-09T08:00:36+00:00">09 Dec 2019, 08:00</time> by <a rel="author">P.L.</a></address>
      <p>
        <b>Elárverezték Andy Vajna féltve őrzött kincseit. A bevétel kicsivel több 88 millió forintnál, amelynek egy részét a filmmogul özvegye, Vajna Tímea jótékonysági célra ajánlotta fel. A szivarfüstös Bentley és a Munkácsy-kép kelt el a legdrágábban, de rengeteg tárgyat jóval a kikiáltási ár fölött vittek el, ugyanakkor az ikonikus Rambo-késeket senki sem vitte haza. Ezekre még két hétig bárki lecsaphat.</b>
      </p>
      <p>Andy Vajna személyes tárgyai, bútorai, filmes relikviái és legféltettebb kincsei, emlékei is kalapács alá kerültek szombaton. A filmmogul korán elveszített fiának, Justinnak írt levele és bélyegei jóval a kikiáltási ár fölött, 600 ezer forintért keltek el, ugyanígy a „Rambo – Első vér” filmzenei kottája, amely 1,1 millió forintért talált gazdára. Ezek kikiáltási ára 34 és 38 ezer forintról indult. Andy Vajna egyik legjobb barátja, Arnold Schwarzenegger dedikált fotója is rekordáron, 700 ezer forintért kelt el. Ennek kikiáltási ára 95 ezer forint volt.</p>
      <p><b>Bentley Continental GTC – 15 millió forint</b><br/>A filmmogul imádott Bentley-jét már szombaton hazavihette a szerencsés licitáló. – Andy autójának még megvan a szivarillata, ha pedig beül valaki, érezheti a malibui, Los Angeles-i napfényt – mondta Vajna Tímea korábban a Mokkában.</p>
      <figure>
        <img src="https://www.lokal.hu/wp-content/uploads/2019/11/andy-vajna-arveres-csd-6-1280x852.jpg"/>
        <figcaption>Fotó: Cser Dániel</figcaption>
      </figure>
      <p><b>Rambo-kések – nem keltek el </b><br/>Andy Vajna három Rambo-filmet is rendezett, az ezekből ismert és Sylvester Stallone által használt híres kések a producer legféltettebb kincsei voltak. Kikiáltási áron, 20 millió forintért azonnal le is csapott rá egy online licitáló, később azonban azt állította, hogy tévedés történt. Ugyanakkor a kések még két hétig elérhetők.</p>
      <figure>
        <img src="https://www.lokal.hu/wp-content/uploads/2019/11/andy-vajna-arveres-csd-19-805x960.jpg"/>
        <figcaption>Fotó: Cser Dániel</figcaption>
      </figure>
      <p><b>Munkácsy-kép – 28 millió forint</b><br/>Az aukció legdrágább tétele Munkácsy Mihály Krisztus Pilátus előtt című festményéhez készült, tanulmányfejeket ábrázoló képe, amely 19 éve került Andy Vajna birtokába. Az aukción pillanatok alatt elkelt, kikiáltási áron.</p>
      <figure>
        <img src="https://www.lokal.hu/wp-content/uploads/2019/11/andy-vajna-arveres-csd-1-1280x852.jpg"/>
        <figcaption>Fotó: Cser Dániel</figcaption>
      </figure>
      <p><b>Szivartartó doboz – 420 ezer forint</b><br/>Andy Vajna egyik legkedvesebb szivartartója Thaiföldről származik. Ebben tartotta kedvenc szivarjait, és a doboz mindig az íróasztalán volt.</p>
      <figure>
        <img src="https://www.lokal.hu/wp-content/uploads/2019/11/andy-vajna-arveres-nagyhazy-marietta-csd0001_-1280x852.jpg"/>
        <figcaption>Cser Dániel</figcaption>
      </figure>
      <p>
        <a href="https://www.lokal.hu/aktualis/">Minden ami Aktuális!</a>
      </p>
    </article>
  </body>
</html>