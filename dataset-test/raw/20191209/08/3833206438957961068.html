<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Nai-mladiyat-premier-v-sveta-shte-upravlyava-Finlandiya-tya-e-samo-na-34-920357"/>
    <meta property="og:site_name" content="Plovdiv24.bg"/>
    <meta property="article:published_time" content="2019-12-09T08:12:00+00:00"/>
    <meta property="og:title" content="Най-младият премиер в света ще управлява Финландия, тя е само на 34"/>
    <meta property="og:description" content="34-годишната Сана Марин ще стане най-младият премиер в света като ръководител на коалиционно правите..."/>
  </head>
  <body>
    <article>
      <h1>Най-младият премиер в света ще управлява Финландия, тя е само на 34</h1>
      <address>
        <time datetime="2019-12-09T08:12:00+00:00">09 Dec 2019, 08:12</time>
      </address>
      <p>34-годишната Сана Марин ще стане най-младият премиер в света като ръководител на коалиционно правителство, ръководено от жени във Финландия. Транспортният министър беше избран от нейната социалдемократическа партия, която ще поеме управлението, след като премиерът Анти Рин подаде оставка миналата седмица. Очаква се Марин да положи клетва през тази седмица. Тя ще ръководи лявоцентристка коалиция от пет партии, всички оглавявани от жени. От останалите 4 дами три също са под 35-годишна възраст.</p>
      <p>Рин се оттегли, след като загуби доверието на член на коалицията заради поведението си по време на пощенската стачка.</p>
      <p>Когато встъпи в длъжност, г-жа Марин ще бъде най-младият министър-председател в света. Премиерът на Нова Зеландия Джасинда Ардърн е на 39 г., докато украинският премиер Олексий Хончарук е на 35 години.</p>
      <p>Възрастта и прогресивната политика на Марин, заедно с факта, че тя е отскоро майка, предизвикаха сравненията с Ардърн. Марин влезе в политиката на 27 години, като стана ръководител на Общинския съвет в родния си град Тампере.</p>
      <p>"Имаме много работа, за да възстановим доверието", каза пред репортери Марин, която спечели вота с малка разлика.</p>
      <p>Тя отмина въпросите за възрастта си, като каза: "Никога не съм мислила за възрастта или пола си, мисля за причините, заради които попаднах в политиката, и онези неща, заради които спечелихме доверието на електората“.</p>
      <p>Марин ще е едва третата жена премиер в северната страна. Социалдемократите се очертаха като най-голямата партия на изборите, проведени през април, и така могат да назначат премиера, който ръководи коалиционното правителство. Според финландския оператор YLE, Сана Марин е отгледана от самотна майка и е първият човек в семейството си, който отишъл в университет.  В момента Финландия е ротационен председател на Европейския съюз.</p>
    </article>
  </body>
</html>