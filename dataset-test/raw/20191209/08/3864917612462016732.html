<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2833949-u-radi-proponuut-zvilniti-vid-podatkiv-na-dohodi-molod-do-27-rokiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-12-09T08:51:00+00:00"/>
    <meta property="og:title" content="У Раді пропонують звільнити від податків на доходи молодь до 27 років"/>
    <meta property="og:description" content="Комітет з питань молоді і спорту підтримує законопроєкт №2250-1 “Про внесення змін до Податкового кодексу України щодо сприяння працевлаштуванню молодих спеціалістів та внутрішньо переміщених осіб, зупиненню відтоку українських спеціалістів за кордон”."/>
  </head>
  <body>
    <article>
      <h1>У Раді пропонують звільнити від податків на доходи молодь до 27 років</h1>
      <h2>Комітет з питань молоді і спорту підтримує законопроєкт №2250-1 “Про внесення змін до Податкового кодексу України щодо сприяння працевлаштуванню молодих спеціалістів та внутрішньо переміщених осіб, зупиненню відтоку українських спеціалістів за кордон”.</h2>
      <address>
        <time datetime="2019-12-09T08:51:00+00:00">09 Dec 2019, 08:51</time>
      </address>
      <p>Про це повідомляє <a href="https://rada.gov.ua/news/Novyny/185701.html">Інформаційне управління Апарату Верховної Ради</a></p>
      <p>“Комітет з питань молоді і спорту підтримує законопроєкт щодо сприяння працевлаштуванню молодих спеціалістів та внутрішньо переміщених осіб, зупиненню відтоку українських спеціалістів за кордон”, - ідеться в повідомленні.</p>
      <p>Зазначається, що <a href="https://www.ukrinform.ua/tag-zakon">законопроєкт</a> №2250-1 передбачає внесення змін до Податкового кодексу, якими пропонується встановити нульову ставку податку на доходи фізичних осіб платників податків, які не досягли 27-річного віку. Проєкт також пропонує звільняти від оподаткування прибуток підприємств та організацій, у яких упродовж звітного періоду кількість внутрішньо переміщених осіб та/або осіб, які не досягли 27-річного віку, які мають там основне місце роботи, становить не менш як 50% працівників за умови, що фонд оплати праці таких осіб становить упродовж звітного періоду не менш як 25% суми загальних витрат на оплату праці, а також звільняти від сплати єдиного податку платників другої - четвертої груп, які відповідають зазначеним критеріям.</p>
      <p>“Під час обговорення члени Комітету зазначили, що ухвалення законопроєкту буде стимулювати роботодавців приймати на роботу молодь та сприятиме збільшенню зайнятості молоді. Крім того, молодь буде зацікавлена працювати в Україні, а не виїжджати на заробітки”, - зазначили в Інформуправлінні Апарату ВР.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2832404-minfin-u-sicni-pocne-kompleksnu-diagnostiku-podatkovoi-sistemi.html">Мінфін у січні почне комплексну діагностику податкової системи</a>
      </blockquote>
      <p>Водночас, на думку членів Комітету, при встановленні пільг мають бути визначені певні обмеження, а саме максимальна сума доходу платників податків віком до 27 років, що звільняються від сплати податку на доходи фізичних осіб.</p>
    </article>
  </body>
</html>