<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/139852/kilicdaroglu-davutoglunun-cagrisina-destek-verdi"/>
    <meta property="og:site_name" content="Gerçek Gündem"/>
    <meta property="article:published_time" content="2019-12-09T08:06:00+00:00"/>
    <meta property="og:title" content="Kılıçdaroğlu, Davutoğlu'nun çağrısına destek verdi"/>
    <meta property="og:description" content="CHP Genel Başkanı Kemal Kılıçdaroğlu, yeni parti kurma hazırlıklarında olan eski Başbakan Ahmet Davutoğlu'nun “Yaşayan cumhurbaşkanları dahil, ilgili herkesin mal varlığı Meclis’te araştırılsın” çağrısına destek verdi."/>
  </head>
  <body>
    <article>
      <h1>Kılıçdaroğlu, Davutoğlu'nun çağrısına destek verdi</h1>
      <h2>CHP Genel Başkanı Kemal Kılıçdaroğlu, yeni parti kurma hazırlıklarında olan eski Başbakan Ahmet Davutoğlu'nun “Yaşayan cumhurbaşkanları dahil, ilgili herkesin mal varlığı Meclis’te araştırılsın” çağrısına destek verdi.</h2>
      <address>
        <time datetime="2019-12-09T08:06:00+00:00">09 Dec 2019, 08:06</time>
      </address>
      <p>AKP'li Cumhurbaşkanı Tayyip Erdoğan'ın hedef aldığı parti kurma hazırlığı içinde olan eski Başbakan Ahmet Davutoğlu'nun “Yaşayan cumhurbaşkanları dahil, ilgili herkesin mal varlığı Meclis’te araştırılsın” çağrısına ilk yanıt CHP'den geldi.</p>
      <p>CHP Genel Başkanı Kemal Kılıçdaroğlu, “Siyasetin kirlilikten arınması için buna ihtiyaç var. Biz destekleriz. Bunu vatandaş da bekler” dedi.</p>
      <p>
        <b>Sözcü'den Saygı Öztürk'ün haberine göre, Kılıçdaroğlu, şunları söyledi:</b>
      </p>
      <p>"Üniversiteler üzerinden siyasal hesaplaşma ve bunun baş aktörlüğünü Erdoğan'ın üstlenmesi, bu kurumlara saygısızlığın bir göstergesidir. Merak ediyorum o vakfın kurucuları arasında Davutoğlu olmasaydı, vakfın yönetiminde Erdoğan'a yakın isimler olsaydı böyle bir tartışma gündeme gelir miydi? Gelmezdi…"</p>
      <h3>"ELE GEÇİRİLMEK İSTENMESİ DOĞRU DEĞİL"</h3>
      <p>"Erdoğan düne kadar kendi yandaşlarını, banka borçlarından, ekonomik sıkıntılarından kurtardı. Ankara'da Erdoğan'ın akrabası tarafından yaptırılan Nex Lavel'ın Ziraat Bankası'na verilmesi, İstanbul'da finans merkezi alınıp üç müteahhidin kurtarılması… Çektiği sıkıntı fırsat bilinerek banka aracılığıyla üniversitenin ele geçirilmek istenmesi doğru değil. Sorun varsa hukuk içinde  çözülmeli."</p>
      <h3>"GÜZEL VE YERİNDE BİR ÇAĞRI"</h3>
      <p>"Ahmet Davutoğlu'nun çağrısı, güzel ve yerinde bir çağrıdır. Eğer Sayın Erdoğan buna ‘Evet' derse, parlamento da bu amaçla hedefini gerçekleştirirse, Türkiye, ABD Temsilciler Meclisi'ne ‘Siz değil, biz araştırıyoruz' diye meydan okumuş olur. Mal varlıklarının araştırılması amacıyla bir komisyon kurulmak istenmesi halinde buna CHP olarak bizim desteğimiz olur. Temiz siyaset, siyasetin kirlilikten arınması açısından buna ihtiyaç var."</p>
      <h3>NE OLMUŞTU?</h3>
      <p>Erdoğan, İstanbul AKP İl Başkanları Toplantısı'nda, Davutoğlu, Ali Babacan ve Mehmet Şimşek'i hedef alarak, Bunlar Halkbank'ı dolandırıyorlar" demişti. Davutoğlu, Erdoğan'ın suçlamalarına, "Bu ülkeye hizmetten gayrı hiçbir hedef gütmemiş ve bütün bir ömrünü buna adamış bir başbakana 'dolandırıcılık' iftirasında bulunulmuştur" diye yanıt vermişti.</p>
      <p>Davutoğlu, "İstanbul Şehir Üniversitesi arazisine ilişkin asılsız ithamlara dair..." başlığıyla yaptığı açıklamasında "Üniversiteyi üniversite yapan araziler ve binalar değil, bilim insanları ve öğrencilerin oluşturduğu sosyal iklimdir. Her gördüğü araziye dolar hesabı ile değer biçenler bunu anlayamazlar" ifadelerini kullanmıştı.</p>
    </article>
  </body>
</html>