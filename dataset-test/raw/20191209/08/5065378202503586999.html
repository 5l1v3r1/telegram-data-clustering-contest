<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/ethnika/story/1036205/nea-proklisi-akar-h-apelasi-toy-livyoy-presvi-einai-simadi-adynamias-tis-elladas"/>
    <meta property="og:site_name" content="Newsbomb"/>
    <meta property="article:published_time" content="2019-12-09T08:55:13+00:00"/>
    <meta property="og:title" content="Νέα πρόκληση Ακάρ: Η απέλαση του Λίβυου πρέσβη είναι σημάδι αδυναμίας της Ελλάδας"/>
    <meta property="og:description" content="Συναγερμός έχει σημάνει στην ελληνική διπλωματία μετά την υπογραφή του «μνημονίου κατανόησης» που υπέγραψε η Τουρκία με την κυβέρνηση του Φαγέζ αλ Σάρατζ της Λιβύης στις 27 Νοεμβρίου, με την Άγκυρα να συνεχίζει σε υψηλούς τόνους και προκλητικές δηλώσεις."/>
  </head>
  <body>
    <article>
      <h1>Νέα πρόκληση Ακάρ: Η απέλαση του Λίβυου πρέσβη είναι σημάδι αδυναμίας της Ελλάδας</h1>
      <h2>Συναγερμός έχει σημάνει στην ελληνική διπλωματία μετά την υπογραφή του «μνημονίου κατανόησης» που υπέγραψε η Τουρκία με την κυβέρνηση του Φαγέζ αλ Σάρατζ της Λιβύης στις 27 Νοεμβρίου, με την Άγκυρα να συνεχίζει σε υψηλούς τόνους και προκλητικές δηλώσεις.</h2>
      <address><time datetime="2019-12-09T08:55:13+00:00">09 Dec 2019, 08:55</time> by <a rel="author">Newsroom</a></address>
      <p><b><i>«Σημάδι αδυναμίας» </i></b>χαρακτήρισε ο Τούρκος υπουργός Άμυνας Χουλουσί Ακάρ την απόφαση της Ελλάδας να κηρύξει <b>persona non grata τον Λίβυο πρέσβη</b>, συντηρώντας το κλίμα εμπρηστικής ρητορικής από πλευράς της Άγκυρας.</p>
      <p>Σε δηλώσεις του στο τουρκικό πρακτορείο Anadolu τη Δευτέρα, o Τούρκος υπουργός Άμυνας διεμήνυσε πως η ελληνική αυτή απόφαση «<b>δεν θα έχει αποτέλεσμα</b>».</p>
      <p>Κάλεσε, παράλληλα, για μια προσέγγιση με «<b>ηρεμία</b>, <b>υπομονή</b> και <b>λογική</b>» αλλά και σε συμμόρωση με το διεθνές δίκαιο.</p>
      <p>Ο <b>Χουλουσί Ακάρ</b> επανέλαβε, μάλιστα, τον ισχυρισμό της Άγκυρας πως το μνημόνιο συνεργασίας με τη Λιβύη είναι σύννομο με το <b>Διεθνές Δίκαιο.</b></p>
      <h3>Το διπλωματικό «τείχος» της Αθήνας</h3>
      <p><b><i>Ο υπουργός Εξωτερικών Νίκος Δένδιας θα μεταβεί σήμερα στις</i></b> Βρυξέλλες για να συμμετάσχει στο Συμβούλιο Εξωτερικών Υποθέσεων της Ευρωπαϊκής Ένωσης. Στην ημερήσια διάταξη αναμένεται να βρεθούν οι πρόσφατες εξελίξεις στη Λιβύη και ειδικότερα, η υπογραφή του Μνημονίου μεταξύ Λιβύης και Τουρκίας, σύμφωνα με ανακοίνωση του υπουργείου Εξωτερικών.</p>
      <p>Επιπλέον, σύμφωνα με την ανακοίνωση του ΥΠΕΞ, θα συζητηθούν ζητήματα διεθνούς και περιφερειακού ενδιαφέροντος, όπως η κατάσταση στο Ιράν και τη Βολιβία καθώς και οι ευρωαφρικανικές σχέσεις, ενώ το ΣΕΥ αναμένεται να υιοθετήσει Συμπεράσματα για την Αρκτική, το Σουδάν, τη Λαϊκή Δημοκρατία του Κονγκό και την Κοινή Εξωτερική Πολιτική και Πολιτική Ασφαλείας της ΕΕ και το ρόλο των πολιτικών της αποστολών στη διεθνή ειρήνη και ασφάλεια.</p>
      <p>Το ελληνικό υπουργείο Εξωτερικών δεν θέλει να συμμετάσχει στον πόλεμο ανακοινώσεων που επιχειρεί να μας παρασύρει η Άγκυρα. Στόχος της ελληνικής πλευράς είναι η απομόνωση της Τουρκίας.</p>
      <p>Πάνω σε αυτόν τον καμβά θα ακολουθήσει την Τετάρτη 11/12/2019 η άφιξη στην Αθήνα του προέδρου της Βουλής της Λιβύης Αγκίλα Σάλεχ Ίσα Γκουάιντερ και η συνάντησή του με τον πρόεδρο της Βουλής των Ελλήνων Κώστα Τασούλα.</p>
      <p><b>Η παρουσία του Λίβυου πολιτικού έχει ιδιαίτερη σημασία καθώς η κυβέρνηση καταβάλλει προσπάθεια να συσφίξει τις σχέσεις της Ελλάδας με την παράταξη της ανατολικής Λιβύης</b>, πολιτικός βραχίονας της οποίας είναι η Λιβυκή βουλή των αντιπροσώπων, η λειτουργία της οποίας προβλέπεται από την αποκαλούμενη Λιβυκή Πολιτική Συμφωνία του 2015.</p>
      <p>Η Ελλάδα επιχειρεί να επαναθερμάνει τις σχέσεις της με τον στρατάρχη Χαφτάρ ο οποίος έχει εκφράσει την πλήρη αντίθεσή του με την κατάπτυστη συμφωνία Τούρκων - Λίβυων.</p>
      <p>Υπενθυμίζεται ότι η ανακοίνωση της υπογραφής του επίμαχου «μνημονίου κατανόησης» έφερε και την απόφαση για την <a href="https://www.newsbomb.gr/politikh/story/1035473/dendias-apelathike-o-livyos-presvis-eskemmeni-i-paraviasi-ton-kyriarxikon-dikaiomaton-mas">απέλαση του πρεσβευτή της Λιβύης στην Αθήνα, με τον υπουργό Εξωτερικών Νίκο Δένδια να υπογραμμίζει την δυσαρέσκεια της ελληνικής κυβέρνησης προς την κυβέρνηση της Τρίπολης.</a></p>
      <p>Αποκορύφωμα των κινήσεων στη διεθνή σκακιέρα θα είναι η παρουσία του Κυριάκου Μητσοτάκη στη σύνοδο κορυφής της ΕΕ το διήμερο Πέμπτη-Παρασκευή με τον Έλληνα πρωθυπουργό να έχει ανακοινώσει ότι θα θέσει το θέμα στους Ευρωπαίους ομολόγους του.</p>
      <p>Στόχος και προσπάθεια της ελληνικής πλευράς είναι να συμπεριληφθεί στο κείμενο των συμπερασμάτων μια διατύπωση παρόμοια με αυτή που εξέδωσε ο Ισπανός νέος Ύπατος Εκπρόσωπος της Ε.Ε. Γιοσέπ Μπορέλ την περασμένη εβδομάδα.</p>
      <p>Υπενθυμίζουμε ότι στη γραπτή δήλωσή του σημείωνε, μεταξύ άλλων, ότι «η Ευρωπαϊκή Ένωση βρίσκεται σε πλήρη αλληλεγγύη με την Ελλάδα και την Κύπρο όσον αφορά στις πρόσφατες ενέργειες της Τουρκίας στην Ανατολική Μεσόγειο, συμπεριλαμβανομένου του Αιγαίου. Η Τουρκία πρέπει να σέβεται την κυριαρχία και τα κυριαρχικά δικαιώματα όλων των κρατών-μελών της Ε.Ε., όπως τονίστηκε επανειλημμένα από το Ευρωπαϊκό Συμβούλιο και από τα συμπεράσματα του Συμβουλίου, και πιο πρόσφατα τον Ιούνιο του 2019».</p>
      <h3>Το μνημόνιο Τουρκίας-Λιβύης</h3>
      <p>Mε το <a href="https://www.newsbomb.gr/ellada/ethnika/story/1035239/toyrkia-egkrithike-apo-koinovoyleytiki-epitropi-i-symfonia-me-tin-livyi">«μνημόνιο κατανόησης» που υπέγραψε την περασμένη εβδομάδα στην Κωνσταντινούπολη ο Τούρκος πρόεδρος Ρετζέπ Ταγίπ Ερντογάν με την κυβέρνηση της Τρίπολης του Φάγεζ αλ Σάρατζ</a> ξεκίνησε η νομική διαδικασία που θα οδηγήσει στην ανακήρυξη της τουρκικής Αποκλειστικής Οικονομικής Ζώνης (ΑΟΖ), η οποία <b>θα αγνοεί πλήρως την ελληνική νοτίως της γραμμής Κρήτης – Καρπάθου – Ρόδου – Καστελόριζου</b>, αποκόπτοντας γεωγραφικά μια θαλάσσια περιοχή η οποία αποτελεί το δυτικό τμήμα μία ενιαίας ζώνης που στα ανατολικά της τέμνεται με τις ΑΟΖ της Κύπρου και της Αιγύπτου.</p>
      <p>Με τη συμφωνία <b>η Άγκυρα επιχειρεί τη χάραξη της ΑΟΖ μεταξύ των δύο ηπειρωτικών κρατών</b>, δηλαδή της Τουρκίας και της Λιβύης, με βάση τη μέση γραμμή που ορίζεται από την ακτογραμμή Αντίφελλου (Κας)-Μαρμαρίδας-Μάκρης (Φέτχιγε) από την τουρκική πλευρά και της Ντέρνα-Τομπρούκ-Μπορντίγια από την πλευρά των λιβυκών ακτών.</p>
      <p>
        <i>
          <b>Δείτε το «μνημόνιο κατανόησης» στην gallery:</b>
        </i>
      </p>
      <slideshow>
        <figure>
          <img src="https://nb.bbend.net/media/news/2019/12/09/1036205/photos/full/900.jpg"/>
        </figure>
        <figure>
          <img src="https://nb.bbend.net/media/news/2019/12/09/1036205/photos/full/901.jpg"/>
        </figure>
        <figure>
          <img src="https://nb.bbend.net/media/news/2019/12/09/1036205/photos/full/9002.jpg"/>
        </figure>
        <figure>
          <img src="https://nb.bbend.net/media/news/2019/12/09/1036205/photos/full/9001.jpg"/>
        </figure>
        <figcaption>
          <b>GALLERY</b>
        </figcaption>
      </slideshow>
      <h3>
        <a href="https://www.newsbomb.gr/ellada/ethnika/story/1035736/ellada-enantion-toyrkias-kindynos-thermoy-epeisodioy-oi-kiniseis-kai-oi-stoxoi-tis-athinas">Η επόμενη πρόκληση της Άγκυρας</a>
      </h3>
      <p>Η Τουρκία σχεδιάζει να στείλει ερευνητικό σκάφος στην περιοχή που έχει συμφωνήσει με τη Λιβύη, σε μια πρώτη προσπάθεια να επιβάλει νέα τετελεσμένα, αλλά και για να ανιχνεύσει τις αντιδράσεις αλλά και τις αντοχές της Ελλάδας.</p>
      <p>Σύμφωνα με ασφαλείς πληροφορίες του hellasjournal.com, η βιασύνη που υπήρξε από τουρκικής πλευράς να υπογραφεί η συμφωνία με το καθεστώς της Τρίπολης, να γίνει αμέσως μετά η επικύρωσή της από τη Μεγάλη Εθνοσυνέλευση, όπως και η κατάθεσή της, που θα γίνει στη συνέχεια, στα Ηνωμένα Έθνη, επιβεβαιώνουν πως θα κινηθούν γρήγορα.</p>
      <p>Πρώτο βήμα, συνεπώς, είναι η αποστολή ενός ερευνητικού σκάφους και αργότερα, μετά το τέλος των σεισμικών ερευνών, γεωτρύπανου. Η δεύτερη φάση δεν αναμένεται ότι θα γίνει αμέσως. Παράλληλα θα συνεχίζονται οι παράνομες ενέργειες στην κυπριακή ΑΟΖ, στην οποία βρίσκονται τα δυο γεωτρύπανα και τα δυο ερευνητικά σκάφη.</p>
      <p>Η Άγκυρα, πέραν από τον πολιτικό χαρακτήρα που έχουν οι κινήσεις της αυτές, προφανώς και επενδύει στην ανακάλυψη φυσικού αερίου. Εάν επιτευχθεί αυτός ο στόχος, να εντοπίσει δηλαδή φυσικό αέριο στα σημεία που διενεργεί γεωτρήσεις, τότε θα υπάρχουν ανατροπές και θα αντιμετωπίζει τις όποιες πολιτικές συζητήσεις από άλλη οπτική γωνία.</p>
      <p>Σύμφωνα με διπλωματικές πηγές που επικαλείται το hellasjournal.com, σε μια τέτοια περίπτωση ούτε προσχηματικά δεν θα συζητά το Κυπριακό. Θα αξιοποιήσει το αέριο χωρίς κανείς να την εμποδίσει. Όταν, μάλιστα, δεν θα επηρεάζει θαλασσοτεμάχια που έχουν αδειοδοτηθεί. Αλλά και να μην εντοπίσει φυσικό αέριο, ο στόχος παραμένει όπως έχει διαμορφωθεί εξαρχής: Θα πιέσει για να αρχίσει ένας διάλογος-πακέτο για όλες τις «εκκρεμότητες», περιλαμβανομένου και του φυσικού αερίου.</p>
      <p>Η Αθήνα, σε ό,τι αφορά την περιοχή της Κρήτης, έχει μεν ανησυχήσει για τις τουρκικές ενέργειες, θεωρεί ωστόσο ότι μπορεί να αποβεί κρίσιμο και να παρουσιασθεί ως σωσίβιο το γεγονός ότι η Ελλάδα έχει αδειοδοτήσει την αμερικανική ExxonMobil για τα θαλασσοτεμάχιά της. Κι αυτό ενισχύεται, σύμφωνα με διπλωματικούς κύκλους στην Αθήνα και από το γεγονός ότι στην κυπριακή ΑΟΖ οι Τούρκοι παρενοχλούν τεμάχια όπου δραστηριοποιούνται άλλες εταιρείες, όχι όμως της αμερικανικής ExxonMobil.</p>
      <p>Είναι, πάντως, προφανές πως η Τουρκία με την κίνησή της με τη συμφωνία με τη Λιβύη προετοιμάζει το έδαφος για το επόμενο βήμα που θα είναι η στρατιωτικοποίηση της έντασης. Θα επιδιώξει δε να σύρει την Ελλάδα σε αυτό το πεδίο.</p>
      <h3>Σε ετοιμότητα και το «Πεντάγωνο»</h3>
      <p>Η Άγκυρα, σύμφωνα με διπλωματικές πηγές στα «ΝΕΑ», δεν ξάφνιασε την Αθήνα. Οι <b>τουρκικές προθέσεις</b> σε αυτή την κατεύθυνση <b>ήταν γνωστές ήδη από τον Ιούλιο</b>, οπότε και η ελληνική πλευρά προχώρησε και στα πρώτα βήματα αντιμετώπισης των εν λόγω σχεδιασμών. Στο <b>«Πεντάγωνο»</b>, σύμφωνα με τις ίδιες πληροφορίες, <b>εδώ και δύο χρόνια έχει εκπονηθεί μία σειρά σχεδίων αντιμετώπισης της τουρκικής προκλητικότητας</b>, με στόχο μια <b>ασπίδα προστασίας</b> κυρίως στην περιοχή του <b>Καστελόριζου</b>, ενώ πλέον επικεντρώνεται και στη θωράκιση της<b> Κρήτης</b>.</p>
      <p>Υπενθυμίζεται ότι οι<b> κίνδυνοι ενός θερμού επεισοδίου</b> και οι σχεδιασμοί αντιμετώπισης μιας ενδεχόμενης αποστολής ερευνητικού σκάφους στο Αιγαίο <b>συζητούνται έντονα από το καλοκαίρι</b> και μετά, θέτοντας τις Ένοπλες Δυνάμεις σε ετοιμότητα.</p>
      <p><b>Δείτε όλες τις τελευταίες</b> <a href="https://www.newsbomb.gr/oles-oi-eidhseis"><b>Ειδήσεις</b></a> <b>από την Ελλάδα και τον Κόσμο, τη στιγμή που συμβαίνουν, στο</b> <a href="https://www.newsbomb.gr/"><b>Newsbomb</b><b>.</b><b>gr</b></a></p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/oikonomia/story/1036145/koinoniko-merisma-2019-pote-tha-parete-700-eyro-h-aitisi-ta-kritiria-kai-oi-koftes">Κοινωνικό μέρισμα 2019: Πότε θα πάρετε 700 ευρώ - Η αίτηση, τα κριτήρια και οι κόφτες</a>
      </p>
      <related>
        <a href="https://www.newsbomb.gr/politikh/story/1036044/stis-vryxelles-o-n-dendias-me-to-vlemma-stin-toyrkia-o-ypoyrgos-exoterikon"/>
        <a href="https://www.newsbomb.gr/politikh/story/1036037/k-sakellaropoyloy-to-prosopo-tis-synainesis-gia-tin-proedria-tis-dimokratias"/>
        <a href="https://www.newsbomb.gr/politikh/story/1036129/syriza-kata-xrysoxoidi-to-thrasos-toy-aggizei-to-orio-tis-athliotitas"/>
      </related>
    </article>
  </body>
</html>