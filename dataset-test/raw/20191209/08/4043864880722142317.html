<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/12/9/7234251/"/>
    <meta property="og:site_name" content="Українська правда"/>
    <meta property="article:published_time" content="2019-12-09T08:23:19+00:00"/>
    <meta property="og:title" content="СБУ: З початку року за корупцію посадили 4 прокурорів"/>
    <meta property="og:description" content="Служба безпеки України повідомляє, що з початку року за корупцію 4 прокурорів посадили та ще 7 звільнили з займаних посад."/>
  </head>
  <body>
    <article>
      <h1>СБУ: З початку року за корупцію посадили 4 прокурорів</h1>
      <address>
        <time datetime="2019-12-09T08:23:19+00:00">09 Dec 2019, 08:23</time>
      </address>
      <p>Служба безпеки України повідомляє, що з початку року за корупцію 4 прокурорів посадили та ще 7 звільнили з займаних посад.</p>
      <p><b>Джерело:</b> <a href="https://ssu.gov.ua/ua/news/1/category/2/view/6829#.QakU944e.dpbs">сайт СБУ</a></p>
      <p><b>Дослівно: </b>"Із початку 2019 року за матеріалами спецпідрозділів по боротьбі з корупцією та оргзлочинністю засуджено 4 прокурорів, звільнено із займаних посад 7 посадовців".</p>
      <p><b>Деталі:</b> Загалом з початку року було розпочато 10 кримінальних проваджень за ознаками ст. 368 (прийняття пропозиції, обіцянки або одержання неправомірної вигоди службовою особою) ККУ. </p>
      <figure>
        <img src="https://img.pravda.com/images/doc/a/f/af9e054-prokuror3.jpg"/>
      </figure>
      <p>Про підозру у корупційних правопорушеннях повідомили 11 працівникам органів прокуратури, у тому числі 3 керівникам.</p>
      <p>Відзначається, що загалом зловмисники отримали неправомірної вигоди на мільйон гривень.</p>
      <p>Зокрема, начальник однієї із місцевих прокуратур Кіровоградської області вимагав $2 тисячі від державного реєстратора за закриття справи щодо незаконного відчуження нерухомості. </p>
      <figure>
        <img src="https://img.pravda.com/images/doc/8/3/8310ea4-prokuror.jpg"/>
      </figure>
      <p>Працівник місцевої прокуратури з Херсонщини хотів гроші за розгляд кримінального провадження за спрощеною процедурою та застосування більш м`якого покарання.</p>
      <p>Прокурор Київської місцевої прокуратури за $5 тисяч обіцяв звинуваченому у крадіжці киянину змінити реальний термін ув’язнення на умовний строк покарання. </p>
      <figure>
        <img src="https://img.pravda.com/images/doc/8/b/8b7c22e-prokuror2.jpg"/>
      </figure>
      <p>Двоє прокурорів місцевої прокуратури на Полтавщині за $5 тисяч обіцяли підприємцю пом`якшити кваліфікацію начебто вчиненого ним злочину.</p>
      <p>На Черкащині прокурор "погорів" на хабарі за приховування факту розкрадання бюджетних коштів.</p>
      <p>На Запоріжжі прокурор однієї із місцевих прокуратур погрожував фермеру кримінальною відповідальністю за нібито незаконне отримання землі і вимагав $10 тисяч.</p>
      <p>В СБУ нагадали, що за скоєні кримінальні правопорушення зловмисникам загрожує до 10 років позбавлення волі з позбавленням права обіймати відповідні посади та конфіскація майна.  </p>
      <footer>Українська правда</footer>
      <related>
        <a href="https://www.pravda.com.ua/news/2019/12/5/7233934/"/>
        <a href="https://www.pravda.com.ua/news/2019/12/5/7233931/"/>
        <a href="https://www.pravda.com.ua/news/2019/12/4/7233891/"/>
      </related>
    </article>
  </body>
</html>