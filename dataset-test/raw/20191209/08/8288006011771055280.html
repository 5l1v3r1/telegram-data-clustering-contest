<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176353/nic-nie-je-krajsie-ako-ked-sa-vam-splni-detsky-sen-tento-hasic-z-komarna-je-toho-dokazom"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T08:50:00+00:00"/>
    <meta property="og:title" content="FOTKA DŇA: Nič nie je krajšie ako splnený detský sen. Hasič Peter je toho dôkazom"/>
    <meta property="og:description" content="Už malé deti majú svoje predstavy a sny o tom, čím chcú byť, keď vyrastú. Nejedno chlapčenské srdce napríklad túži stať sa kozmonautom. Iní majú menej náročné sny a chcú naskakovať na veľké smetiarske auto alebo šoférovať kamión. Medzi detskými vysnívanými povolaniami nechýbajú ani doktori, policajti či hasiči."/>
  </head>
  <body>
    <article>
      <h1>FOTKA DŇA: Nič nie je krajšie ako splnený detský sen. Hasič Peter je toho dôkazom</h1>
      <h2>Už malé deti majú svoje predstavy a sny o tom, čím chcú byť, keď vyrastú. Nejedno chlapčenské srdce napríklad túži stať sa kozmonautom. Iní majú menej náročné sny a chcú naskakovať na veľké smetiarske auto alebo šoférovať kamión. Medzi detskými vysnívanými povolaniami nechýbajú ani doktori, policajti či hasiči.</h2>
      <address><time datetime="2019-12-09T08:50:00+00:00">09 Dec 2019, 08:50</time> by <a rel="author">Ľubomíra Somodiová</a></address>
      <p>KOMÁRNO 9. decembra  - Ako deti rastú, ich preferencie sa menia. Len málokto si naozaj splní svoj detský sen o vytúženom povolaní. </p>
      <h3>Sny sa plnia</h3>
      <p>K šťastlivcom, ktorým sa to podarilo, patrí <b>Peter Benčík.</b> <b><i>„Už od útleho veku túžil byť hasičom a jeho prianie sa po 20 rokoch vyplnilo do bodky,“ </i></b>napísalo na svoju Facebook stránku <b>Prezídium Hasičského a záchranárskeho zboru </b>pod koláž, na ktorej Benčík sedí v hasičskom aute ako malý chlapec v porovnaní s terajškom. Mladý hasič slúži na Okresnom riaditeľstve HaZZ v Komárne od 1. februára 2019.</p>
      <h3>Chceli zverejniť niečo pozitívne</h3>
      <figure>
        <img src="https://upx.cz/Xtx"/>
        <figcaption>Sny sa plnia. Foto: Facebook/ PHaZZ SR</figcaption>
      </figure>
      <p><b>Hasiči so zverejnením fotky váhali</b>.<i> „O tento príspevok sme sa s vami chceli podeliť ešte v piatok. Vzhľadom k udalostiam posledných dní, smútku a žiaľu, ktoré dosadli na Slovensko ako čierny mrak, nám dovoľte aspoň prostredníctvom tohto príspevku zverejniť na našej stránke niečo pozitívne,</i>“ napísali. Narážali pri tom na tragický výbuch plynu v bytovom dome v Prešove, ktorý si vyžiadal až 8 obetí.</p>
      <figure>
        <img src="https://cdn.dobrenoviny.sk/images/article/176267/400/210/1575714602.jpg"/>
      </figure>
      <p>
        <a href="https://www.dobrenoviny.sk/c/176267/obrovska-solidarita-slovakov-na-pomoc-obetiam-presovskeho-vybuchu-vyzbierali-uz-50-tisic-eur?utm_source=dobrenoviny&amp;utm_medium=avizo_large&amp;utm_campaign=source_article_176353">Prečítajte si tiež: Obrovská solidarita Slovákov. Na pomoc obetiam prešovského výbuchu vyzbierali už 50-tisíc eur</a>
      </p>
      <p>Hoci si hasiči od mnohých ľudí vyslúžili kritiku, že zasahovali pomaly, má to svoje odôvodnenie. Ako povedal riaditeľ Krajského riaditeľstva Hasičského a záchranného zboru (HaZZ) v Prešove <b>Ján Goliaš, </b>prácu hasičom komplikovalo parkovanie áut na sídlisku. Rovnako boli problémom i stavebné úpravy v dotknutom bytovom dome. „<i>So stavebnými úpravami na bytovom dome v roku 2017 hasiči nesúhlasili. Boli tam porušené niektoré predpisy. Mohlo to spôsobiť pád schodiska, cez ktoré sme nemohli ľudí evakuovať," </i>vysvetlil. </p>
    </article>
  </body>
</html>