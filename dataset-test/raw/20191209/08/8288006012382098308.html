<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dobrenoviny.sk/c/176354/nova-gastromapa-hlavneho-mesta-chce-ludi-viest-k-porozumeniu"/>
    <meta property="og:site_name" content="dobrenoviny.sk"/>
    <meta property="article:published_time" content="2019-12-09T08:02:08+00:00"/>
    <meta property="og:title" content="Nová gastromapa hlavného mesta chce ľudí viesť k porozumeniu"/>
    <meta property="og:description" content="Nová gastromapa „Svetová Bratislava&quot; chce poukázať na rozmanitosť hlavného mesta Slovenska a ľudí, ktorí v nej žijú."/>
  </head>
  <body>
    <article>
      <h1>Nová gastromapa hlavného mesta chce ľudí viesť k porozumeniu</h1>
      <h2>Nová gastromapa „Svetová Bratislava" chce poukázať na rozmanitosť hlavného mesta Slovenska a ľudí, ktorí v nej žijú.</h2>
      <address><time datetime="2019-12-09T08:02:08+00:00">09 Dec 2019, 08:02</time> by <a rel="author">TASR</a></address>
      <p>Bratislava 8. decembra (TASR) – Nová gastromapa <i>„Svetová Bratislava"</i> chce poukázať na rozmanitosť hlavného mesta Slovenska a ľudí, ktorí v nej žijú. <i>„Rovnako je jej cieľom viesť ľudí k hlbšiemu vzájomnému porozumeniu,"</i> povedala pre TASR Michaela Pobudová z občianskeho združenia (OZ) Mareena.</p>
      <p><b>Gastromapa Bratislavy je súčasťou celoročnej kampane OZ Mareena s názvom #plnezuby, ktorou sa snaží prostredníctvom jedla priblížiť príbehy cudzincov žijúcich v Bratislave</b>. <i>„Práve Bratislava je totiž mesto, kde býva väčšina cudzincov na Slovensku, celkovo tvoria okolo osem percent populácie. Cudzincom je tak približne každý 13. Bratislavčan,"</i> vysvetlila koordinátorka kampane Andrea Kutlíková.</p>
      <p>Pobudová priblížila, že bratislavskú mapu reštaurácií s medzinárodnými kuchyňami vytvorili vďaka cudzincom, ktorí tu žijú. <i>„Chceme, aby sa Bratislava stala mestom, kde si cudzinci a miestni k sebe vedia nájsť cestu a kde sa všetci môžu cítiť ako doma,"</i> doplnila s tým, že hlavné mesto je plné obľúbených podnikov s kuchyňami z celého sveta, ktoré neodmysliteľne patria k jeho charakteru.</p>
      <p><b>Podľa Kutlíkovej práve jedlo ľudí spája, a tak aj porozumenie dokáže ísť cez žalúdok.</b> Gastromapu vytvorilo OZ v spolupráci s foodblogerom Čoje a ilustrátorkou Adelou Režnou. <i>„Veríme, že aj prostredníctvom tohto projektu pomôžeme prispieť k otvorenejšej spoločnosti v našom meste,"</i> dodala.</p>
      <p>Gastromapu je možné získať ako odmenu pri podpore crowdfundingovej kampane, ktorú OZ Mareena spustilo na podporu integračných aktivít pre cudzincov. Za podporu je možné získať množstvo odmien od mapy, cez tričko, grafiky až po školu varenia africkej kuchyne. <b>Výťažok zo zbierky použijú na tréning dobrovoľníkov, hodiny slovenského jazyka, mesačný program komunitného centra a vzdelávacie aktivity o migrácii a integrácii na školách.</b></p>
      <p>Cieľom OZ Mareena je pomôcť utečencom a cudzincom zapadnúť do slovenskej spoločnosti a miestnym lepšie spoznať tých, pre ktorých sa Slovensko stalo druhým domovom.</p>
    </article>
  </body>
</html>