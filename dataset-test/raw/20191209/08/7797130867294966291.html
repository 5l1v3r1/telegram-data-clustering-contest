<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Svet/a550738/Cetiri-rakete-pogodile-bazu-americkih-vojnika-u-Bagdadu.html"/>
    <meta property="og:site_name" content="N1 Srbija"/>
    <meta property="article:published_time" content="2019-12-09T08:34:00+00:00"/>
    <meta property="og:title" content="Četiri rakete pogodile bazu američkih vojnika u Bagdadu"/>
    <meta property="og:description" content="Četiri rakete pogodile su vojnu bazu kod aerodroma u Bagdadu gde se nalaze američki vojnici, a u napadu je šest..."/>
  </head>
  <body>
    <article>
      <h1>Četiri rakete pogodile bazu američkih vojnika u Bagdadu</h1>
      <address>
        <time datetime="2019-12-09T08:34:00+00:00">09 Dec 2019, 08:34</time>
      </address>
      <p>Četiri rakete pogodile su vojnu bazu kod aerodroma u Bagdadu gde se nalaze američki vojnici, a u napadu je šest osoba povređeno, saopštila je vojska.</p>
      <p>Bezbednosni izvori izjavili su za Frans pres da su svi povređeni pripadnici elitne jedinice za borbu protiv terorizma, iračke jedinice koju obučavaju i naoružavaju SAD. Dvoje povređenih su u kritičnom stanju, navela je vojska.</p>
      <p>U Iraku, proiranske oružane frakcije imaju sve više uticaja i integrisane su u bezbednosne snage. Vojska je dodala da su našli lokacije sa kojih su ispaljene rakete kao i druge projektile koji još nisu eksplodirali, ukazujući da je napad mogao da ima još teže posledice. U bazi koja je pogođena nalaze se i američki vojnici i diplomate. Ovo je deveti napad u šest nedelja na baze gde se nalaze američki vojnici ili na američku ambasadu u obezbeđenoj Zelenoj zoni u Bagdadu.</p>
      <p>Iako u napadu nema žrtava, takvi napadi zabrinjavaju SAD koje planiraju da pošalju dodatnih pet do sedam hijada vojnika na Bliski istok. Do sada niko nije preuzeo odgovornost za ove napade, ali Vašington krivi iračke oružane frakcije koje podržava Iran, koji je veliki američki neprijatelj.</p>
      <p>Iran naoružava, finansira i obučava najradikalnije frakcije Hašd al Šabi, paravojnu iračku koaliciju koja je sada integrisana u državu. Ta koalicija je veća pretnja za američke vojnike od ekstremista Islamske države, rekao je jedan američki izvor.</p>
      <p>SAD su nedavno uvele sankcije za tri pripadnika grupe Hašd al Šabi, optužujući ih da su uključeni u brutalno suzbijanje protestnog pokreta koji potresa Irak od 1. oktobra.</p>
    </article>
  </body>
</html>