<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/psd-la-ora-adevarului-candidatura-vioricai-dancila-la-alegerile-prezidentiale-a-fost-o-greseala-20106439"/>
    <meta property="og:site_name" content="Cancan.ro"/>
    <meta property="article:published_time" content="2019-12-09T08:05:53+00:00"/>
    <meta property="og:title" content="PSD la ora adevărului. Candidatura Vioricăi Dăncilă la alegerile prezidențiale a fost o greșeală"/>
    <meta property="og:description" content="Marcel Ciolacu, președintele interimar al Partidului Social Democrat, a recunoscut că s-a comis o greșeală în momentul în care s-a luat hotărârea de a"/>
  </head>
  <body>
    <article>
      <h1>PSD la ora adevărului. Candidatura Vioricăi Dăncilă la alegerile prezidențiale a fost o greșeală</h1>
      <address><time datetime="2019-12-09T08:05:53+00:00">09 Dec 2019, 08:05</time> by <a rel="author">Alexandru C.</a></address>
      <p>
        <b>Marcel Ciolacu, președintele interimar al Partidului Social Democrat, a recunoscut că s-a comis o greșeală în momentul în care s-a luat hotărârea de a propune un candidat la alegerile prezidențiale 2019.</b>
      </p>
      <p>Pierderea alegerilor europarlamentare a fost urmată de luarea unor decizii greșite, a transmis Marcel Ciolacu. Scenariul politic ar fi trebuit să se desfășoare conform altor puncte de reper, iar președintele interimar al PSD a făcut și o analiză a guvernărilor pe care le-au deținut social-democrații.</p>
      <p><i><b>„Au fost decizii greșite luate de PSD după pierderea alegerilor europarlamentare. Ar fi fost alți pași de făcut. Nu sunt unul dintre cei care consideră că ar fi trebuit să ieșim imediat de la guvernare. De fiecare dată când președintele partidului a fost și premier, și aici mă refer la Adrian Năstase, a fost o logică, guvernarea a funcționat foarte bine. Totuși guvernul Năstase, fără doar și poate, a fost unul dintre guvernele bune ale României. În acel moment, partidul nu vedea altă candidatură decât Adrian Năstase </b></i>, a declarat Ciolacu.</p>
      <figure>
        <img src="https://www.cancan.ro/wp-content/uploads/2019/12/img-13.jpg"/>
        <figcaption>Viorica Dăncilă și Marcel Ciolacu</figcaption>
      </figure>
      <h3>”PSD nu a reușit să treacă peste orgoliul de a avea candidat”</h3>
      <p>Marcel Ciolacu recunoaște că PSD a luat o decizie… orgolioasă atunci când Viorica Dăncilă a devenit candidatul partidului la cea mai înaltă funcție în stat.</p>
      <p><b><i>”A urmat în oglindă Victor Ponta, de asemenea o guvernare bună. Decizia Victor Ponta de a candida el și nu Crin Antonescu s-a dovedit o decizie greșită și am pierdut alegerile. </i></b><b><i>În zilele noastre, după europarlamentarele pierdute de PSD, eu am fost unul dintre susținătorii ca doamna Viorica Dăncilă să devină și președinta partidului, în aceeași logică(…). Decizia ca dânsa să fie și candidat a fost una greșită! Ar fi trebuit ca PSD să fie mult mai curajos”,</i> </b>a declarat Marcel Ciolacu, duminică seară, la <a href="http://antena3.ro/">Antena 3</a>. <b><i>„PSD nu a reușit să treacă peste orgoliul de a avea candidat, cu toate că am intrat în alegeri într-o situație nu tocmai confortabilă</i></b>”, a mai spus noul lider PSD.</p>
    </article>
  </body>
</html>