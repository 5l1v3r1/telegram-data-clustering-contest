<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/verstappen-nel-2021-ci-saranno-opportunita-mercedes-ferrari-redbull-hamilton-wolff-471375.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-12-09T08:45:45+00:00"/>
    <meta property="og:title" content="Verstappen: “Nel 2021 ci saranno opportunità”"/>
    <meta property="og:description" content="Il pilota olandese rimanda i piani futuri alla competitività che la Red Bull dimostrerà di aver raggiunto a Melbourne nel primo atto della prossima stagione"/>
  </head>
  <body>
    <article>
      <h1>Verstappen: “Nel 2021 ci saranno opportunità”</h1>
      <h2>Il pilota olandese rimanda i piani futuri alla competitività che la Red Bull dimostrerà di aver raggiunto a Melbourne nel primo atto della prossima stagione</h2>
      <address><time datetime="2019-12-09T08:45:45+00:00">09 Dec 2019, 08:45</time> by <a rel="author">Marco Belloro</a></address>
      <p><b>Max Verstappen</b> ha chiuso il 2019 con il miglior risultato in carriera in F1, ovvero il terzo posto finale. L’olandese ha anche vinto tre gare in Austria, in Germania e in Brasile, un tris che rappresenta il massimo in carriera dopo le due vittorie nel 2017 e altrettante nel 2018. Ad eccezione di alcuni passaggi a vuoto come avvenuto a Spa e a Monza (due incidenti a via) Verstappen in questo 2019 ha dimostrato una discreta maturità e il risultato finale lo dimostra. Battere Charles Leclerc e Sebastian Vettel, che complessivamente hanno avuto a disposizione una vettura migliore come la Ferrari, è stato giustamente motivo di orgoglio per il pilota classe 1997.</p>
      <blockquote>
        <a href="https://www.formulapassion.it/motorsport/formula-1/f1-team/marko-buone-possibilita-di-trattenere-verstappen-redbull-honda-469571.html">Marko: “Buone possibilità di trattenere Verstappen”</a>
      </blockquote>
      <p>In casa Red Bull ovviamente vorrebbero proseguire oltre il 2020 con Verstappen ancora all’interno del box della scuderia guidata dal binomio formato da Chris Horner e da Helmut Marko. La partnership con la <b>Honda</b> è stata prolungata fino al 2021, con il colosso nipponico che nel 2019 ha stupito in positivo la Red Bull, specialmente per quanto concerne l’affidabilità. Max Verstappen aveva messo in conto alcuni zeri dovuti a problemi tecnici, invece ha sempre visto la bandiera a scacchi ad eccezione del Belgio. Con la power unit Renault, invece, gli stop erano decisamente più frequenti.</p>
      <blockquote>
        <a href="https://www.formulapassion.it/motorsport/formula-1/hamilton-e-la-telefonata-di-verstappen-a-wolff-mercedes-ferrari-redbull-471155.html">Hamilton e la telefonata di Verstappen a Wolff</a>
      </blockquote>
      <p>In occasione della cerimonia di premiazione della FIA a Parigi <b>Lewis Hamilton</b> ha dichiarato che Max Verstappen si è offerto alla Mercedes per il 2021 telefonando a Toto Wolff. Il team manager della Mercedes deve ancora ufficializzare il suo futuro, così come Lewis Hamilton, che attenderà le mosse di Toto Wolff per agire di conseguenza tra la permanenza in Mercedes e l’affascinante ipotesi-Ferrari. Max Verstappen ha commentato le voci di mercato così: <i>“Sì, nel 2021 ci saranno delle opportunità, ma al momento sono concentrato esclusivamente sulla prossima stagione. Il livello di competitività della Red Bull nelle prime gare del 2020 sarà fondamentale, non sto ancora pensando al 2021, prima voglio appunto capire come inizierà il campionato 2020”.</i></p>
      <footer>RIPRODUZIONE RISERVATA</footer>
    </article>
  </body>
</html>