<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/judi-dench-slavi-85-let"/>
    <meta property="og:site_name" content="Primorske novice"/>
    <meta property="article:published_time" content="2019-12-09T08:44:22+00:00"/>
    <meta property="og:title" content="Judi Dench slavi 85 let"/>
    <meta property="og:description" content="Judi Dench, ki nosi tudi kraljevi naziv dama, danes praznuje 85 rojstni dan. Mnogim se je v spomin zapisala kot M iz filmov o tajnemu agentu Jamesu Bondu, oskarja si je prislužila za stransko vlogo kraljice Elizabete v Zaljubljeni Shakespeare, kmalu pa jo bo mogoče videti v vlogi Old Deuteronomy v filmskem muzikalu Mačke."/>
  </head>
  <body>
    <article>
      <h1>Judi Dench slavi 85 let</h1>
      <address><time datetime="2019-12-09T08:44:22+00:00">09 Dec 2019, 08:44</time> by <a rel="author">STA</a></address>
      <p>
        <b>Judi Dench, ki nosi tudi kraljevi naziv dama, danes praznuje 85 rojstni dan. Mnogim se je v spomin zapisala kot M iz filmov o tajnemu agentu Jamesu Bondu, oskarja si je prislužila za stransko vlogo kraljice Elizabete v Zaljubljeni Shakespeare, kmalu pa jo bo mogoče videti v vlogi Old Deuteronomy v filmskem muzikalu Mačke.</b>
      </p>
      <figure>
        <img src="https://static.primorske.si/foto/highres/gnweb/722845_igralka.jpg"/>
        <figcaption>Judi Dench Foto: Wikipedia/Caroline Bonarde Ucci</figcaption>
      </figure>
      <p><b>LONDON</b> &gt; Igralka <b>Judi Dench</b> se je rodila 9. decembra 1934 v mestu Heworth. Kariero je začela v gledališču leta 1957 z vlogo Ofelije v Hamletu, nato pa je uspela tudi na televiziji. Mednarodno slavo je dosegla z vlogami, kot so kraljica Viktorija v filmu Gospa Brown (1997) v režiji <b>Johna Maddena</b>, Armande Voizin v filmu Čokolada (2000) <b>Lasseja Hallströma</b> in Iris Murdoch v filmu Iris (2001), ki ga podpisuje <b>Richard Eyre</b>.</p>
      <p>Danes Judi Dench velja za veteranko gledaliških odrov in filmskih platen. Sodelovala je s številnimi priznanimi režiserji, med katerimi so <b>Stephen Frears, Kenneth Branagh</b> in <b>Clint Eastwood</b>.</p>
      <p>Njena najbolj popularna vloga je M, ki jo je v filmih o Jamesu Bondu igrala od leta 1995 dalje. Kraljico Viktorijo je igralka zaigrala tudi v filmu iz leta 2017 Victoria &amp; Abdul v režiji Stephena Frearsa. Da so ji blizu dvorno življenje ter Shakespeare, je dokazala tudi v filmu režiserja <b>Johna Maddena</b> Zaljubljeni Shakespeare, v katerem je zaigrala kraljico Elizabeto in leta 1999 prejela oskarja za najboljšo stransko vlogo.</p>
      <p>Za prestižni zlati kipec je bila sicer nominirana sedemkrat, prejela pa je še številne druge pomembne filmske nagrade, med njimi kar 11 baft in zlati globus ter nagrado donostia za življenjsko delo na lanskem filmskem festivalu v San Sebastianu. Za doprinos h gledališki in filmski kulturi jo je leta 1988 britanska kraljica nagradila tudi z nazivom dame (žensko obliko viteštva), pohvali pa se lahko tudi za igralko, ki je v karieri osvojila največ britanskih gledaliških nagrad oliver.</p>
      <p>Konec decembra jo bo mogoče videti v vlogi cenjene mačke Old Deuteronomy v filmski različici znamenitega muzikala Mačke, ki ga je režiral <b>Tom Hooper</b>. Ob tem je zanimivo, da gre za vlogo, ki so jo doslej v muzikalih vselej igrali moški.</p>
    </article>
  </body>
</html>