<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/libri/libro_in_piazza/2019/12/08/piu-libri-chiude-con-record-oltre-100mila-presenze_907fbba5-3388-4802-8700-5e9769028af7.html"/>
    <meta property="og:site_name" content="ANSA.it"/>
    <meta property="article:published_time" content="2019-12-09T08:50:02+00:00"/>
    <meta property="og:title" content="Più libri chiude con record, oltre 100mila presenze"/>
    <meta property="og:description" content="Editori soddisfatti. Franceschini, va sostenuta la filiera del libro (ANSA)"/>
  </head>
  <body>
    <article>
      <h1>Più libri chiude con record, oltre 100mila presenze</h1>
      <h2>Editori soddisfatti. Franceschini, va sostenuta filiera libro</h2>
      <address><time datetime="2019-12-09T08:50:02+00:00">09 Dec 2019, 08:50</time> by <a rel="author">Redazione ANSA</a></address>
      <p>Supera le 100 mila presenze, con un nuovo record di affluenza, la fiera della piccola e media editoria 'Più libri più liberi' che chiude l'8 dicembre l'edizione dei diciott'anni archiviando uno straordinario successo che ha visto nel l'ultimo giorno scoppiare la Tottimania con l'arrivo dell'ex capitano della Toma. Nel giorno finale alla nuvola super ospiti Carlo Verdone ed Amii Stewart, l'evento finale sarà un omaggio ad Andrea Camilleri.</p>
      <p>Organizzata dall'Associazione Italiana Editori (AIE) e ospitata per il terzo anno al Roma Convention Center La Nuvola, la fiera, che nel 2018 aveva avuto poco più di 97 mila presenze, vede numeri in ulteriore crescita. Moltissimi - più di 1800 - gli ospiti italiani e internazionali che hanno partecipato alla manifestazione, di cui cura il programma editoriale Silvia Barbagallo, con direttore Fabio Del Giudice e presidente Annamaria Malato. "Anche quest'anno più libri più liberi si conferma un'iniziativa di successo per avvicinare alla lettura" ha commentato il ministro per i Beni e le attività culturali e per il Turismo, Dario Franceschini. "Così come avviene per altri settori è arrivato il momento per cui anche per il libro venga definito un intervento organico a sostegno dell'intera filiera: le librerie piccole e grandi, i distributori, gli autori, le giovani firme e gli editori. Il governo è al lavoro e penso che un simile provvedimento possa godere di un ampio consenso in parlamento" ha sottolineato il ministro. Grande soddisfazione fra gli espositori - più di 520, distribuiti in oltre 3500 metri quadrati - che hanno bissato il successo dello scorso anno. Adelphi, alla sua prima esperienza in fiera, ha registrato particolare interesse da parte dei visitatori per le novità.Tra gli appuntamenti più seguiti, quelli con la giovane attivista russa Olga Misik, con la sindaca di Danzica Aleksandra Dulkiewicz, con lo scrittore Yasmina Khadra e con Romano Prodi e poi Yasmina Reza, Salvatore Scibona, Valeria Luiselli, Eduard Limonov.</p>
      <p>Il presidente della Regione Lazio Nicola Zingaretti ha ricordato che "La Regione Lazio ha voluto dare il suo contributo al successo di questa edizione, proponendo anche quest'anno il buono libro che ha avvicinato alla lettura 10.000 bambini e ragazzi delle scuole del territorio o possessori della lazio youth card". Felice anche la sindaca di Roma Virginia Raggi: "una manifestazione alla quale Roma capitale ha preso parte attraverso la presenza delle biblioteche di Roma che hanno proposto un fitto programma di iniziative, incontri, laboratori, spettacoli, mostre e proiezioni" ha sottolineato. "I piccoli editori sono grandi: nell'edizione dei diciott'anni, Più libri più liberi si conferma un eccezionale avvenimento culturale" ha sottolineato il presidente dell'AIE Ricardo Franco Levi. "Quest'anno abbiamo scelto un tema fondamentale per il nostro futuro, I confini dell'Europa e siamo felici di essere riusciti ad affrontarlo attraverso un'infinità di incontri che hanno raccolto visitatori da tutta italia" ha sottolineato la Malato e Del Giudice ha affermato: "l'edizione della maggiore età ha giustamente coinciso con la più bella ed entusiasmante delle 18 sino ad oggi realizzate". Sono stati 93 gli espositori italiani impegnati in 635 incontri B2B e 35 i delegati stranieri di 19 paesi. E record di presenze agli eventi organizzati dalle Biblioteche di Roma con circa 800 visitatori nell'Arena Biblioteche e oltre 3.700 nello Spazio Ragazzi. Tutto esaurito anche per gli 80 laboratori. "I ventuno incontri professionali si sono tradotti in proposte pratiche e operative per il comparto per rendere più efficiente la filiera" ha detto il presidente del gruppo piccoli editori di Aie, Diego Guida.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>