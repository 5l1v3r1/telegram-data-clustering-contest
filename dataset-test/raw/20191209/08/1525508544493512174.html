<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mehrnews.com/news/4792924/%D9%81%D8%B1%D8%A7%D8%AE%D9%88%D8%A7%D9%86-%DA%A9%D8%A7%D8%B1%DA%AF%D8%B2%D8%A7%D8%B1%D8%A7%D9%86-%D8%AD%D8%AC-%D8%AA%D8%A7-%DB%B2%DB%B0-%D8%A2%D8%B0%D8%B1-%D9%85%D8%A7%D9%87-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="خبرگزاری مهر | اخبار ایران و جهان | Mehr News Agency"/>
    <meta property="article:published_time" content="2019-12-09T08:13:59+00:00"/>
    <meta property="og:title" content="مدیر کل امور کارگزاران سازمان حج: فراخوان کارگزاران حج تا ۲۰ آذر ماه ادامه دارد"/>
    <meta property="og:description" content="مدیر کل امور کارگزاران سازمان حج و زیارت با اشاره به فراخوان کارگزاران حج گفت: مهلت فراخوان ها تا روز بیستم آذرماه جاری اعتبار دارد."/>
  </head>
  <body>
    <article>
      <h1>مدیر کل امور کارگزاران سازمان حج: فراخوان کارگزاران حج تا ۲۰ آذر ماه ادامه دارد</h1>
      <address><time datetime="2019-12-09T08:13:59+00:00">09 Dec 2019, 08:13</time> by <a rel="author" href="https://www.mehrnews.com/archive?jr=41" target="_blank">مهناز قربانی مقانکی</a></address>
      <p> به گزارش <a href="https://www.mehrnews.com/">خبرنگار مهر</a>، حمید رضا محمدی درباره فراخوان های تطبیقی و ارتقایی توضیح داد:افرادی مانند مدیر آشپزخانه، مدیر کاروان«تطبیقی و ارتقایی»، مدیر مجموعه«تطبیقی و ارتقایی»، معاون کاروان، معاون مجموعه و مامور اجرایی که درخواست ارتقا با عناوین ذکر شده را داشته باشند، باید با پرکردن مشخصات خود در فراخوان مذکور در آزمون مدنظر شرکت کنند که منابع لازم نیز در سایت کارگزاران معرفی شده است.</p>
      <p>وی با بیان اینکه در طرح ارتقاء کارگزاران حج، عملکرد افراد مورد توجه خواهد بود، گفت: در طرح ارتقایی افراد دارای سابقه اجرایی در حوزه عتبات و عمره، بعد از آزمون و انجام مصاحبه، امتیاز بندی و به تعداد نیاز مورد استفاده قرار می گیرند.<br/> <br/>وی با اشاره به طرح تطبیقی نیز اظهار کرد: در این طرح نیز افزاد با سابقه، اعلام آمادگی می کنند و شرایط آنها نیز مورد بررسی قرار می گیرد و استعلامات لازم انجام می شود.</p>
      <p>مدیرکل امور کارگزاران سازمان حج و زیارت تصریح کرد: در تمامی بخش ها اگر فرد درخواست کننده بعد از شرکت در فراخوان و آزمون ها، امتیاز لازم براساس شاخص ها را کسب نماید، مجاز به فعالیت در جایگاههای ذکر شده خواهد شد.</p>
      <p>به گفته وی، مدیران کاروان و مدیران مجموعه ها بر اساس نیاز و امتیاز انتخاب می شوند و برای عوامل اجرایی نیز لیستی از افراد منتخب تهیه خواهد شد که مدیران بر اساس آن افراد مدنظر را انتخاب می کنند.</p>
      <p>مدیرکل امور کارگزاران با بیان اینکه در برخی هتل های مکه مکرمه از آشپزخانه های خودپخت بهره می گیریم گفت: با توجه به گسترش آشپرخانه های مجهز در برخی هتل های محل اسکان زائران، سعی کردیم تا برای این هتل ها از مدیران مجموعه هایی استفاده کنیم که به غیر از آشنایی با هتلداری با طبخ غذا نیز آشنا باشند.</p>
      <p>وی افزود: در بحث آشپرخانه ها نیز فراخوان لازم برای بهره گیری از افراد توانمند در این حوزه نیز صادر شده است که مهلت حضور در این فراخوان نیز تا بیستم آذرماه جاری اعتبار دارد.</p>
      <p>مدیرکل امور کارگزاران سازمان حج و زیارت تصریح کرد: در فراخوان های سازمان حج و زیارت به ویژه برای طرح ارتقا، مهمترین موضوعات شامل ارزشیابی عملکرد گذشته، توانمندی شخص، سلامت جسمی و روانی برای ارائه خدمات مطلوب به زائران و حد نصاب نمره آزمون حائز اهمیت است و به طور قطع افراد توانمند و شایسته در این حوزه رشد می یابند.</p>
      <p>وی در خصوص تعداد مدیران و معاونانی که در نوبت تشرف قرار دارند و اینکه هر کدام از افراد چند سال یکبار توفیق خدمات رسانی به حجاج را می یابند، گفت: شرایط انتخاب کارگزاران برای تشرف تعداد بیشتری از آنها به سفر حج به صورت یک سال در میان خواهد بود مگر اینکه افراد در آزمون ارتقا شرکت کرده و امتیازات لازم را کسب نمایند.<br/>مدیرکل امور کارگزاران تصریح کرد: با توجه به بازنشسته شده نیروهای کارگزار، هرساله ۲۰ تا ۳۰ درصد نیروهای توانمند و جدید به چرخه کارگزاری اضافه خواهد شد.</p>
      <p>وی در پایان به شاخص های انتخاب افراد در طرح های ذکر شده اشاره کرد و گفت:سن، تحصیلات، آزمون کتبی، ارزشیابی عملکرد، سوابق اجرایی حج، ایثارگری، آموزش، مصاحبه و میزان تسلط به زبان عربی از جمله موارد مهم برای حدنصاب امتیازات در حوزه کارگزاری است.</p>
    </article>
  </body>
</html>