<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/nezamestnanost-v-listopadu-2019/r~13758ec61a5d11ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-12-09T08:24:39+00:00"/>
    <meta property="og:title" content="Nezaměstnanost zůstává pod třemi procenty. Tisíce lidí úřad práce vyloučil z evidence"/>
    <meta property="og:description" content="Zaměstnavatelé nabízeli téměř 339 000 volných pracovních míst, proti říjnu se nabídka zhruba o tisícovku pozic rozšířila."/>
  </head>
  <body>
    <article>
      <h1>Nezaměstnanost zůstává pod třemi procenty. Tisíce lidí úřad práce vyloučil z evidence</h1>
      <address>
        <time datetime="2019-12-09T08:24:39+00:00">09 Dec 2019, 08:24</time>
      </address>
      <p>Zaměstnavatelé nabízeli téměř 339 000 volných pracovních míst, proti říjnu se nabídka zhruba o tisícovku pozic rozšířila. Oznámil to <a href="https://www.aktualne.cz/wiki/domaci/hledam-prace-nabidka-pracovni-urady/r~i:wiki:2054/">Úřad práce ČR</a>. Podle generální ředitelky úřadu Kateřiny Sadílkové v příštích měsících bude nezaměstnanost stagnovat, případně mírně růst. Loni v listopadu byla míra <a href="https://zpravy.aktualne.cz/nezamestnanost/l~i:keyword:378/">nezaměstnanosti</a> 2,8 procenta.</p>
      <p>Související</p>
      <h3>Teď je ta správná doba. Jak si chytře říci o vyšší plat a nezničit si při tom kariéru</h3>
      <figure>
        <img src="https://cdn.xsd.cz/resize/5cf751f1f2f33a03aee561a19e70518d_extract=99,0,1959,1102_resize=240,135_.jpg?hash=3e77a7c29340ca3229c61d654a987b1e"/>
      </figure>
      <p>Přehled</p>
      <p>Situaci na trhu práce podle ÚP nadále ovlivňuje příznivý stav české ekonomiky a odpovídá také klimatickým podmínkám. Do evidence úřadů se začali hlásit první pracovníci ze zemědělství a stavebnictví, včetně osob samostatně výdělečně činných. Ze strany zaměstnavatelů přetrvává zájem o nové zaměstnance, převážně v technických profesích na dělnických, ale i vyšších pozicích.</p>
      <p>"V nadcházejících měsících bude registrovaná nezaměstnanost, a to v souvislosti s postupným ukončováním sezonních prací a pracovních úvazků na dobu určitou, pravděpodobně stagnovat, případně mírně vzroste," uvedla generální ředitelka Úřadu práce ČR Kateřina Sadílková.</p>
      <p>Během listopadu se do evidence nezaměstnaných přihlásilo 37 886 lidí, což bylo nepatrně méně než v říjnu. Z evidence naopak odešlo 37 115 uchazečů, z nich novou práci získalo 23 230 lidí. Téměř 7000 lidí úřady z evidence vyřadily, protože při zprostředkování zaměstnání nespolupracovali.</p>
      <p>"I v minulosti v problematických okresech na severu Čech nebo ve Slezsku už není sehnat práci tak náročné jako dřív. Myslím, že by se o Česku dalo říci, že se aktuálně blíží stavu takzvané plné zaměstnanosti, protože v ekonomice nelze docílit nulové nezaměstnanosti. Ovlivňuje to zejména výše dávek a sociální podpory. Předpokládám, že na trhu práce je minimum lidí, kteří by dlouhodobě nemohli sehnat práci, pokud jsou ochotni změnit obor," říká Jana Mücková, ředitelka investičního P2P trhu Bondster.</p>
      <p>V evidenci byli nejčastěji klienti s nízkou kvalifikací, se základním, nedokončeným a středním odborným vzděláním, s výučním listem či středním vzděláním s maturitou. Průměrný věk nezaměstnaných činil v listopadu 42,7 roku. Lidí nad 50 let bylo mezi evidovanými 71 250.</p>
      <p>Nabídka volných míst se rozrostla proti říjnu o 1217 pozic na 338 670. Nejvíce míst nabízejí zaměstnavatelé v Praze (74 722), kde nezaměstnanost v listopadu stagnovala na 1,9 procenta a je spolu s Jihočeským krajem druhá nejnižší, v Pardubickém kraji je ještě o desetinu bodu nižší.</p>
      <p>Související</p>
      <h3>I padáka je důležité dostat správně. Jak se bránit intrikám firem při propouštění?</h3>
      <figure>
        <img src="https://cdn.xsd.cz/resize/e91c8de368df3197962883cf55633242_extract=29,0,1959,1102_resize=240,135_.jpg?hash=4238daa294a32b60b9b61492bd6976c3"/>
      </figure>
      <p>Přehled</p>
      <p>Podle hlavního ekonoma Komerční banky Jana Vejmělka nezaměstnanost v příštích měsících poroste. "Sezonnost podle našeho předběžného odhadu vytlačí podíl nezaměstnaných pro konec roku na 2,9 %. Letošek tak bude s průměrem 2,8 % patřit k nejlepším v historii, když vloni to bylo 3,1 %. Pro rok 2020 očekáváme průměrnou hodnotu ve výši 3,2 %."</p>
      <p>Nabídky předvánočních brigád se v evidenci úřadů objevují v menší míře a jejich počty výrazně nerostou. Zaměstnavatelé totiž tento problém řeší primárně prostřednictvím pracovních portálů, přes agentury práce, vlastními silami nebo přijímají zaměstnance, kteří se osvědčili v minulosti.</p>
      <p>Zájem mají například o prodejce pro stánkový prodej, o pomocné prodavače na doplňování regálů, pomocné pracovníky v úklidu a pro vykládku kamionů, skladníky a různé profese v pohostinství či hotelovém provozu.</p>
      <p>"Podle aktuálních mezinárodně srovnatelných dat má Česko stále nejnižší míru nezaměstnanosti nejen mezi zeměmi Evropské unie, ale také v rámci zemí organizace OECD. Z těchto zemí vykazují srovnatelnou, byť o něco vyšší míru nezaměstnanosti, už jen Japonsko a Island," shrnuje hlavní ekonom Czech fund Lukáš Kovanda.</p>
    </article>
  </body>
</html>