<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-veriznem-trcenju-na-na-cesti-smarje%E2%80%93dragonja-umr"/>
    <meta property="og:site_name" content="Primorske novice"/>
    <meta property="article:published_time" content="2019-12-09T08:59:43+00:00"/>
    <meta property="og:title" content="V verižnem trčenju na cesti Šmarje–Dragonja umrl 89-letnik"/>
    <meta property="og:description" content="Včeraj okoli 18.30 so na cesti Šmarje–Dragonja v bližini odcepa za Grintovec trčila štiri osebna vozila. V hudi prometni nesreči je umrl 89-letni sopotnik."/>
  </head>
  <body>
    <article>
      <h1>V verižnem trčenju na cesti Šmarje–Dragonja umrl 89-letnik</h1>
      <address><time datetime="2019-12-09T08:59:43+00:00">09 Dec 2019, 08:59</time> by <a rel="author">Spletno uredništvo</a></address>
      <p>
        <b>Včeraj okoli 18.30 so na cesti Šmarje–Dragonja v bližini odcepa za Grintovec trčila štiri osebna vozila. V hudi prometni nesreči je umrl 89-letni sopotnik.</b>
      </p>
      <figure>
        <img src="https://static.primorske.si/foto/highres/gnweb/722866_policija_aavto.jpg"/>
        <figcaption>Foto: Leo Caharija</figcaption>
      </figure>
      <p><b>ŠMARJE</b> &gt; Prve ugotovitve policistov kažejo na to, da je prometno nesrečo povzročil 62-letni državljan Hrvaške, ki je z osebnim avtomobilom vozil od Kopra proti Dragonji.</p>
      <p>Na tem delu ceste so trije prometni pasovi (eden v smeri Dragonja in dva v smeri Kopra). V levem ovinku je zapeljal v levo prek dvojne neprekinjene ločilne črte ter čelno trčil v osebni avto, katerega je v nasprotni smeri pravilno pripeljal 65-letni državljan Italije. Za vozilom Italijana sta bili še dve vozili. 71-letni državljan Italije in 53-letni državljan Slovenije sta oba trčila v bok vozila 65-letnega Italijana. Ta se je po trku prevrnil na bok in obstal. V tem vozilu je na sprednjem sedežu kot sovoznik sedel 89-letni državljan Italije, ki je na kraju umrl, v vozilu pa sta bili še dve potnici, ki sta se v nesreči huje poškodovali.</p>
      <p>Povzročitelj, 62-letni Hrvat, se je v nesreči laže poškodoval. Na kraju ni mogel opraviti preizkusa alkoholiziranosti, odpeljali so ga v izolsko bolnišnico, kjer so opravili strokovni pregled na alkohol, zdravila in mamila. Sledi mu kazenska ovadba za povzročitev prometne nesreče iz malomarnosti.</p>
      <p>Posredovali so koprski gasilci, Prehospitalna enota Obala in še tri reševalna vozila Reševalne službe slovenske Istre. Gasilci so s tehničnim posegom iz vozila rešili štiri osebe, pomagali reševalcem, razsvetljevali cestišče in izvedli protinaletno in protipožarno varovanje. V prometni nesreči je bilo skupno udeleženih osem oseb.</p>
      <p>Cesta je bila zaprta vse do 0.33, ko je bil promet ponovno sproščen.</p>
    </article>
  </body>
</html>