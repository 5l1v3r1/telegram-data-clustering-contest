<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/raport-sprzedaz-broni-na-swiecie-wzrosla-w-2018-roku-o-4-6-proc,991732.html"/>
    <meta property="og:site_name" content="TVN24"/>
    <meta property="article:published_time" content="2019-12-09T08:35:00+00:00"/>
    <meta property="og:title" content="&quot;Znaczny wzrost&quot; sprzedaży broni na świecie"/>
    <meta property="og:description" content="Jak wynika z raportu Międzynarodowego Instytutu Studiów dla Pokoju w Sztokholmie (SIPRI) sprzedaż broni na świecie wzrosła o 4,6 procenta w 2018 w porównaniu z rokiem poprzednim. Jako największego ..."/>
  </head>
  <body>
    <article>
      <h1>"Znaczny wzrost" sprzedaży broni na świecie</h1>
      <address><time datetime="2019-12-09T08:35:00+00:00">09 Dec 2019, 08:35</time> by <a rel="author">mart/adso</a></address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/03e7d2ebec1e820ac34d054df7e68f48/ebd1d0ed-7e8c-4330-84f1-5a3559d237a1.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/3e7e0224018ab3cf51abb96464d518cd/5dd2472c-bc0f-45c5-90a2-e0300f695722-480p.mp4"/>
          <figcaption>Wybuchowe testy uzbrojenia. Samochody latają</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b9f94c77652c9a76fc8a442748cd54bd/cfbb8a78-b836-4da5-a6f2-47a2c55b497c-480p.mp4"/>
          <figcaption>Uzbrojenie amerykańskiej brygady wyładowywane w Bremerhaven</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/aa42e9bf-6308-47d1-92c3-5d1b63825fb3-480p.mp4"/>
          <figcaption>Rosja. Ćwiczenia wojsk łączności Południowego Okręgu Wojskowego</figcaption>
        </figure>
        <figcaption>Stany Zjednoczone są największym producentem broni (wideo z 21.06.2017)<cite>Foto: Lockheed Martin | Video: NAVAIRSYSCOM</cite></figcaption>
      </slideshow>
      <h3>Jak wynika z raportu Międzynarodowego Instytutu Studiów dla Pokoju w Sztokholmie (SIPRI) sprzedaż broni na świecie wzrosła o 4,6 procenta w 2018 w porównaniu z rokiem poprzednim. Jako największego producenta i eksportera uzbrojenia raport wskazuje Stany Zjednoczone.</h3>
      <p>Obroty 100 największych producentów broni na świecie osiągnęły w 2018 roku wartość 420 mld dolarów. Przemysł zbrojeniowy USA zajmuje na tym rynku 59 proc., co przekłada się na przychody w wysokości 246 mld dolarów. To wzrost o 7,2 proc. w porównaniu z 2017 rokiem. Sprzedaż broni na całym świecie w 2018 roku w porównaniu z 2017 rokiem wzrosła o 4,6 procenta.</p>
      <related>
        <a href="https://www.tvn24.pl/wiadomosci-ze-swiata,2/unia-nie-zdecydowala-sie-na-zakaz-sprzedazy-broni-ale-turcje-potepia,977355.html"/>
      </related>
      <h3>Na drugim miejscu Rosja</h3>
      <p>- W ciągu roku jest to znaczny wzrost, biorąc pod uwagę już bardzo wysoki poziom sprzedaży broni przez USA - powiedział dyrektor programu zbrojeniowego w Sipri Aude Fleurant.</p>
      <p>Na drugim miejscu w rankingu największych producentów broni jest Rosja z 8,6 proc. udziału w rynku. Trzecie miejsce zajmuje Wielka Brytania (8,4 proc.), a czwarte Francja (5,5 proc.)</p>
      <p>Fleurant wyjaśnił, że w Europie istnieją również dwie firmy międzykontynentalne, Airbus i MBDA, które korzystają ze zwiększonego popytu z powodu "trwających konfliktów zbrojnych i znacznych napięć w kilku regionach".</p>
      <h3>Brak danych o Chinach</h3>
      <p>W badaniu nie uwzględniono Chin, w przypadku których brak jest szczegółowych danych. Szacuje się jednak, że w Chinach istnieje od trzech do siedmiu firm, które można zaliczyć do 100 czołowych producentów broni na świecie.</p>
      <related>
        <a href="https://www.tvn24.pl/wiadomosci-ze-swiata,2/polityczny-spor-o-sprzedaz-broni-weto-trumpa-utrzymane-senatowi-zabraklo-glosow,956904.html"/>
      </related>
      <p>Raport Sirpi zwraca uwagę na rosyjski koncern zbrojeniowy Ałmaz Antiej, który w rankingu firm zajmujących się produkcją i sprzedażą broni awansował na dziewiąte miejsce. "Wzrost ten można wyjaśnić nie tylko siłą popytu krajowego, ale także ciągłym wzrostem sprzedaży broni do innych krajów, w szczególności eksportu systemu obrony powietrznej S-400" - zauważa raport.</p>
      <p>Przemysł zbrojeniowy ma się także dobrze w Turcji - podano w raporcie. W pierwszej setce są dwie firmy z tego kraju, a ich obroty wzrosły w 2018 roku o 22 proc. i osiągnęły wartość 2,8 mld dolarów. Autorzy raportu podkreślają, że jest to efekt konfliktu zbrojnego z Kurdami.</p>
      <p>Raport informuje, że od 2009 roku niezmiennie wiodącym światowym producentem broni jest amerykański Lockheed Martin, który z tytułu sprzedaży uzbrojenia osiągnął w 2018 roku dochód w wysokości 47,3 mld dolarów, co stanowi 11 proc. udziału w rynku.</p>
      <p>Największym importerem broni jest Arabia Saudyjska, której wydatki na cele wojskowe w 2018 roku wyniosły 67,5 mld dolarów.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/szef-komisji-kongresu-trump-zlamal-przysiege,991949.html"/>
        <a href="https://www.tvn24.pl/wiadomosci-ze-swiata,2/trzy-miesiace-w-zawieszeniu-byly-kandydat-na-prezydenta-skazany,991852.html"/>
        <a href="https://www.tvn24.pl/wiadomosci-ze-swiata,2/bialorus-gotowa-do-manewrow-z-nato-ale-stawia-warunek,991827.html"/>
        <a href="https://www.tvn24.pl/wiadomosci-ze-swiata,2/byly-minister-skazany-za-rzut-kamieniem-w-rosyjska-ambasade,991851.html"/>
        <a href="https://www.tvn24.pl/wiadomosci-ze-swiata,2/turcja-odsyla-zagranicznych-bojownikow-terrorystycznych-do-francji,991799.html"/>
      </related>
    </article>
  </body>
</html>