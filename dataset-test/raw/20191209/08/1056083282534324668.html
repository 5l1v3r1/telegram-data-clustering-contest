<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98091813206/%D8%A7%D8%B9%D8%AA%D8%B5%D8%A7%D8%A8%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D9%81%D8%B1%D8%A7%D9%86%D8%B3%D9%88%DB%8C-%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-12-09T08:33:31+00:00"/>
    <meta property="og:title" content="اعتصابات گسترده فرانسوی‌ها ادامه دارد"/>
    <meta property="og:description" content="با وعده نخست وزیر فرانسه برای پیشبرد اصلاحات نظام بازنشستگی، مخالفان به اعتصابات خود شدت بخشیدند."/>
  </head>
  <body>
    <article>
      <h1>اعتصابات گسترده فرانسوی‌ها ادامه دارد</h1>
      <address><time datetime="2019-12-09T08:33:31+00:00">09 Dec 2019, 08:33</time> by <a rel="author">متین کاکوئی</a></address>
      <p>با وعده نخست وزیر فرانسه برای پیشبرد اصلاحات نظام بازنشستگی، مخالفان به اعتصابات خود شدت بخشیدند.</p>
      <p>به گزارش ایسنا به نقل از خبرگزاری فرانسه، اعتصابات در سومین اقتصاد بزرگ اروپا در شرایطی وارد پنجمین روز خود می شود که ادوارد فیلیپ، نخست وزیر فرانسه در سخنانی که خشم معترضین را برانگیخت گفت که دولت قصدی برای عقب‌نشینی از برنامه خود برای اصلاح نظام بازنشستگی ندارد. از سوی دیگر اتحادیه های کارگری نیز گفته اند مصمم به تداوم اعتصابات تا عقب‌نشینی دولت از تصمیمش هستند.</p>
      <p>اعتصابات در فرانسه که بیش از هر چیزی حمل و نقل عمومی را در این کشور مختل کرده، موجب سرگردانی صدها هزار نفر از مسافرین و مردم و هم چنین گردشگران در شهرهای بزرگ خصوصا پاریس شده است. از سوی دیگر اعترضات خیابانی نیز در فرانسه شدت گرفته و بار دیگر جلیقه زردها به میدان بازگشته اند.</p>
      <p>در نتیجه اعتصابات سراسری اکنون ۲۷ هزار فروشگاه در فرانسه تعطیل شده اند که باعث کاهش ۳۰ درصدی فروش آن ها و خانه نشینی ۲۰۰ هزار نفر از کارکنان این فروشگاه ها شده است. تخمین زده می شود که کاهش فروش‌ها از طریق کاهش شدید رشد بخش خرده فروشی، باعث کاهش رشد اقتصادی فرانسه در سه ماهه پایانی سال شود.</p>
      <p>بخش رستوران و هتلداری نیز دیگر بخشی است که از اعتصابات آسیب جدی دیده است. در بخش حمل و نقل نیز از ۱۶ خط فعال مترو تنها چهار خط آن هم به صورت محدود فعال هستند و جابجایی روزانه ۱۰ میلیون نفر با استفاده از شبکه ریلی دچار اخلالات جدی شده است.  هم‌چنین طبق گفته مسئول روابط عمومی اتحادیه ریلی فرانسه، دو سوم قطارها به مقاصد خارجی از شبکه خارج شده اند.</p>
      <p>هر چند جزئیات طرح دولت فرانسه این هفته رونمایی می‌شود اما قرار است سن بازنشستگی افزایش یابد تا کسری بودجه دولت به میزان ۱۷ میلیارد یورو تا پایان سال ۲۰۲۵ پوشش داده شود. پیش تر بانک مرکزی فرانسه اعراضات یک سال اخیر را یکی از دو عامل اصلی رشد اقتصادی پایین این کشور خوانده بود.</p>
      <p>پیش تر شرکت ایرفرانس اعلام کرده بود ۳۰ درصد پروازهای داخلی و ۱۰ درصد پروازهای خارجی این شرکت در نتیجه اعتصابات از کار افتاده است.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98091611142/%D8%A7%D8%B9%D8%AA%D8%B5%D8%A7%D8%A8%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D9%81%D8%B1%D8%A7%D9%86%D8%B3%D9%88%DB%8C-%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
      </related>
    </article>
  </body>
</html>