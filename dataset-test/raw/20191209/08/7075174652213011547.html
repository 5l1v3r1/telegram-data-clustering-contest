<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.svetplus.com/vesti/55373/danas-se-slavi-sveti-alimpije-narodna-verovanja-o-hrani-video"/>
    <meta property="og:site_name" content="Svet Plus"/>
    <meta property="article:published_time" content="2019-12-09T08:46:33+00:00"/>
    <meta property="og:title" content="Danas se slavi Sveti Alimpije! Narodna verovanja o hrani! (VIDEO)"/>
    <meta property="og:description" content="Danas se slavi Sveti Alimpije! Ljudi su mu se smejali kad bi ga videli, bilo mu je i vruće i hladno, ali nijedno iskušenje nije moglo da natera Svetog Alimpija da ode sa svog stolpa. Narodna verovanja o hrani! "/>
  </head>
  <body>
    <article>
      <h1>Danas se slavi Sveti Alimpije! Narodna verovanja o hrani! (VIDEO)</h1>
      <h2>Danas se slavi Sveti Alimpije! Ljudi su mu se smejali kad bi ga videli, bilo mu je i vruće i hladno, ali nijedno iskušenje nije moglo da natera Svetog Alimpija da ode sa svog stolpa. Narodna verovanja o hrani! </h2>
      <address>
        <time datetime="2019-12-09T08:46:33+00:00">09 Dec 2019, 08:46</time>
      </address>
      <p>Srpska pravoslavna crkva 9. decembra po novom kalendaru obeležava praznik posvećen <b>Prepodobnom Alimpiju Stolpniku.</b></p>
      <p>Sveti Alimpije jedan je od tri velika stolpnika, pored Simeona i Danila Stolpnika. Na ikoni se predstavlja u asketskom, pustinjačkom odelu kako sedi na svom stolpu.</p>
      <p>
        <b>Iako u kalendaru nije označen crnim slovom, ovaj svetac je veoma poštovan u srpskom narodu.</b>
      </p>
      <p>Rođen je oko 522. godine u Andrijanopolju (Jedrene) u Paflagoniji, a još od ranog detinjstva bio je predan Bogu. Kao đakon služio je u crkvi u Andrijanopolju kod episkopa Teodora.</p>
      <p>Iako je bio voljen i omiljen gde god se pojavi, Sveti Alimpije je uvek tražio način da bude sam,jer je želeo da živi u molitvi i samoći. Zbog toga se povukao i počeo da živi na jednom grčkom groblju, kojem ljudi nisu smeli da priđu zbog legendi o demonskim priviđenjima.</p>
      <figure>
        <img src="http://www.svetplus.com/userfiles/images/al2.jpg"/>
      </figure>
      <p>Tu se nastanio na jednom stubu (stolpu), i na njemu na hladnoći i vrućini, u postu i molitvi, proveo veći deo života (prema hrišćanskom predanju oko 53 godine). Zbog toga je i nazvan Alimpije Stolpnik.</p>
      <p>Ljudi su mu se smejali kad bi ga videli, bilo mu je i vruće i hladno, ali nijedno iskušenje nije moglo da natera Svetog Alimpija da ode sa svog stolpa. Videvši njegovu istrajnost i veru, nakon nekog vremena, ljudi su počeli da ga poštuju i da dolaze kod njega po utehu, pouke i isceljenja.</p>
      <p>U ženskom manastiru živele su Alimpijeve majka i sestra, a on je sa svog stuba, primerom i rečima, ukazivao ljudima put ka spasenju.</p>
      <p>Po predanju, Alimpije je živeo 120 godina i upokojio se 640. godine u vreme cara Iraklija. Od njegovih moštiju sačuvana je glava u Kutlumuškom manastiru na Svetoj Gori.</p>
      <p>Često je freskopisan u hramovima naše Crkve, a jedna od fresaka nalazi se i u priprati Pećke patrijaršije. Smatra se jednim od tri velika stolpnika, pored Simeona Stolpnika i Danila Stolpnika.</p>
      <p>
        <u>Zaštitnik je stoke, pa se zato na njegov dan ne upreže stoka. Stoga, na dan Svetog Alimpija nikako se ne sme naći meso te vrste, teletina, junetina, kravlje meso.</u>
      </p>
      <p>
        <b>Po predanju, on je pregazio kugu i od tada se ona ne javlja.</b>
      </p>
      <figure>
        <iframe src="https://www.youtube.com/embed/IkRNBU4Q7wE" width="560" height="315" data-service="Youtube" scrolling="no"/>
      </figure>
      <p> </p>
    </article>
  </body>
</html>