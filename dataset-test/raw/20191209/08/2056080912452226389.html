<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.bg/evropa/2019/12/09/4002848_britanskite_konservatori_uvelichavat_predninata_si/?ref=rss"/>
    <meta property="og:site_name" content="www.dnevnik.bg"/>
    <meta property="article:published_time" content="2019-12-09T08:47:00+00:00"/>
    <meta property="og:title" content="Британските консерватори увеличават преднината си пред лейбъристите"/>
    <meta property="og:description" content="Лейбъристите губят един пункт и са на 32 процента."/>
  </head>
  <body>
    <article>
      <h1>Британските консерватори увеличават преднината си пред лейбъристите</h1>
      <address><time datetime="2019-12-09T08:47:00+00:00">09 Dec 2019, 08:47</time> by <a rel="author" href="https://www.dnevnik.bg/author/337" target="_blank">Дневник</a></address>
      <p>Консервативната партия на британския премиер Борис Джонсън е увеличила преднината си пред Лейбъристката партия до 9 пункта спрямо 6 преди седмица, показва анкета на института Би Ем Джи за в. "Индипендънт", публикувана няколко дена преди парламентарните избори във Великобритания, предаде "Ройтерс".</p>
      <p>Подкрепата за консерваторите е 41 процента, с два пункта повече от предишното допитване на Би Ем Джи, публикувано на 30 ноември. Лейбъристите губят един пункт и са на 32 процента.</p>
      <p>Либералните демократи печелят един пункт и са с 14 процента подкрепа, а Партията на Брекзит остава на 4 процента.</p>
      <p>Други публикувани през уикенда проучвания на избирателните нагласи показват преднина на торите пред лейбъристите между 8 и 15 пункта.</p>
      <p>Сегашното допитване на Би Ем Джи е извършено онлайн между 4 и 6 декември сред 1542 гласоподаватели.</p>
      <h3>Джонсън: Ще се боря за всеки глас</h3>
      <p>Вчера британският премиер Борис Джонсън заяви по телевизия "Скай нюз", че до деня на парламентарните избори ще се бори за всеки глас, предаде "Франс прес". Той се надява партията му да спечели мнозинство, за да прокара в парламента постигнатото от него <a href="https://www.dnevnik.bg/evropa/2019/10/18/3978455_sdelkata_za_brekzit_-_koi_kakvo_otstupi/">споразумение с Европейския съюз за Брекзит.</a></p>
      <p>Джонсън, който дойде на власт в края на юли, отказа да каже дали ще подаде оставка, <a href="https://www.dnevnik.bg/evropa/2019/12/06/4001384_koi_shte_upravliava_velikobritaniia_ako_nikoi_ne/">ако консерваторите не получат абсолютно мнозинство</a> в парламента след изборите в четвъртък.</p>
      <p>Джонсън превърна Брекзит в основна тема на предизборната си кампания. При победа премиерът планира да представи отново на вниманието на депутатите сделката си за излизане от ЕС, за да може да има Брекзит на 31 януари.</p>
      <p>Лидерът на опозиционната Лейбъристка партия Джереми Корбин, който е сериозно критикуван заради неясната си позиция за Брекзит, обеща, ако победи на изборите, да договори ново споразумение с Брюксел, което впоследствие да бъде подложено на референдум. /БТА</p>
    </article>
  </body>
</html>