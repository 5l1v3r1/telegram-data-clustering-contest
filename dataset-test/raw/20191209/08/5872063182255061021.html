<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1562342/agrotes-etoimi-na-skasei-i-vomva-tis-aneheias/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-12-09T08:19:00+00:00"/>
    <meta property="og:title" content="Αγρότες της Κρήτης: Έτοιμη να σκάσει η «βόμβα» της ανέχειας"/>
    <meta property="og:description" content="Η καταστροφή της παραγωγής πυροδοτεί ραγδαίες εξελίξεις"/>
  </head>
  <body>
    <article>
      <h1>Αγρότες της Κρήτης: Έτοιμη να σκάσει η «βόμβα» της ανέχειας</h1>
      <address><time datetime="2019-12-09T08:19:00+00:00">09 Dec 2019, 08:19</time> by <a rel="author">Παπαδάκης Χριστόφορος</a></address>
      <p>
        <b>Η καταστροφή της παραγωγής πυροδοτεί ραγδαίες εξελίξεις</b>
      </p>
      <p>«Ναι» στον φάκελο για την Κρήτη, αλλά «όχι» χωρίς μέτρα ανακούφισης και στήριξης όλων των πληγέντων ελαιοπαραγωγών - από τα Χανιά μέχρι και τη Ζάκρο - λέει ο πρόεδρος της Ομάδας Αμπελουργών και Ελαιοκαλλιεργητών Κρήτης Πρίαμος Ιερωνυμάκης, προγραμματίζοντας σειρά επαφών στην Αθήνα, για να κάνει σαφές προς πάσα κατεύθυνση ότι η <a href="https://www.neakriti.gr/article/kriti/1561606/agrotes-kriti-prin-ta-hristougenna-oi-epidotiseis/">κατάσταση στα χωριά από τον Φεβρουάριο</a> που θα “στεγνώσουν” οι επιδοτήσεις θα είναι εκρηκτική!</p>
      <p>Πάνω από μισό δισεκατομμύριο ευρώ είναι η ζημιά στην Κρήτη λόγω της καταστροφής της ελαιοπαραγωγής από τον δάκο και τους μύκητες, σε συνδυασμό με τη ζημιά της Thomas Cook, και ως εκ τούτου ο Πρίαμος Ιερωνυμάκης προειδοποιεί την κυβέρνηση ότι, αν δεν πάρει από τώρα σημαντικά μέτρα για τον ελαιοπαραγωγικό κόσμο, από τον Φεβρουάριο και μετά μια μεγάλη οικονομική “βόμβα” θα εκραγεί στην Κρήτη.</p>
      <p>Θα είναι η “βόμβα” της ανέχειας για τον ελαιοπαραγωγικό κόσμο και για την ευρύτερη κοινωνία που έχει άμεσα ή έμμεσα οφέλη από την παραγωγή και εμπορία του εθνικού μας προϊόντος.</p>
      <p>«Όλα αυτά μαζί είναι περίπου στο μισό δισ. Βλέπουμε αυτή τη στιγμή ότι οι επιδοτήσεις μειώνονται χρόνο με τον χρόνο. Και φυσικά είναι μια χρονιά που οι επιδοτήσεις είναι πάλι μειωμένες. Άρα λοιπόν μπαίνει θέμα βιοπορισμού. Και θα έχουν πρόβλημα βιοπορισμού ειδικά οι κατά κύριο επάγγελμα αγρότες που δεν έχουν άλλο πόρο, αλλά και οι άλλοι αγρότες. Πώς θα πληρώσουν την ασφάλειά τους ;</p>
      <p>Πώς θα πληρώσουν τις δόσεις τους στις τράπεζες; Και πώς θα ζήσουν; Αυτό δεν μπορεί να γίνει τώρα... Διότι ο μήνας αυτός θα φύγει μια χαρά. Γιατί θα πούμε τα “χρόνια μας πολλά”, γιατί θα πέσουν επιδοτησούλες, θα βγει ο ΕΛΓΑ να βάλει μερικά χρήματα σε μερικούς, θα έρθει η Εξισωτική αποζημίωση... Θα πέσουν χρήματα στην αγορά γενικά. Όμως τον Φεβρουάριο με Μάρτιο θα σκάσει η οικονομική “βόμβα” και στην αγορά, κυρίως της ενδοχώρας, όπου θα γίνουν αντιληπτές οι καταστάσεις που σήμερα αρχίζουν να βιώνουν σιγά-σιγά πρώτα οι παραγωγοί»...</p>
      <p>Ο Πρίαμος Ιερωνυμάκης ζητάει<a href="https://www.neakriti.gr/article/kriti/irakleio/1560149/ohi-epidotiseis-stous-agrotes-tou-kanape-kindunos-apokleismou-hiliadon-paragogon/"> έκτακτα και άμεσα μέτρα στήριξης των παραγωγών</a>.</p>
      <p>Τόσο αυτών που πούλησαν το “βαρύ” λάδι τους σε εξευτελιστική τιμή, δίνοντάς τους συμπληρωματική ενίσχυση, όσο και αυτών που δε βρήκαν ελιές να μαζέψουν.</p>
      <p>
        <b>«Άμεσα για τη δακοκτονία»</b>
      </p>
      <p>Ο Πρίαμος Ιερωνυμάκης τονίζει ότι, πάνω απ’ όλα, για τη δακοκτονία θα πρέπει να γίνει έρευνα γύρω από τα φάρμακα με τα οποία θα τροφοδοτήσει το κεντρικό κράτος την Περιφέρεια Κρήτης. «Μέσα από αυτή την έρευνα θα πρέπει να σιγουρευτούμε ότι πράγματι τα φάρμακα αυτά έχουν τις δραστικές ουσίες που πρέπει να έχουν»...</p>
      <p>Αλλά αυτό προϋποθέτει, σύμφωνα με τον ίδιο, «τη στελέχωση των υπηρεσιών και των ερευνητικών κέντρων με τους ειδικούς επιστήμονες, ερευνητές και εντομολόγους. Γενικά πρέπει να στηριχτεί η έρευνα. Διότι δεν έχει πρόβλημα μόνο η ελιά. Έχει πρόβλημα και το αμπέλι, έχουν πρόβλημα όλες οι καλλιέργειες. Ο υπουργός ανακοίνωσε την πρόσληψη 15 γεωπόνων για τον ΕΛΓΑ. Αυτό είναι το ένα μέρος που αφορά τον ΕΛΓΑ. Το άλλο ζήτημα είναι αυτό που αφορά τη στήριξη της γεωργικής έρευνας, κάτι το οποίο θα πρέπει να γίνει σήμερα. Παλιότερα είχαμε πολλούς επιστήμονες. Αλλά συνταξιοδοτήθηκαν χωρίς να αναπληρωθούν. Και ειδικά σήμερα με την κλιματική αλλαγή είναι κάτι παραπάνω από αναγκαίο»...</p>
      <p>Μάλιστα, η πρόταση της Ομάδας Αμπελουργών και Ελαιοκαλλιεργητών Κρήτης διά στόματος Πρίαμου Ιερωνυμάκη αναφέρεται ακόμα και στον τρόπο με τον οποίο θα μπορούν να δουλεύουν οι εργολάβοι δακοκτονίας. «Ο κάθε εργολάβος θα πρέπει να ξεκινάει το πρωί έχοντας δίπλα του και έναν γεωπόνο, ο οποίος θα εποπτεύει τη διαδικασία»...</p>
      <p>Και πρόσθεσε ότι χρειάζεται σημαντική αύξηση της χρηματοδότησης για την Περιφέρεια Κρήτης. «Μπορεί να χρειαστούν 7 ραντίσματα. Μπορεί να χρειαστούν και λιγότερα. Αυτό είναι ανάλογα με τις καιρικές συνθήκες. Άρα να μπαίνουν τα χρήματα σε έναν κωδικό. Και αν δε χρησιμοποιούνται να μένουν στον κωδικό και να υπάρχει ο έλεγχος από το υπουργείο Αγροτικής Ανάπτυξης και Τροφίμων. Αλλά σημαντικό είναι να βγαίνουν δελτία τα οποία να είναι έγκυρα σε όλες τις καλλιέργειες. Γι’ αυτό είναι σημαντικό να υπάρχει σωστή έρευνα».</p>
      <p>
        <b>«Ο φάκελος έχει τεράστια σημασία»</b>
      </p>
      <p>Σε ό,τι αφορά τον φάκελο που ανακοίνωσε ο Μάκης Βορίδης για την Κρήτη, ο συνδικαλιστής δηλώνει σύμφωνος ξεκαθαρίζοντας πως «αποτελεί δικό μας αίτημα εδώ και δύο χρόνια». Μάλιστα, στο σημείο αυτό ο Πρίαμος Ιερωνυμάκης λέει ότι ο προηγούμενος υπουργός Σταύρος Αραχωβίτης είχε καταθέσει υπόμνημα. «Το υπόμνημα είναι μια πρόχειρη σελίδα η οποία μνημονεύει τι ακριβώς έχει συμβεί σε μια καλλιέργεια ή σε πολλές καλλιέργειες. Ένα τέτοιο υπόμνημα το φτιάχνω κι εγώ μέσα σε μισή ώρα. Ο φάκελος είναι κάτι εντελώς διαφορετικό. Δημιουργείται επιστημονική επιτροπή, όπως γίνεται σήμερα με τον Χρήστο Αυγουλά και όπως ήταν παλιότερα για τον περονόσπορο με τον Μανόλη Σταυρακάκη. Και περιλαμβάνει στοιχεία από τους επιστημονικούς φορείς και τις ΔΑΟΚ. Γι’ αυτό κι εγώ ήμουν πάντα υπέρ του φακέλου. Εμπεριέχει ένα σωρό στοιχεία και κυρίως σφραγίδες επιστημονικών φορέων».</p>
      <p>Όπως τονίζει μάλιστα, «ο φάκελος αυτός προς την Ε.Ε., που θα αναφέρεται στην κλιματική αλλαγή και στις ζημιές στις ελαιοκαλλιέργειες της Κρήτης, θα παίξει έναν σημαντικό ρόλο και για τις διεκδικήσεις μας στο μέλλον, σε ό,τι αφορά τη νέα ΚΑΠ. Και ακόμα και αν απορριφθεί μία φορά, μπορεί να επανέλθει. Και είναι πολύ σημαντικό ότι φτιάχνεται για πρώτη φορά φάκελος για την Κρήτη»...</p>
      <p>Σύμφωνα με τον συνδικαλιστή, μέσα από αυτό το φάκελο θα βγει ωφελημένη όλη η Κρήτη, αφού θα αποδειχτούν και τα προβλήματα της κλιματικής αλλαγής σε κάθε σημείο του νησιού μας. Για παράδειγμα υπήρξε το φαινόμενο των υδροστρόβιλων στα Χανιά και γενικότερα στη Δυτική, Νότια και Ανατολική Κρήτη.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1561931/oi-agrotes-epivionoun-meso-epidotiseon/"/>
        <a href="https://www.neakriti.gr/article/kriti/irakleio/1560149/ohi-epidotiseis-stous-agrotes-tou-kanape-kindunos-apokleismou-hiliadon-paragogon/"/>
        <a href="https://www.neakriti.gr/article/kriti/1559866/xekliristikan-oi-agrotes-tis-horas-pos-ftasame-na-min-paragoume-tipota/"/>
      </related>
    </article>
  </body>
</html>