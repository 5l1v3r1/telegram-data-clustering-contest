<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/ileia-dilitiriase-skotose-tin-egkyo-kori-tis-fakes-itan-megali-ntropi/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-12-09T08:34:00+00:00"/>
    <meta property="og:title" content="Ηλεία: Δηλητηρίασε και σκότωσε την έγκυο κόρη της με φακές! “Ήταν μεγάλη η ντροπή”"/>
    <meta property="og:description" content="Ηλεία: Δηλητηρίασε και σκότωσε την έγκυο κόρη της με φακές! “Ήταν μεγάλη η ντροπή”. Καταθέσεις, μαρτυρίες και άγνωστες πτυχές, σε ένα αδιανόητο έγκλημα"/>
  </head>
  <body>
    <article>
      <h1>Ηλεία: Δηλητηρίασε και σκότωσε την έγκυο κόρη της με φακές! “Ήταν μεγάλη η ντροπή”</h1>
      <address><time datetime="2019-12-09T08:34:00+00:00">09 Dec 2019, 08:34</time> by <a rel="author">ΣΥΝΕΙΔΗΣΗ</a></address>
      <p>
        <b>Καταθέσεις, μαρτυρίες και άγνωστες πτυχές, σε ένα αδιανόητο έγκλημα που πάγωσε την Ηλεία. Η μάνα σχεδίασε τη δολοφονία της κόρης της…</b>
      </p>
      <p>Ένα έγκλημα που συγκλόνισε την Ηλεία, πριν από 20 χρόνια περίπου, περιγράφει στο νέο του βιβλίο ο ο γνωστός δημοσιογράφος και επί σειρά ετών αστυνομικός ρεπόρτερ Πάνος Σόμπολος. Πρόκειται για την ιστορία μίας μάνας που έριξε δηλητήριο στο πιάτο με τις φακές της κόρης της που ήταν έγκυος στον όγδοο μήνα, γιατί όπως είπε αργότερα, δεν μπορούσε να αντέξει τον διασυρμό και τη μεγάλη ντροπή.</p>
      <p>Το «αμάρτημα» της κόρης ήταν ότι είχε μείνει έγκυος, χωρίς να έχει παντρευτεί και θα έφερνε στον κόσμο το αγοράκι της σε έναν μήνα. Στο νέο του βιβλίο «Εγκλήματα γένους θηλυκού στην Ελλάδα», ο Πάνος Σόμπολος παρουσιάζει τις πιο σοβαρές περιπτώσεις των εγκλημάτων αυτών ξεκινώντας από το 1931 φθάνοντας έως και τις μέρες μας.</p>
      <p>Μεταξύ άλλων ο συγγραφέας ξαναφέρνοντας στις μνήμες μας το θλιβερό συμβάν που προκαλεί ακόμη και σήμερα ερωτήματα επισημαίνει: Δράστιδα ήταν: η χήρα Παναγιώτα 48 χρόνων, αγρότισσα. Θύμα ήταν: η 21χρονη κόρη της Κωνσταντίνα, επίσης αγρότισσα.</p>
      <p>Η φρικτή παιδοκτονία έγινε το βράδυ της Κυριακής, 19 Ιανουαρίου 1997, μέσα στο σπίτι της οικογένειας, σε ορεινό χωρίο κοντά στην Αρχαία Ολυμπία του νομού Ηλείας. Αιτία, όπως προαναφέρθηκε, ήταν ότι η παιδοκτόνος δεν άντεχε τον διασυρμό και τη μεγάλη ντροπή που της προκαλούσε η επεικείμενη γέννηση του μωρού της ανύπαντρης Κωστούλας.</p>
      <p>Σε ένα σπίτι σχεδόν στην άκρη του χωριού, ζούσε η Παναγιώτα με τα πέντε παιδάκια της, τα οποία μεγάλωνε μόνη της από τότε που είχε χάσει, περίπου εννέα χρόνια νωρίτερα, τον σύζυγό της. Για τον θάνατο του συζύγου της έλεγαν τότε στο χωριό πως ήταν ατύχημα, αλλά αργότερα ακούστηκε ότι τον είχε σκοτώσει κατά λάθος άλλο συγγενικό του πρόσωπο.</p>
      <h3>Η ανεπιθύμητη εγκυμοσύνη</h3>
      <p>Για την άτυχη κοπέλα οι χωριανοί της έλεγαν τότε ότι ήταν ένα κορίτσι μοναχικό και κλειστού τύπου, δεν είχε κοινωνικές σχέσεις, αλλά ήταν αγαπητό στους φίλους και συγγενείς του. Όπως έλεγε τότε ένας συγχωριανούς του: «Αυτή η κοπέλα είχε την ατυχία ή έκαμε το λάθος να γκαστρωθεί ενώ ήταν ανύπαντρη»!</p>
      <p>Αργότερα φάνηκε ότι η Κωστούλα δεν ήθελε το παιδί, και πολύ περισσότερο δεν το ήθελε η μάνα της, η οποία έφερε βαρέως το όλο ζήτημα. Οι μήνες περνούσαν όμως και μαζί με την κοιλιά της Κωστούλας μεγάλωνε και η ντροπή, σύμφωνα με τα λεγόμενα της μάνας. Η κοπέλα προσπαθούσε να προκαλέσει αποβολή, σηκώνοντας βάρη και, όπως είπε τότε ένας συγχωριανός της, την είχε δει να ακουμπά στην κοιλιά της βαριά τσουβάλια.</p>
      <h3>Η αδιανόητη πράξη</h3>
      <figure>
        <img src="https://www.newsit.gr/wp-content/uploads/2019/12/peripoliko_faros-3.jpg"/>
      </figure>
      <p>Και φτάνουμε στη μοιραία βραδιά. Σύμφωνα με τα στοιχεία που έδωσε τότε η Αστυνομική Διεύθυνση της Ηλείας, το βραδύ της Κυριακής, 19 Ιανουαρίου, η Παναγιώτα είχε φτιάξει φακές στο σπίτι για να δειπνήσουν. Έβαλε στα πιάτα των παιδιών κανονική ποσότητα φαγητού, ενώ στη μερίδα της Κωστούλας έριξε μπόλικο δηλητήριο, το οποίο είχε προμηθευτεί από πριν και είχε τοποθετημένο σε ένα μπουκαλάκι στον φούρνο.</p>
      <p>Δεν πέρασε πολλή ώρα και η εικοσιδυάχρονη κοπέλα καταλήφθηκε από φρικτούς πόνους και ζαλάδες. Λίγο αργότερα βγήκε κι έκανε εμετό, αλλά οι πόνοι συνεχίζονταν. Έτσι, ξάπλωσε στο κρεβάτι για να ηρεμήσει και να την πάρει ο ύπνος αλλά δυστυχώς δεν ξύπνησε ποτέ. Δίπλα της είχε ξαπλώσει και της έδινε κουράγιο η μικρότερη αδελφούλα της, η οποία αργότερα κοιμήθηκε, χωρίς να αντιληφθεί ότι πλέον η Κωστούλα είχε εκπνεύσει.</p>
      <p>Τα ξημερώματα, ο μεγάλος αδελφός της Κωστούλας επέστρεψε στο σπίτι από έναν γάμο συγχωριανού τους και πήγε να την ξυπνήσει, για να διαπιστώσει έκπληκτος ότι η άτυχη αδελφή του ήταν νεκρή. Όλα τα αδέλφια, όπως και η μάνα τους, έκλαιγαν απαρηγόρητοι για τον χαμό της Κωστούλας, ενώ, μόλις το τραγικό γεγονός μαθεύτηκε, κινητοποιήθηκαν οι γείτονες και οι χωριανοί.</p>
      <h3>Ο γάμος που δεν έγινε</h3>
      <p>“Αξίζει εδώ να αναφέρω μια μαρτυρία. Ένας χωριανός είπε ότι ο άνθρωπος που παντρεύτηκε εκείνο το βράδυ είχε ζητήσει, δύο τρία χρόνια νωρίτερα, σε γάμο και την Κωστούλα. Εκείνη τον ήθελε πολύ για γαμπρό, αλλά η μάνα της, η κυρά – Παναγιώτα, είχε για άγνωστο λόγο αντιδράσει.</p>
      <p>Έτσι, εκείνος ο γάμος, δυστυχώς, δεν έγινε ποτέ. Αν είχε γίνει, τα πράγματα δε θα έφταναν στο σημείο όπου οδηγήθηκαν. Ο θάνατος της εικοσιδυάχρονης εγκύου είχε αποδοθεί αρχικά σε αυτοκτονία, αφού από τη νεκροψία και τις άλλες εξετάσεις που έγιναν προέκυψε ότι οφειλόταν σε λήψη δηλητηριώδους ουσίας.</p>
      <p>Οι αστυνομικοί του τμήματος της Αρχαίας Ολυμπίας, όμως, διερεύνησαν με ιδιαίτερη προσοχή αυτόν τον θάνατο, τόσο λόγω της εγκυμοσύνης της κοπέλας, όσο και λόγω όσων διαδίδονταν στο χωρίο γύρω από αυτή” γράφει ο Πάνος Σόμπολος και συνεχίζει…</p>
      <h3>Δεν ήθελε τις φακές…</h3>
      <p>Και μια λεπτομέρεια που αξίζει να παραθέσω, όπως μου την ανέφερε ο Βασίλης Αδαμόπουλος και είχε προκύψει από την προανάκριση: «Η Κωστούλα δεν ήθελε να φάει φακές όπως οι υπόλοιποι της οικογένειας. Σαν να είχε κακό προαίσθημα! Έλεγε στη μάνα της ότι θα έτρωγε κάτι άλλο εκείνο το βράδυ και όχι φακές. Όμως η μάνα, που είχε τον σκοπό της, επέμενε και της έλεγε ότι, όπως όλα τα αδέλφια της τρώνε τις φακές, θα τις φάει κι εκείνη. Τελικα την ανάγκασε κι έφαγε όλο το πιάτο με τις φακές και το δηλητήριο».</p>
      <h3>Η κατάθεση της μάνας</h3>
      <p>«Το τελευταίο δεκαπενθήμερο δεν είχα καλές σχέσεις με την κόρη μου Κωστούλα, διότι, ενώ στην αρχή μου έκρυβε ότι ήταν έγκυος, μου αποκάλυψε μετά ότι πράγματι ήταν σε προχωρημένο μήνα, χωρίς να μου λέει ποιος ήταν εκείνος που την άφησε έγκυο.</p>
      <p>Όπως όλοι γνωρίζουν, σε μια μικρή κοινωνία του χωριού, που κι εγώ ζω, είναι μεγάλο σκάνδαλο να γεννήσει μια ανύπαντρη γυναίκα. Γι’ αυτό και για το γεγονός ότι έχω και άλλα ανύπαντρα κορίτσια και αγόρια, θόλωσε το μυαλό μου και την Κυριακή, 19/1/1997, το βράδυ, γύρω στις εννιά, που έλεγε η τηλεόραση τις ειδήσεις κι έβαλα στα παιδιά μου να φάνε, αφού έβαλα στα άλλα παιδιά φακές στα πιάτα, έβαλα και στης Κωστούλας το πιάτο.</p>
      <p>Και πρωτού της το βάλω μπροστά της να φάει, πήγα στον φούρνο, που είναι στην αυλή, πήρα ένα μπουκάλι μικρό γυάλινο με μαύρο βούλωμα, που είχε μέσα δηλητήριο φουραντάν και έριξα λίγο στο πιάτο της Κωστούλας και μετά της το έβαλα μπροστά στο τραπέζι που καθότανε με τα άλλα παιδιά και είδα ότι το έφαγε όλο το φαγητό με το δηλητήριο.</p>
      <p>Το δηλητήριο το είχε βάλει στον φούρνο η Κωστούλα και μου το είχε δείξει. Το φέρνουν στην κοινότητα και παίρνει όποιος θέλει. Μετά από λίγο, που έφαγε, βγήκε έξω από το σπίτι και έκανε εμετό. Γύρισε και αφού κάθισε στην τηλεόραση λίγη ώρα, είπε ότι την πόναγε η κοιλιά της και πήγε για ύπνο. Εγώ κοιμήθηκα μετά από αυτή στο ίδιο δωμάτιο, την κοίταξα και είδα ότι κοιμόταν κανονικά. Ζητώ συγγνώμη από τον Θεό, τα παιδιά μου και τους ανθρώπους…”</p>
      <p>Πηγή: thebest.gr</p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/dytiki-ellada-efyge-xafnika-sta-58-chronia-o-kostas-mayroeidis-neo-sok-liges-ores-ton-thanato-tis-loykias-simonoviki/"/>
        <a href="http://sinidisi.gr/dikaioma-sti-zoi-stis-exoryxeis-ydrogonanthrakon/"/>
        <a href="http://sinidisi.gr/epaneklogi-vasili-aivali-stin-proedria-tee-dytikis-elladas-deite-foto/"/>
        <a href="http://sinidisi.gr/patra-vinteo-sok-to-pos-quot-karfothike-quot-dikyklistis-piso-meros-ntalikas/"/>
        <a href="http://sinidisi.gr/pos-ta-rantar-frenaroyn-ton-toyrismo-se-dytiki-ellada-kriti/"/>
        <a href="http://sinidisi.gr/oi-antiexoysiastes-cheirokrotisan-niopantro-zeygari-poy-katevaine-to-dimarcheio-tis-patras-deite-foto/"/>
      </related>
    </article>
  </body>
</html>