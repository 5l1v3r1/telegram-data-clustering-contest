<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://snn.ir/fa/news/810982/%D8%A7%DA%A9%D8%B1%D8%A7%D9%86-%DB%B2%DB%B3-%D9%86%D9%81%D8%B1-%D8%A7%D8%B2-%DA%86%D9%87%D8%A7%D8%B1%D8%B4%D9%86%D8%A8%D9%87"/>
    <meta property="og:site_name" content="خبرگزاری دانشجو | SNN.IR"/>
    <meta property="article:published_time" content="2019-12-09T08:29:00+00:00"/>
    <meta property="og:title" content="اکران «۲۳ نفر» از چهارشنبه"/>
    <meta property="og:description" content="فیلم‌های سینمایی «۲۳ نفر» به کارگردانی مهدی جعفری، «تیغ و ترمه» به کارگردانی کیومرث پوراحمد و «جان‌دار» به کارگردانی مشترک حسین امیری دوماری و پدرام پورامیری از این هفته روی پرده سینماها می‌روند."/>
  </head>
  <body>
    <article>
      <h1>اکران «۲۳ نفر» از چهارشنبه</h1>
      <h2>فیلم‌های سینمایی «۲۳ نفر» به کارگردانی مهدی جعفری، «تیغ و ترمه» به کارگردانی کیومرث پوراحمد و «جان‌دار» به کارگردانی مشترک حسین امیری دوماری و پدرام پورامیری از این هفته روی پرده سینماها می‌روند.</h2>
      <address>
        <time datetime="2019-12-09T08:29:00+00:00">09 Dec 2019, 08:29</time>
      </address>
      <p>به گزارش گروه فرهنگی خبرگزاری دانشجو، فیلم سینمایی «تیغ و ترمه» در گروه آستارا، «۲۳ نفر» در گروه باغ کتاب و «جان‌دار» در گروه آزادی از چهارشنبه، بیستم آذر اکران می‌شوند.</p>
      <p>به گفته غلامرضا فرجی، سخنگوی شورای صنفی نمایش، اکران فیلم سینمایی «ماجرای نیمروز؛ رد خون» طبق آیین نامه می‌تواند تا سه هفته دیگر ادامه داشته باشد. همچنین سینماهایی که آثار کودک و نوجوان را اکران کرده‌‌اند، موظفند یک سانس از ساعت ۱۵ تا ۱۹ را به آن فیلم اختصاص دهند.</p>
      <figure>
        <img src="https://media.farsnews.com/Uploaded/Files/Images/1397/11/16/13971116000797_Test_NewPhotoFree.JPG"/>
      </figure>
      <p>«<b>تیغ و ترمه</b>» به کارگردانی کیومرث پوراحمد و تهیه‌کنندگی علی قائم‌مقامی در جشنواره سی و هفتم فیلم فجر با واکنش‌های منفی روبه‌رو شد. همین موضوع سبب تغییرات اساسی در تدوین فیلم شد و به گفته حاضران در اکران خصوصی اخیر این فیلم، «تیغ و ترمه» به اثری معقول تبدیل شده است.</p>
      <p>«<b>۲۳ نفر</b>» که روایت اسارت ۲۳ رزمنده نوجوان ایرانی در سال‌های ابتدایی جنگ تحمیلی است، اثری درخشان و گیرا به کارگردانی مهدی جعفری و تهیه‌کنندگی مجتبی فرآورده و محصول مرکز فیلم و سریال سازمان هنری رسانه‌ای اوج است. این فیلم در سی و هفتمین جشنواره فیلم فجر موفق به دریافت سیمرغ بهترین فیلم از نگاه ملی شد. پروانه زرین بهترین فیلم و بهترین کارگردانی از جشنواره فیلم کودک نوجوان اصفهان و فیلم برگزیده یونسکو در ایران از دیگر افتخارات «۲۳ نفر» است.</p>
      <figure>
        <img src="https://media.farsnews.com/Uploaded/Files/Images/1398/09/18/13980918000227_Test_NewPhotoFree.jpg"/>
      </figure>
      <p>فیلم پربازیگر «<b>جان‌دار</b>» اثر دو نویسنده و کارگردان جوان است که با رویکرد ضدقصاص ساخته شده و در جشنواره سی و هفتم فیلم فجر به دلیل ایراد حقوقی در فیلمنامه (سپردن حضانت فرزند به عمو) و همچنین شائبه‌هایی درباره سرمایه‌گذاری محمد امامی در آن ـ که از سوی تهیه‌کننده رد شد ـ نشست خبری پرحاشیه‌ای را تجربه کرد.</p>
    </article>
  </body>
</html>